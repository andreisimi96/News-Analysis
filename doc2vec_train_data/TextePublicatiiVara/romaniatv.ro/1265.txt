Simona Halep s-a calificat pentru a treia oară în finala turneului de la Roland Garros, performanţă care o va aduce între primele opt jucătoare din lume cu cele mai mari premii din tenis şi aproape de Top 10 în clasamentul sportivelor cu cele mai multe săptămâni pe locul I WTA.
Simona Halep are în acest moment premii brute în valoare totală de 23,494 milioane de dolari câştigate din tenis, cu care ocupă locul 11 în clasamentul "all-time". Ea şi-a asigurat, prin accederea în ultimul act la Porte D'Auteuil, un premiu de 1,12 milioane de euro, aproximativ 1,3 milioane de dolari.
Fără a lua în calcul o posibilă victorie în finala de sâmbătă, cu americanca Sloane Stephens, care i-ar îmbogăţi conturile cu 2,2 milioane de euro, Halep "strânge" aproximativ 24,8 milioane de dolari, cu care le va întrece pe rusoaica Svetlana Kuzneţova, 24,3 milioane de dolari, pe belgianca Kim Clijsters, 24,44 milioane de dolari, şi pe elveţianca Martina Hingis, 24,75 de milioane de dolari, sume obţinute în carierele lor.
Doar americancele Serena Williams (84,52 milioane de dolari) şi Venus Williams (40,51 milioane), rusoaica Maria Şarapova (37,54 milioane), daneza Caroline Wozniacki (30,34 milioane), Victoria Azarenka (28,86 milioane), poloneza Agnieszka Radwanska (27,48 milioane) şi sportiva cehă Petra Kvitova (26,42 milioane) vor mai fi înaintea româncei, în ierarhia premiilor din carieră, publicată săptămânal de WTA, dar care nu ţine cont de devalorizarea dolarului şi nici defaptul că, în trecut, premiile erau mai mici.
În ceea ce priveşte numărul de săptămâni pe locul I WTA, prin apărarea punctelor cucerite anul trecut la RG, 1.300, Halep conduce în acest moment cu 525 de puncte faţă de Wozniacki, locul 2 WTA, şi 720 de puncte faţă de Muguruza, locul 3 WTA. Jucătoarea română va fi, începând de luni, pentru a 32-a săptămână numărul 1 mondial şi, cel mai probabil, nu va coborî de pe această poziţia cel puţin până la finalul turneului de la Wimbledon (2-15 iulie), ceea ce înseamnă că va ocupa locul I cel puţin 36 de săptămâni.
Astfel, Halep o va depăşi pe Angelique Kerber, care are 34 de săptămâni de număr 1 mondial şi va urca pe locul 12 în ierahia jucătoarelor cel mai longevive pe prima poziţie a clasamentului profesionist. Următoarea ţintă va fi franţuzoaica Amelie Mauresmo, cu 39 de săptămâni. A zecea jucătoare din istorie cu cele mai multe săptămâni pe locul I WTA este Victoria Azarenka din Belarus, cu 51 de săptămâni.
Citeşte şi Simona Halep, reacţie neaşteptată când a fost întrebată dacă a învăţat ceva din finalele de Grand Slam pe care le-a pierdut
Totodată, Halep îşi va extinde avansul în fruntea clasamentului ce contează pentru Turneul Campioanelor, ajungând la peste 4.500 de puncte, cu care este foarte greu să mai rateze prezenţa pentru a cincea oară consecutiv la Singapore.
Simona Halep, locul I WTA, s-a calificat pentru a treia oară în finala turneului de la Roland Garros, după ce a învins-o, joi, cu scorul de 6-1, 6-4, pe spaniola Garbine Muguruza, locul 3 WTA. Pentru jucătoarea română, aceasta va fi a patra finală din carieră la un turneu de Grand Slam, a doua din acest an, după Australian Open. Ea îşi va păstra locul I WTA şi în ierarhia ce va fi publicată luni.
În finală, Halep va da piept, sâmbătă, cu americanca Sloane Stephens, locul 10 WTA, care a învins-o, to joi, cu scorul de 6-4, 6-4, pe compatrioata ei Madison Keys, locul 13 WTA.
Stephens va face şi ea un salt specaculos în ierarhia WTA, până pe locul 4, cel mai bun din carieră, indiferent de rezultatul de sâmbătă.
Câştigătoarea trofeului la RG va primi 2,2 milioane de euro şi 2.000 de puncte WTA.
