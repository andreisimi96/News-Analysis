Fostul star NBA Dennis Rodman a declarat că a fost sunat de la Casa Albă înaintea summitului istoric între preşedintele american Donald Trump şi liderul nord-coreean Kim Jong Un, relatează The Associated Press.
Dennis Rodman, un fost concurent la reality-show-ul lui Trump “Celebrity Apprentice”, a declarat marţi pentru CNN, din Singapore, că un membru al personalului Casei Albe l-a sunat pentru a-i spune că miliardarul republican este mândru de el.
Întâlnire istorică. "Vom avea o discuţie formidabilă şi o relaţie grozavă", spune Trump, "Nu a fost uşor să ne aflăm aici", afirmă Kim
Casa Albă nu a comentat imediat pentru AP cu privire la această convorbire telefonică.
Rodman, care s-a împrietenit cu Kim, din dragostea lor comună faţă de baschet, a declarat că fostul preşedinte democrat Barack Obama nu l-a luat niciodată în serios.
El l-a prezentat pe Kim drept un ”copil mare” care vrea să vadă lumea şi şi-a exprimat speranţa ca cei doi lideri să facă progrese.
Rodman se află în localitatea în care are loc summitul Trump-Kim, însă Casa Albă a anunţat că fostul star nu va juca vreun rol oficial în legătură cu reuniunea.
