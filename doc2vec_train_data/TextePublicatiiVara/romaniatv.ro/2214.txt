Ochelarii trebuie aleși, în primul rând, în funcție de gradul de protecție față de razele UVA şi UVB. Neprotejarea ochilor de soare poate duce, în timp, la apariţia cataractei.
Privitul în soare chiar şi câteva secunde poate determina apariţia unor arsuri retiniene. De aceea, atunci când acţiziţionezi o pereche de ochelari de soare, nu uita că aceştia trebuie să îţi ofere, în primul rând, protecţie solară.
Când cumperi o pereche de ochelari de soare, este necesar să te asiguri că aceştia au un filtru UV, pentru a preveni unele afecţiuni oculare care, în timp, pot duce chiar la orbire. Este important ca protecţia UVA şi UVB să fie cât mai mare, ideal 100%. Purtarea unor astfel de ochelari este în special indicată persoanelor care petrec mult timp afară, celor cu afecţiuni ale retinei, celor care urmează anumite tratamente medicamentoase şi conducătorilor auto. Nu uita că ochelarii de soare sunt necesari în orice anotimp, inclusiv iarna. Lumina reflectată de apă sau de zăpadă poate mări cantitatea de radiaţii nocive pentru vedere. În acest caz, sunt indicaţi ochelarii de soare cu lentile polarizate.
Achiziționează-i din magazinele specializate
Ochelarii de soare de calitate, care îţi oferă protecţia de care ochii tăi au nevoie, trebuie achiziţionaţi numai din magazinele de profil, care, pe lângă garanţia produsului, oferă şi consultanţă de specialitate. Alege acei ochelari care respectă standardele internaţionale de calitate în ceea ce priveşte filtrele de protecţie şi tratarea specială a lentilelor. Pe certificatul de garanţie al ochelarilor trebuie să fie înscrisă o cifră de la 1 la 4, care reprezintă nivelul de protecţie oferită, cei mai potriviţi pentru toate vârstele fiind cei cu cifra 3. De asemenea, ochelarii de calitate trebuie să ofere şi informaţii referitoare la categoria de filtru şi la domeniul de utilizare, de care trebuie să ţii cont mai ales dacă eşti şofer auto.
Citeşte şi  Ridurile din jurul ochilor: 3 greşeli pe care le faci
Nu culoarea oferă protecţie
Protecţia ochelarilor nu este asigurată de culoarea lentilelor, ci de filtrul încorporat în ele. Cei mai folosiţi sunt cei cu lentile maro, verzi şi fumurii, care oferă un contrast bun şi o imagine clară. Lentilele galbene sunt indicate mai ales în zilele înnorate, iar cele roz, mov sau roşii sunt potrivite persoanelor care practică sporturi precum schiul nautic. Medicii avertizează că lentila nu trebuie să distorsioneze culorile sau să îngreuneze recunoaşterea semnelor de circulaţie. Cu cât lentilele sunt mai mari, cu atât şi ochiul va fi protejat mai bine.
Gradul de protecţie al ochelarilor de soare nu este asigurat de culoarea lentilelor. Este important ca acestea să fie tratate cu o substanţă specială, care absoarbe radiaţiile. Culoarea lentilelor nu influenţează protecţia UV, dar modifică percepţia celorlalte culori şi sensibilitatea la contrast. Cei mai folosiţi ochelari de soare sunt cei cu lentile maro, însă este important ca aceştia să nu distorsioneze culorile, lucru ce poate fi periculos mai ales pentru cei aflaţi la volan. Spre deosebire de lentilele închise la culoare, cele cu nuanţe mai deschise (galbene, roşii, portocalii) au avantajul că permit distingerea mai clară a obiectelor aflate la distanţă.
Lentilele pot fi din plastic, din sticlă sau din policarbonat (material foarte asemănător cu plasticul). Lentilele de sticlă oferă cea mai mare claritate, însă se pot sparge repede, iar cei din plastic sunt mai uşori, însă au dezavantajul că se pot zgâria dacă nu sunt întreţinuţi corespunzător. În schimb, lentilele de policarbonat sunt mai rezistente în cazul unor traumatisme în zona ochilor.
La ce ne expunem dacă nu ne protejăm ochii?
Expunerea îndelungată şi fără protecţie a ochilor la soare poate cauza arsuri corneene şi unele afecţiuni oculare, precum fotokeratita, o inflamaţie a corneei. Aceasta se manifestă prin usturime, senzaţia de nisip în ochi şi lăcrimare excesivă. Pe termen lung, neprotejarea ochilor de razele soarelui favorizează apariţia unor boli precum cataracta (opacifierea cristalinului). Expunerea excesivă a ochilor la soare poate duce şi la apariţia pterigionului, o boală a conjunctivei (membrana care acoperă „albul" ochilor), manifestată sub forma unei excrescenţe cărnoase în unghiul intern al ochiului. Un alt risc al neprotejării ochilor de soare este cancerul conjunctivei sau al pleoapelor.
