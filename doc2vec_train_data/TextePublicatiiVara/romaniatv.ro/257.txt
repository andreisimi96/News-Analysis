Premierul Viorica Dăncilă a declarat miercuri că o evaluare a rezultatelor pe fiecare minister în parte va fi făcută la un an şi jumătate de la preluarea guvernării de către PSD-ALDE, potivit Agerpres.
"Vom face o evaluare, se face o evaluare săptămânală, atunci când vom vedea că cineva rămâne în urmă, vom încerca să-l impulsionăm ca să-i ajungă din urmă pe ceilalţi", a declarat Viorica Dăncilă, întrebată dacă sunt miniştri care nu-şi desfăşoară activitatea corespunzător.
Despre eventuale schimbări în Executiv, premierul a spus: "Nu, nu s-a pus încă problema plecării din Guvern a unui ministru".
"O să facem o evaluare la un an şi jumătate de guvernare, o să facem evaluarea guvernării şi atunci vom vedea rezultatele guvernării pe fiecare minister în parte şi, bineînţeles, per ansamblu, rezultatele guvernării şi a Guvernului", a mai declarat Dăncilă.
Fiind întrebată cu ce "viteză" îşi desfăşoară activitatea ministrul Agriculturii, Petre Daea, premierul a precizat: "Merge foarte bine şi cred că acest lucru îl văd cel mai bine fermierii".
Miercuri, premierul Viorica Dăncilă a participat, alături de ministrul Agriculturii, Petre Daea, şi preşedintele Consiliului Judeţean Vrancea, Marian Oprişan, la punerea în funcţiune a Staţiei de Pompare şi Repompare 5 Haret (SRP5) din Amenajarea complexă Rugineşti-Pufeşti-Panciu (Vrancea), care va iriga culturile cu apă din canalul Siret-Bărăgan. 
