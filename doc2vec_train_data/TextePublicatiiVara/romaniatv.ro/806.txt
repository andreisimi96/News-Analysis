Un bărbat a decedat în apartamentul său cuprins de un incendiu, iar doi copii şi o femeie s-au intoxicat cu fum, fiind transportaţi la spital. Întregul imobil cu patru etaje a fost evacuat, din cauza degajărilor mari de fum. Pompierii au reuşit să lichideze flăcările în câteva minute şi urmează să stabilească de la ce a pornit focul.
Focul a izbucnit, marţi după-amiază, într-un aprtament situat la etajul al doilea al unui bloc cu patru etaje situat în cartierul arădean Confecţii, iar locatarii alarmaţi de degajările mari de fum au sunat la 112.
Potrivit purtătorului de cuvânt al Inspectoratului pentru Situaţii de Urgenţă Arad, George Pleşca, echipajul de pompieri trimis a evacuat persoanele aflate în bloc care nu ieşiseră din apartamente, doi locatari fiind scoşi din locuinţe pe ferestre, cu ajutorul unei autoscări, scrie News.ro
În urma intervenţiei la apartamentul cuprins de flăcări, un bărbat de 60 de ani a fost găsit decedat în baia locuinţei.
"Trei locatari, doi copii şi o femeie, au suferit o intoxicaţie uşoară cu fum şi au fost transportaţi la spital pentru îngriji", a declarat Pleşca.
Incendiul a fost lichidat după câteva minute, fără a fi afectate de flăcări alte apartamente. Mai multe locuinţe au suferit, însă, pagube din cauza apei folosite la intervenţie şi a fumului dens.
Pompierii urmează să stabilească din ce cauză a izbucnit incendiul, iar la faţa locului s-au deplasat şi poliţişti, pentru efectuarea cercetărilor.
