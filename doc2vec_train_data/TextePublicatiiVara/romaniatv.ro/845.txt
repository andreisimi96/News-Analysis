Premierul francez, Edouard Philippe, a anunţat marţi că numărul orelor de limba franceză pe care ar trebui să le parcurgă străinii care se instalează legal în Franţa va fi dublat, pentru a ajunge la 400 şi chiar la 600, în unele cazuri, în cadrul unei reforme a politicii de integrare "lipsite în acest moment de ambiţie".
În finalul primei reuniuni a Comitetului interministerial pentru integrare, premierul francez a subliniat că "în centrul echilibrului general al politicii de imigraţie şi azil se află calitatea politicii de integrare" şi a făcut apel la o politică "demnă de Republica noastră pentru toţi cei care primesc dreptul de şedere în Franţa".
Şeful executivului francez nu a avansat costul măsurilor anunţate, care se inspiră din raportul prezentat în februarie de deputatul Aurelien Taché din partea partidului prezidenţial, La Republique en Marche. Acesta din urmă a evaluat la 607 milioane de euro costul a 72 de propuneri ambiţioase de reformă, informează Agerpres .
Edouard Philippe a mai precizat că "persoanele care nu stăpânesc lectura sau scrisul" ar putea fi nevoite să urmeze 600 de ore de franceză, volum care ar aduce Franţa la acelaşi nivel cu Germania, prezentată frecvent ca model în materie de integrare, potrivit Agerpres
Va fi de asemenea modificată formarea civică a străinilor care vor să se instaleze pe termen lung în Franţa - anul trecut fiind în această situaţie circa 40.000 de refugiaţi -, căreia îi vor fi dedicate 24 de ore în loc de 12 câte sunt în prezent.
Premierul francez a mai menţionat că tinerii părinţi vor putea beneficia în timpul orelor de limbă franceză de servicii de supraveghere a copiilor, iar tinerii vor avea acces la un "permis cultural", explicând că asigurarea de mijloace de integrare reprezintă o miză "a coeziunii sociale şi naţionale".
