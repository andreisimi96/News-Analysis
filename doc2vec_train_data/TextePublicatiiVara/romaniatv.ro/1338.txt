Comportamentul unui băiat are ca model acțiunile tatălui și toate sfaturile pe care acesta i le dă, mai ales în copilărie și adolescență, îi vor influența viața de adult.
Cu toate că mama este prima persoană din viața copilului și cea care îi va purta de grijă toată viața, un băiat are nevoie de influența masculină pentru a învăța lucruri cu adevărat importante despre rolul său în viață.
Mai jos sunt 8 lecții de viață foarte importante pe care tatăl trebuie să le transmită fiului potrivit YVE.ro .
1. Ce înseamnă să căștigi și să pierzi?
Copilăria este marcată de jocuri și competiții, iar copilul are ca parteneri prietenii dar și tatăl se poate implica în aceste acțiuni. Astfel , îi poate arăta fiului cum să-și folosească însușirile bărbătești și câtă muncă înseamnă câștigarea unui joc.
În același timp, tatăl îi poate oferi o lecție valoroasă despre ce înseamnă să piardă, dar să și învețe din înfrângeri. Fiul va înțelege că atunci când a pierdut e cel mai important să meargă mai departe și să nu simtă rușine.
2. Comportamentul față de femei
Tatăl îi poate oferi cea mai bună lecție prin comportamentul pe care îl are el însuși față de soție. Mai mult, băiatul trebuie să afle lucrurile esențiale pentru a avea o relație armonioasă de la tatăl său, nu de pe Internet sau de la prieteni, deoarece poate fi influențat negativ.
3. Despre relații și dragoste
Subiectul are legătură cu punctul 2. În adolescență, băieții se grăbesc și simt fiori de dragoste de la prima întâlnire. Este bine ca tatăl să îi explice ce înseamnă a fi îndrăgostit și ce înseamnă a iubi, care e diferența și faptul că iubirea vine în timp. Aceste discuții ajută ca relația tată-fiu să fie mai apropiată și băiatul să vorbească deschis cu tatăl său orice s-ar întâmpla.
4. Încrederea în sine
Tatăl este cel mai potrivit să cultive încrederea în sine a fiului său de la o vârstă fragedă. El poate să îi arate cum să gestioneze diverse situații care îl pun la încercare și să îl învețe să nu se descurajeze. Băiatul învață de la tatăl său să-și mențină punctul de vedere indiferent de obstacole, dar, în același timp, să fie binevoitor fără să pară slab.
5. Educația și propria părere asupra vieții
Mama este cea care are mereu așteptări ca fiul ei să învețe pentru a ajunge un om de succes, iar tatăl poate cultiva viziunea fiului asupra evenimentelor din lume. Este important ca părinții să aibă aceeași poziție fermă în ceea ce privește educația.
Totuși, cu ajutorul tatălui, copilul poate vedea că asupra unei idei pot exista păreri diferite și poate înțelege singur motivul , își poate crea propria părere și își dezvoltă capacitatea de analiză și de luare a deciziilor.
6. Introducerea de noi senzații
Încă de la 6 luni, copilul face diferența între mamă și tată prin sentimentele pe care aceștia i le transmit și felul cum se poartă cu el. Mama este foarte protectoare și îl alintă, tatăl încearcă diverse jocuri mai masculine, exerciții care să modeleze personalitatea copilului. Tatăl îl aruncă în sus și îl provoacă să facă mai multă mișcare, pentru a-i arăta copilului cât mai multe senzații din viața reală.
7. Trucurile bărbătești
Bărbații se pot descurca în multe situații ce necesită abilități tehnice, cum ar fi repararea unui aparat electrocasnic sau chiar a mașinii. Tatăl are rolul de a-i arăta fiului său cum să aprindă un grătar sau să schimbe roata la mașină dacă a făcut pană. Aceste lucruri îi vor fi utile în diverse contexte și va câștiga admirația celorlalți pentru că se descurcă să rezolve anumite probleme.
8. Treburile casnice
Tatăl își poate iniția fiul și în chestiuni utile cum ar fi gătitul atunci când nu există nicio prezență feminină care să îl ajute – e important că se va descurca și nu va muri de foame. Mai sunt și activități precum bărbieritul, legarea cravatei sau călcatul unei cămăși pe care un băiat le poate învăța de la tatăl său – astfel se va crea o legătură afectivă și mai puternică între ei.
