MATERIAL REALIZAT ÎN CADRUL " BUCUREȘTI - CENTENAR " - PROGRAM CULTURAL DERULAT DE PRIMĂRIA MUNICIPIULUI BUCUREȘTI PRIN ADMINISTRAȚIA MONUMENTELOR ȘI PATRIMONIULUI TURISTIC.
Ion Ghica îi scria lui Vasile Alecsandri că la Udricani nu era doar o bisericuţă de mahala, ci un adevărat centru de educație. Oamenii îşi trimiteau aici copiii, la dascălul Chiosea "ca să nu ştrengărească pe uliţă... să ţină ison cântăreţilor din strană, să citească apostolul, să zică Tatăl nostru şi Crezul". La Şcoala Românească de la Udricani, s-au format - printre alţii - boierii Văcărescu, Anton Pann ori Petre Ispirescu. Paradoxal, pictura din pridvorul bisericii, ce poartă amprenta lui Pârvu Mutu, s-a păstrat mai bine decât cea interioară, lăcaşul fiind foarte afectat de marele incendiu din 1847. Pictura este, cel mai probabil, opera unui elev al celebrului pictor, retras la mănăstire pe când s-a ridicat Biserica Udricani. Interiorul a fost refăcut după incendiu şi e dificil de imaginat cum arăta înainte. Biserica a fost afectată şi de cutremure în aşa fel încât, în 1937, preşedintele comisiunii istorice, Nicolae Iorga, impresionat fiind de dărăpănarea sfântului lăcaş, a dispus începerea restaurării care, din păcate, a durat până recent.
