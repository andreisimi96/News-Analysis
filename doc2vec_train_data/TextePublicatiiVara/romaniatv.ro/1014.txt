Fondul Suveran de Dezvoltare şi Investiţii va participa la dezvoltarea infrastructurii mari din România, la reindustralizarea României şi va contribui serios la creşterea PIB, a afirmat miercuri preşedintele Camerei Deputaţilor, Liviu Dragnea. El a afirmat că nu doreşte să comenteze "ce spun şobolanii", referindu-se la criticile aduse de fostul premier Victor Ponta pe marginea înfiinţării Fondului.
"Nu sunt acuzaţii, sunt nişte prostii, nu au niciun fel de bază. Unii colegi care astăzi spun aceste enormităţi, inspiraţi probabil şi de cineva care vorbea de înţelegeri (...) cu evreii, pentru că sunt în aceeaşi gaşcă, susţineau în campania electorală ideea acestui Fond Suveran de Dezvoltare şi Investiţii. Şi nu-l susţineau pentru că trebuia să fie susţinut, ci pentru că au înţeles cât este de important şi este unul dintre pilonii importanţi ai programului de guvernare", a declarat Dragnea la Parlament.
Potrivit acestuia, astfel de fonduri funcţionează în multe ţări din Europa, în multe ţări din lume "şi au ajutat economia acelor ţări".
"Este un fond care va participa la dezvoltarea infrastructurii mari din România, va participa la reindustralizarea României, un fond care va investi în agricultură, un fond care va genera foarte multe locuri de muncă şi care va contribui serios la creşterea PIB. Nu vreau să comentez ce spun şobolanii, asta este foarte simplu. Domnul Mihai Tudose nu se putea opune, pentru că este unul dintre cei care a avut această idee în vara anului 2016 în legătură cu acest fond, iar domnul Teodorovici (...) ştiu că l-a susţinut. Dacă ne luăm după ce spune un şobolan că spun alţii, ar însemna să închidem ţara. Nu poţi să conduci ţara după minciunile unor mincinoşi patologici", a afirmat liderul PSD, întrebat cum comentează criticile aduse de Victor Ponta pe marginea acestui subiect.
Citeşte şi: Parlamentul a adoptat proiectul de lege privind înfiinţarea Fondului Suveran de Dezvoltare şi Investiţii. Opoziţia sesizează CCR
Dragnea a susţinut că administrarea Fondului va fi una profesionistă, din care vor face parte oameni cu experienţă care vor determina ca aceste companii "să fie mult mai eficiente", transmite Agerpres .
Fostul premier Victor Ponta, lider al Pro România, a declarat miercuri, în plenul Camerei Deputaţilor, că prin înfiinţarea acestui fond o serie de companii profitabile vor ajunge să fie controlate de persoane private din ţară sau străinătate.
"În 2016, la lansarea programului de guvernare, mă aflam împreună cu un distins coleg, nu îi dau numele pentru că e aici lângă mine, şi amândoi am spus: 'Fondul Suveran este o prostie. Sperăm că nu o să se facă'. După care am discutat cu domnul prim-ministru Tudose şi mi-a zis: 'Eu nu semnez aşa ceva, pentru că nu vreau să ajung în închisoare'. Să vă explic încă o dată şi să fiţi conştienţi că aţi ştiut ce aţi votat: 2012-2016 Guvernul PSD-ALDE a gestionat companiile de stat, listându-le la bursă, cu sprijinul şi al opoziţiei, aducând bani de investiţii care au rămas în companie. (...) Acum toate acestea vor fi trecute într-o zonă privată, controlată de oameni privaţi, puţini din România, restul din Israel, din Rusia, din alte zone, unde au tot încercat din 2012 să ia Hidroelectrica, portul Constanţa, Aeroportul Otopeni, şi Guvernul PSD-ALDE s-a opus. Acum nu se mai opune", a spus Ponta.
Potrivit proiectului, adoptat cu 174 de voturi "pentru", 98 "împotrivă" şi trei abţineri, a fost majorat capitalul social al FSDI, aportul în numerar fiind de 9 miliarde de lei, faţă de 1,85 miliarde de lei, cât prevedea forma votată de Senat. Vărsămintele aferente aportului în numerar la capitalul social iniţial al FSDI vor fi efectuate astfel: 200.000.000 de lei în numerar la constituire, iar diferenţa în termen de cinci ani.
