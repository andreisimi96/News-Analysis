Guvernul Israelului îl va trimite în Statele Unite pe Meir Ben-Shabat, consilier guvernamental pentru Siguranţă Naţională, pentru a discuta cu John Bolton, consilierul pentru Securitate al preşedintelui american Donald Trump, afirmă surse citate de site-ul Axios.com şi de Channel 10 News.
Meir Ben-Shabat urmează să ajungă în Statele Unite marţi şi se va deplasa la Casa Albă.
John Bolton şi Meir Ben-Shabat vor actualiza un document de cooperare între Statele Unite şi Israel care conţine măsuri pentru contracararea Iranului.
Cei doi oficiali vor discuta şi despre modalităţile de coordonare a operaţiunilor în Siria.
Consultările au loc înainte ca premierul Israelului, Benjamin Netanyahu, să efectueze săptămâna viitoare o vizită în Europa, unde se va întâlni cu Angela Merkel, cancelarul Germaniei, cu preşedintele Franţei, Emmanuel Macron, şi cu Theresa May, premierul Marii Britanii.
Preşedintele SUA, Donald Trump, a anunţat pe 8 mai ieşirea Statelor Unite din Acordul nuclear cu Iranul. Uniunea Europeană şi Rusia vor menţinerea tratatului atomic, contestat puternic de Israel şi SUA.
