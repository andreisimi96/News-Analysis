Militarul care şi-a pierdut viaţa în zona plajei Corbu, judeţul Constanţa, a fost avansat post-mortem la gradul de sublocotenent, miercuri, printr-un ordin semnat de ministrul Apărării Naţionale, Mihai Fifor, pentru „spiritul civic şi de sacrificiu ieşite din comun, curajul şi respectul pentru semeni”. Se pare că militarul a intrat în mare să salveze un copil de 14 ani, ambii fiind găsiţi decedaţi pe plaja din Vadu.
"Caporalul clasa a III-a Petru Cosma, care şi-a pierdut viaţa în zona plajei Corbu, judeţul Constanţa, a fost avansat post-mortem la gradul de sublocotenent astăzi, 13 iunie, printr-un ordin semnat de ministrul apărării naţionale, pentru «spiritul civic şi de sacrificiu ieşite din comun, curajul şi respectul pentru semeni»", anunţă Ministerul APărării Naţionale.
Sublocotenentul (pm) Petru Cosma făcea parte dintr-un detaşament al Batalionului 55 Apărare Antiaeriană „Someş" din Dej, dislocat în perioada 4-15 iunie la Centrul Naţional de Instruire pentru Apărare Antiaeriană de la Capu Midia, pentru activităţi de instruire cu trageri de luptă.
Potrivit news.ro , militarul era angajat al M.Ap.N. din anul 1997 şi a participat la două misiuni în teatrele de operaţii (în anul 2003 în Afganistan şi în anul 2006 în Irak).
Trupul său a fost descoperit, miercuri, pe plaja din Vadu, tot acolo fiind găsit şi trupul unui copil de 14 ani, pe care se pare că a încercat să-l salveze de la înec.
El fusese văzut ultima oară duminică după-amiază, pe plaja din Corbu, fiind dat dispărut de către colegi.
