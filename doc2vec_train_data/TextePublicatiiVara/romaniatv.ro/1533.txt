În jur de 200.000 de oameni au participat sâmbătă la mitingul PSD din Piaţa Victoriei, care s-a desfăşurat sub sloganul "Vrem prosperitate, NU Securitate!" . Filialele partidului au urmat instrucţiuni precise: participanţii, care sunt aduşi din toată ţara, au venit îmbrăcaţi în bluze albe sau în costume populare, cu steguleţe tricolore. Manifestaţia a fost una de protest faţă de "abuzurile din justiţie", iar pe scenă au urcat lideri precum Liviu Dragnea, premierul Viorica Dăncilă, primarul Capitalei Gabriela Firea, dar şi preşedintele ALDE Călin Popescu Tăriceanu.
Cei aproape 200.000 de participanți la mitingul PSD-ALDE au plecat imediat după finalul discursului susținut de liderul PSD Liviu Dragnea. În urma lor a rămas dezastru.
Piața Victoriei și străzile adiacente au fost pline de sticle goale, hărtii și pancarte abandonate de simpatizanții PSD.
Liderul PSD, Liviu Dragnea, a fost întrebat, la finalul manifestaţiei din Piaţa Victoriei, de către un grup de membri ai mişcării #Rezist, de ce membrii şi simpatizanţii PSD şi ALDE nu îşi adună gunoiul rămas în urma lor după miting.
"Sunt 200 de angajaţi de la salubritate care asta fac acum", le-a răspuns Dragnea, el fiind întrebat apoi cine plăteşte pentru lucrarea de strângere a acestor gunoaie.
Membrii #Rezist i-au mai strigat liderului PSD că după protestele organizate în Piaţa Victoriei de către această mişcare nu rămân gunoaie, fiind adunate de participanţii la proteste.
După încheierea mitingului, liderul PSD a rămas în zona scenei amenajată în piaţă pentru încă aproximativ 15-20 de minute, pentru a da mâna şi a face poze cu participanţi la miting, dar şi pentru a răspunde întrebărilor jurnaliştilor. Ulterior, el s-a îndreptat şi a intrat în Palatul Victoria, însă pe drum a fost luat la întrebări de un grup de circa 10 membri ai mişcării #Rezist, care au venit în piaţa părăsită deja de participanţii la miting.
De altfel, un grup de câteva zeci de protestatari #Rezist s-a aflat în zona Piaţa Victoriei încă dinainte de începerea mitingului, fiind ţinuţi la distanţă de masa manifestanţilor PSD-ALDE de un cordon de jandarmi.
Mitingul organizat de PSD în Piaţa Victoriei s-a încheiat după discursul susţinut de liderul social-democrat, Liviu Dragnea, coloanele de oameni părăsind zona, îndreptându-se spre mijloacele de transport cu care au venit în capitală.
După discursul susţinut de Liviu Dragnea, oamenii prezenţi în piaţă au aprins simultan lanternele telefoanelor mobile, după modelul manifestaţiilor care au avut loc în Piaţa Victoriei împotriva modificării legilor justiţiei.
În timpul discursului lui Liviu Dragnea, pe clădirea Guvernului a fost proiectat mesajul "rezist".
La momentul de vârf al manifestaţiei, în zona Piaţa Victoriei s-au aflat peste 200.000 de oameni veniţi la acest miting, îmbrăcaţi în bluze albe şi purtând steaguri tricolore, pancarte cu mesaje.
Pe de altă parte, mulţi dintre manifestanţi nu au aşteptat încheierea discursurilor susţinute pe scenă de liderii politice, începând să părăsească zona Pieţei Victoriei cu o oră înainte de încheierea mitingului.
Pe lângă Liviu Dragnea, de pe scena pe care a fost afişat mesajul "Jos statul paralel" pe un ecran uriaş au mai susţinut discursuri premierul Viorica Dăncilă, preşedintele Senatului şi al ALDE, Călin Popescu Tăriceanu, primarul general al capitalei, Gabriela Firea, ministrul Muncii, Lia Olguţa Vasilescu, deputatul Liviu Pleşoianu, liderul sindical Matei Brătianu şi Mariana Rarinca. Aceştia au criticat abuzurile unor procurori şi le-au transmis participanţilor la miting că statul paralel chiar există şi oricine poate fi victimă a abuzurilor acestuia.
