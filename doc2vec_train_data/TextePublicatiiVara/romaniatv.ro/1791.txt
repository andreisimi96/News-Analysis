Maria Butaciu a murit. Recunoscută pentru piesele de dragoste și de dor care au cucerit inimile românilor, Maria Butaciu a suferit un accident vascular, iar de câteva săptămâni se afla în comă.
"Fiica ei stă lângă ea și o supraveghează, este disperată. Maria este internată la Spitalul de Urgență Floreasca. E în comă de o săptămână și ceva. Mă duc acum din nou la spital, să o văd", a povestit Mioara Velicu.
Maria Butaciu s-a născut pe 19 februarie 1940, în comuna Salva, Bistrița-Năsăud. Este o interpretă de muzică populară românească din Ardeal. A urmat Liceul de muzică la Cluj, unde începe cariera sa muzicală cu Orchestra Populară a Filarmonicii din Cluj. La 1 aprilie 1961, prin concurs, vine la Ansamblul Ciocârlia al Ministerului de Interne din București. Este o interpretă a cântecelor îndeosebi din zona Bistrița-Năsăud.
De-a lungul carierei sale a colaborat cu dirijori precum Constantin Arvinte, Ion Mărgean, Paraschiv Oprea, Victor Predescu, George Vancu, Alexandru Viman.
În anul 2001 a fost numită „Cetățean de onoare al municipiului București".
