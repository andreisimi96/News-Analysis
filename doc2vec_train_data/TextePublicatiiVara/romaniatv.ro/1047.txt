Comitetul de Apel al World Rugby a oferit astăzi decizia în cazul apelului depus de Federaţia Română de Rugby privind decizia emisă de Comisia de Soluţionare a Disputelor pe 15 mai, în urma căreia se dictase excluderea naţionalei României de la Cupa Mondială din 2019 şi o amendă de 100.000 de lire sterline.
World Rugby a menţinut decizia iniţială, ceea ce înseamnă că selecţionata României nu va putea participa la turneul final de anul viitor. Amenda de 100.000 de lire sterline este "suspendată" pe o perioadă de cinci ani, ceea ce înseamnă că FRR va fi nevoită să o plătească doar în cazul unei noi abateri în această perioadă.
Prin ratarea prezenţei la Cupa Mondială din Japonia, Federaţia Română de Rugby va pierde încasări de aproximativ 2 milioane de lire sterline, în următorii 4 ani. În plus, "Stejarii" aveau perfectat şi un meci cu Italia în pregătirea Cupei Mondiale, care însă nu se ma vai disputa din cauza acestui scandal.
Citeşte şi Căpitanul Stejarilor acuză "lipsa de profesionalism a unora care ar fi trebuit să cunoască regulamentul ca pe Tatăl Nostru"
Federaţia Română de Rugby mai are o cale de atac în acest moment: să meargă la Tribunalul de Arbitraj Sportiv de la Lausanne. O decizie în acest sens va fi luată în zilele următoare.
Pe data de 15 mai, reprezentativa de rugby a României a fost exclusă de la Cupa Mondială din 2019 şi amendată cu 100.000 de lire sterline, de comisia World Rugby în cazul privind eligibilitatea jucătorului din Tonga Sione Faka'osilea în echipa naţională.
