Un copil de aproximativ un an s-a rănit, vineri, într-un dispozitiv de joacă din Parcul Florilor din Capitală, fiind dus la spital pentru evaluare. Părinţii copilului spun că s-ar fi electrocutat. Poliţia face cercetări pentru a stabili exact ce s-a întâmplat.
Potrivit Poliţiei Capitalei, un copil de aproape un an s-a rănit într-un dispozitiv de joacă. La faţa locului au ajuns imediat o ambulanţă şi echipaje ale Secţiei 9 Poliţie.
Copilul nu are semne vizibile de vătămare, însă a fost transportat la Spitalul „Grigore Alexandrescu" pentru evaluare.
Părinţii copilului spun că s-ar fi electrocutat într-un dispozitiv de joacă de tip kiddy ride. Poliţia face cercetări pentru a stabili exact ce s-a întâmplat.
Parcul Florilor se află în sectorul 2 al Capitalei, la intersecţia Şoselei Pantelimon cu Şoseaua Fundeni.
