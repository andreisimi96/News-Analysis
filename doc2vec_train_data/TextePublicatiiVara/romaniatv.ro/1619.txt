Trei persoane au fost transportate la spital pentru investigaţii, după ce au fost rănite, duminică, pe drumul care leagă Braşovul de Poiana Braşov, în timpul desfăşurării celei de-a treia etape a Campionatului Naţional de Viteză în Coastă Dunlop 2018.
Prima manşă de concurs din cadrul Trofeului Total, desfăşurat în acest weekend la Braşov, a fost întreruptă în urma unei ieşiri în decor în care au fost implicaţi şi spectatori. În condiţii de ploaie, un concurent a părăsit traseul, lovind o maşină parcată pe un drum ce se intersectează cu Calea Poienii. Pe un viraj de dreapta, concurentul a mers drept, ieşind în decor şi lovind maşina unor spectatori, parcată în afara traseului, pe strada Cibinului.
În maşina de pe margine se aflau trei spectatori, un bărbat şi două femei. Ambele femei au suferit contuzii fiind preluate de ambulanţă pentru investigaţii. Starea lor era stabilă şi nu prezentau fracturi. Nici pilotul Teodor Găină nu prezenta afecţiuni grave sau fracturi, dar, pentru siguranţă, a fost şi el transportat la spital pentru investigaţii.
Purtătorul de cuvânt al Inspectoratului Judeţean de Poliţie Braşov, Ionuţ Marin, a precizat că accidentul a avut loc duminică, în jurul orei 16,00, pe DN1E, zona Warthe.
Pilotul maşinii de concurs implicată în accident, Teodor Găină, are 22 de ani, iar cele două femei accidentate 28, respectiv 38 de ani.
Startul primei manşe de concurs a etapei de duminică a Campionatului Naţional de Viteză în Coastă Dunlop 2018 a fost amânat pentru mai multe zeci de minute din cauza ploii torenţiale.
