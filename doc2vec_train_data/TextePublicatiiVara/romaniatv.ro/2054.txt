Mai mulţi deputaţi PSD, printre care şi Florin Iordache, au afirmat miercuri că nu Simona Halep a fost huiduită luni seară pe Arena Naţională.
Deputatul PSD Liviu Pleşoianu a menţionat că Simona Halep nu a fost huiduită, dar că ea a fost nedumerită de acele manifestări.
"Dumneavoastră aţi văzut-o pe Simona Halep cât era de nedumerită în momentul în care a început huiduiala aia în sală? Din punctul meu de vedere, Simona Halep nu merita aşa ceva. Sigur că nu a fost huiduită Simona Halep. (...) Eu vă spun un singur lucru: la mitingul PSD, unde au fost sute de mii de oameni, în acel miting, care nu este mediocru, ci domnul preşedinte este mediocru, la miting au fost sute de mii de oameni care au aplaudat-o în picioare pe Simona Halep, care au urmărit toată partida Simonei Halep şi acolo totul a fost în regulă. Din păcate, în partea cealaltă nu a mai fost totul în regulă, pentru că nişte persoane nu au înţeles că nu e locul şi momentul. (...) Punctul meu de vedere este că nu a fost huiduită Simona Halep, dar de asemenea punctul meu de vedere este că Simona era absolut nedumerită, se uita în jur nedumerită pentru că nu înţelegea ce se întâmplă şi nu trebuia să ducem acolo lupta politică", a spus Pleşoianu la Palatul Parlamentului.
Deputatul PSD Florin Iordache a menţionat şi el că acţiunea de pe Arena Naţională a fost un omagiu pentru Simona Halep.
"Nu ştiu, nu am văzut postările. Oricum, acţiunea din Arena Naţională a fost un omagiu pentru ceea ce a făcut Simona Halep. Că acolo unii au înţeles sau nu au înţeles faptul că organizatoare a fost Primăria Capitalei şi Primăria Capitalei când, acum un an, a făcut-o cetăţean de onoare a fost bine şi acum când i-a dat "Cheia oraşului" nu a fost bine, sunt nişte chestii care sunt discutabile, dar, mai departe, cu postările... şi nu ştiu ce să vă spun", a afirmat Florin Iordache, potrivit Agerpres.
El a adăugat că nu ştie cine se ocupă de comunicarea partidului.
Un alt deputat PSD, Horia Nasra, a menţionat că pe pagina sa de Facebook a felicitat-o pe Simona Halep, "aşa cum au felicitat-o milioane de români".
"Eu cred că e important să vedem totdeauna partea plină a paharului, iar partea plină a paharului este că Simona Halep ne face cinste şi pentru România înseamnă foarte mult efortul pe care l-a făcut să obţină acest trofeu. Cu siguranţă nu a fost huiduită Simona Halep", a concluzionat el.
Potrivit presei, mai multe organizaţii PSD au postat pe Facebook, marţi seară, un colaj foto, potrivit căruia Simona Halep, "marea noastră campioană, a fost huiduită de 20.000 de pe Arena Naţională, dar "aplaudată de sute de mii de români în Piaţa Victoriei pe data de 9 iunie".
