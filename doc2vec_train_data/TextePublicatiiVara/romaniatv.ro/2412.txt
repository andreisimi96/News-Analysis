Majestatea Sa Margareta, Custodele Coroanei române, Alteţa Sa Regală Principele Radu şi Alteţa Sa Regală Principesa Maria au călătorit, vineri, la Constanţa cu Trenul Regal pentru a marca împlinirea a 140 de ani de la alipirea Dobrogei la ţara mamă, precum şi a aniversării a 160 de ani de la inaugurarea lucrărilor liniei de cale ferată Cernavodă-Constanţa. Reprezentanţii familiei regale au vizitat apoi fregata “Regele Ferdinand” din portul militar Constanţa.
Trenul Regal a oprit mai întâi în Feteşti, Cernavodă, Medgidia, unde au avut loc scurte ceremonii de primire în prezenţa autorităţilor locale şi a locuitorilor din acele oraşe. La Cernavodă, ceremonia de primire s-a desfăşurat, în mod simbolic, pe platoul de la capătul podului dinspre Cernavodă, pentru a onora memoria Regelui Carol I, în timpul căruia a avut loc construcţia podului realizat de inginerul Anghel Saligny.
Trenul Regal a ajuns în jurul orei 15.20 în Gara Constanţa.  Autorităţile au întins pe peron un covor roşu, pe care au coborât Majestatea Sa Margareta, Custodele Coroanei române, Alteţa Sa Regală Principele Radu şi Alteţa Sa Regală Principesa Maria. A fost intonat apoi imnul de stat al României, după care oaspeţii au fost întâmpinaţi de preşedintele Consiliului Judeţean Constanţa, Marius Horia Ţuţuianu, şi de primarul Constanţei, Decebal Făgădău. La această ceremonie de sosire au asistat peste 100 de persoane.
Apoi, reprezentanţii familiei regale au plecat către portul militar Constanţa, acolo unde au vizitat fregata  „Regele Ferdinand” şi au stat de vorbă cu marinarii militari.
Trenul Regal a parcurs simbolic drumul spre Dobrogea în cinstea împlinirii a 140 de ani de la alipirea Dobrogei la ţara mamă, precum şi a aniversării a 160 de ani de la inaugurarea lucrărilor liniei de cale ferată Cernavodă-Constanţa.
