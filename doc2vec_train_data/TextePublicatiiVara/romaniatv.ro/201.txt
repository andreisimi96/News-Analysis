Zeci de persoane care acuzau dificultăţi respiratorii au primit îngrijiri din partea paramedicilor după ce un incendiu de vegetaţie a acoperit cu un strat de fum oraşul Sydney, iar calitatea aerului din acest oraş australian a scăzut sub nivelul celui înregistrat în anumite zone din Beijing.
Serviciul de stat pentru ambulanţe a anunţat că a fost solicitat să intervină în mai mult de 80 de cazuri, iar paramedicii au tratat peste 50 de persoane care sufereau de astm şi dificultăţi respiratorii în oraşul Sydney.
Aproape o treime dintre cazuri au fost copii cu vârste mici, a dezvăluit un reprezentant al acestui serviciu naţional australian.
Potrivit Departamentului de Pompieri din statul australian New South Wales, fumul a provenit de la 70 de incendii controlate, ce au fost iniţiate pentru a reduce riscul de declanşare a unui incendiu de vegetaţie devastator. Cele 70 de focare controlate au fost aprinse pe durata weekendului trecut în jurul oraşului Sydney, potrivit Agerpres .
"Fumul din Sydney va începe să se disipeze în această după-amiază, odată cu apariţia prognozată, din sud, a vânturilor şi a precipitaţiilor. În anumite zone, un strat rezidual de fum ar putea să rămână vizibil şi în următoarele două zile", a anunţat Departamentul de Pompieri pe contul său de Twitter.
Calitatea aerului din Sydney a scăzut sub nivelul unor zone din Beijing, potrivit datelor colectate de World Air Quality Index, determinând autorităţile medicale să emită avertismente adresate persoanelor cu afecţiuni respiratorii, copiilor şi vârstnicilor, care au fost îndemnaţi să rămână în interiorul locuinţelor, potrivit Agerpres .
Indexul calităţii aerului din New South Wales arată că în zonele din nord-vestul şi sud-vestul oraşului Sydney au fost înregistrate concentraţii periculoase de particule în suspensie.
Potrivit Agenţiei de Protejare a Mediului, expunerea pe termen lung la particule în suspensie cu diametre mai mari de 2,5 microni provoacă aproximativ 520 de decese premature în fiecare an în Sydney.
