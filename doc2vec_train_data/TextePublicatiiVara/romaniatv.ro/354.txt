Inspectorii sanitar-veterinari au confiscat peste 1,5 tone de produse de origine animală şi 630 de ouă, aplicând, în acelaşi timp, amenzi în valoare de 40.100 de lei în urma controalelor efectuate la Halele Obor din Capitală, informează un comunicat de presă al Autorităţii Naţionale Sanitare Veterinare şi pentru Siguranţa Alimentelor (ANSVSA).
Controalele, în număr de 14, au avut loc în dimineaţa zilei de 30 mai 2018, iar după expertizarea sanitară veterinară a produselor alimentare s-a decis retragerea şi confiscarea de la comercializare a 1.531,9 kg de produse de origine animală (SNCU), precum şi a 630 de bucăţi de ouă, acestea fiind dirijate către unităţi specializate pentru neutralizare.
În plus, au fost aplicate 13 sancţiuni contravenţionale în valoare totală de 40.100 de lei.
Potrivit sursei citate, complementar, pentru deficienţele constatate s-au dispus: interzicerea desfăşurării activităţii pentru doi operatori economici, prin emiterea de Ordonanţe de interzicere a activităţii (OIA) şi suspendarea temporară a activităţii pentru cinci operatori economici, fiind emise în acest sens Ordonanţe de suspendare temporară a activităţii (OSA).
Principalele neconformităţi constatate în timpul controalelor au fost: comercializarea directă către consumatorul final a produselor alimentare în spaţii neaprobate/neautorizate/neînregistrate sanitar veterinar, nerespectarea normelor sanitare veterinare şi pentru siguranţa alimentelor privind întreţinerea igienică a spaţiilor de recepţie, producere, depozitare, comercializare, precum şi a utilajelor şi ustensilelor de lucru folosite, nerespectarea normelor privind marcarea, etichetarea, ambalarea şi manipularea produselor alimentare.
Direcţia Sanitară Veterinară şi pentru Siguranţa Alimentelor (DSVSA) Bucureşti precizează că va monitoriza şi în perioada minivacanţei de 1 iunie (1 - 3 iunie) asigurarea unui nivel înalt de protecţie a vieţii şi sănătăţii publice, precum şi a siguranţei produselor alimentare comercializate pe raza municipiului Bucureşti.
