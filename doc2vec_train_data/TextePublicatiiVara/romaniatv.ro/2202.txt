Eliberarea lui Navalnîi coincide cu startul Cupei Mondiale la Fotbal. "Sunt din nou împreună cu voi după un sejur de 30 de zile de închisoare. Sunt foarte fericit că mă aflu în libertate", a anunţat, joi, principalul opozant al Kremlinului, Alexei Navalnîi, pe contul său de Twitter.
Navalnîi a fost condamnat de către justiţia rusă pentru că ar fi organizat o manifestaţie cu două zile înainte de învestitura lui Putin care a onbţinut al patrulea mandat de preşedinte.
Navalnîi, care a împlinit vârsta de 42 de ani în timp ce se afla după gratii, a fost condamnat în data de 15 Iunie. În data de 5 Mai, partizanii săi au ieşit în stradă. Multe persoane au manifestat atunci în mai multe oraşe din ţară. Navalnîi a organizat aceste mitinguri pentru a pune presiune pe Kremilin cu ocazia alegerilor, informează Belga.
Acum în libertate, Navalnîi a reacţionat cu umor pe Instagram, descriind condiţiile detenţiei sale. "Toate celulele au fost renovate, iar grilajele, vopsite. În locul găurilor pentru toalete, WC-urile se montaseră deja", iar "hrana era mai bună decât cea de restaurant".
"Se pare că autoritățile nu exclud faptul că ar trebui să îi aresteze pe acei oaspeţi englezi aflaţi în stare de ebrietate pentru a nu compromite reputația Rusiei", a mai spus Navalnîi. El a continuat cu sfaturi despre aceste comportamente ce s-ar putea derula pe perioada campionatului. "Dacă intenționați să încălcați ordinea publică, grăbiți-vă, căci după Cupa Mondială, căruța de aur se va transforma într-un dovleac", a adăugat el.
Un decret semnat de președintele Vladimir Putin limitează drastic dreptul ruşilor de a protesta în timpul Mondialelor din 2018 care încep joi după-amiază.
