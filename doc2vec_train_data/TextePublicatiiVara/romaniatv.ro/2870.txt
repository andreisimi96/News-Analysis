Ministrul de Externe, Teodor Meleşcanu, a afirmat, miercuri, întrebat cu privire la protocolul încheiat de SRI cu Înalta Curte de Casaţie şi Justiţie, că activitatea lui George Maior de fost şef al SRI nu are nicio legătură cu cea de ambasador.
"Nu, la cunoştinţa mea nu a fost o discuţie. Activitatea dânsului în calitate de director al SRI nu are nicio legătură cu actuala funcţie pe care o are în MAE în calitate de ambasador al României", a spus Meleşcanu, la Parlament, întrebat dacă au existat discuţii privind retragerea lui Maior din calitatea de ambasador în SUA, în contextul în care acesta a semnat în perioada în care era director al SIE protocolul cu Înalta Curte.
Întrebat dacă nu există niciun efect al acestui scandal al protocoalelor dintre SRI şi instituţiile din sistemul judiciar, ministrul a răspuns: "Trebuie văzut care au fost de fapt atunci temeiurile pe care s-au bazat protocoalele respective", scrie Agerpres.
El a precizat că discută des cu Maior doar pe problemele legate de funcţionarea ministerului de Externe.
Serviciul Român de Informaţii a publicat luni protocolul de cooperare cu Parchetul de pe lângă Înalta Curte de Casaţie şi Justiţie şi Înalta Curte de Casaţie şi Justiţie.
