Rapid - Steaua, derby-ul decisiv pentru supremație în play-off Liga 4, se va juca, duminică, pe Arena Națională, de la ora 20:30, în direct la Digi Sport şi Telekom Sport. Câştigătoarea dintre Rapid şi Steaua va juca barajul pentru promovarea în Liga 3 cu campioana judeţului Giurgiu.
AMFB caută să ia măsuri importante pentru siguranța suporterilor la meciul Rapid - Steaua. Claudiu Baboia, secretarul general al AMFB, a anunțat că până în acest moment s-au vândut aproximativ 15.000 de bilete, incluzând aici atât cele date la Arena Națională, cât și la casele de bilete de la stadioanele din Ghencea și din Giulești. De asemenea, oficialul AMFB a dezvăluit că tichetele de la inelul I în peluza rapidistă s-au epuizat, așa că la cererea giuleștenilor a fost deschis și inelul 2.
Precedentul meci de pe Arena Națională dintre Academia Rapid și Steaua (3-1) a fost oprit în repetate rânduri din cauza incidentelor din peluze, care s-au extins și în zona tribunei a II-a, unde se aflau femei și copii. 
AMFB a luat măsuri importante pentru ca incidentele să nu se repete: "Am suplimentat numărul stewarzilor cu 50% peste cât ni s-a cerut pentru a fi siguri că nu vor fi incidente. Deci oamenii pot veni liniștiți la meci, în zonele tampon de la peluze sunt mult mai mulți oameni de ordine, la fel și la tribuna a 2-a. Vrem să fie un spectacol frumos pe teren și în peluze, iar lucrurile să fie la locul lor". 
