Dick Quax avea origini olandeze, a fost medaliat olimpic şi deţinător al recordului modial la 5.000 de metri, iar după retragerea din activitate a activat ca poliţist local. De asemenea, a fost parlamentar în perioada 1999-2002, iar din 2011 era consilier local la primăria oraşului Auckland, capitala Noii Zeelande.
Dick Quax s-a născut pe 1 ianuarie 1948 la Alkmaar, în Olanda, şi a participat la două ediţii ale Jocurilor Olimpice, în proba de 5.000 de metri. Dacă în 1972, la Munchen, nu a trecut de serii, în 1976, la Montreal, el a cucerit argintul, devenind astfel vicecampion olimpic.
În 1977, la Stockholm, el a stabilit un nou record mondial la 5.000 metri, cu timpul de 13 minute, 12 secunde şi 9 sutimi. Recordul său a rămas în picioare nouă luni în plan internaţional, dar în plan naţional el a rezistat nu mai puţin de 31 de ani, fiind doborât abia în anul 2008.
Dick Quax şi familia sa au ajuns în Noua Zeelandă la începutul anilor '50, iar în 1969 acesta a primit cetăţenia noii sale patrii. El a fost căsătorit de trei ori, având trei copii.
În septembrie 2013 i s-a descoperit cancer în gât, de atunci aflându-se sub tratament. Se pare că tocmai acest cancer i-ar fi cauzat moartea lui Dick Quax.
