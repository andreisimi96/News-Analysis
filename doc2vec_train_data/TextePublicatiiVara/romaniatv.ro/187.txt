La o zi după incendiul de la Şcoala 124 din Capitală, angajaţii au scost cataloagele şi alte documente la uscat pe iarba din curtea unităţii de învăţământ, fiind cărate cu roaba. Anchetatorii au mai multe ipoteze privind cauzele care au dus la izbucnirea focului.
"Numai in situaţiile în care fie dispare fizic, este furat, distrus de incendiu, atunci urmează o procedură de refacere, în funcţie de notele elevilor din carnet, din lucrări sau din alte informaţii. În momentul de faţă, cataloagele de la 124 sunt păstrate şi sunt în starea în care pot servi pentru foaia matricolă şi pentru celelalte documente necesare elevilor. După informaţiile directorului, au fost salvate toate documentele şcolii", a declarat purtătorul de cuvânt al Insepctoratului Şcolar Bucureşti, Marian Banu, potrivit Mediafax .
Pe de altă parte, anchetatorii nu exclud nicio ipoteză. Surse din cadrul investigatorilor spun că există posibilitatea să fie vorba despre un scurt circuit sau o ţigară aprinsă, nefiind exclusă varianta ca focul să fi fost pus intenţionat.
În cadrul anchetei, se vor verifica imaginile de pe camerele de supraveghere, în cazul în care există imagini, precum şi centrala de detecţie şi semnalizare întrucât existau senzori de fum. Pompierii au revenit, marţi, la şcoala nr. 124 pentru cercetări.
Specialiştii spun că focul a fost puternic din cauza mobilierului şi a materialelor didactice existente în şcoală.
"Rata de viaţă a unei clădiri la ora actuală, media de viaţă este între 50 şi 70 de ani. Materialele folosite pentru construcţii conform definiţiei sunt produse care sunt incluse în construcţie pe toată durata ei de viaţă. Deci acele produse pentru construcţii sunt permanent însoţite de o declaraţie de performanţă în care acele cerinţe esenţiale corespund standardelor. Rezistenţa la foc este indicată la majoritatea produselor de construcţii în declaraţia de performanţă, iar proiectantul care o include în proiectul lui trebuie să ţină seama de ea. Important este, mai ales la clădirile publice, să se obţină acea autorizaţie ISU de funcţionare a clădirilor", a explicat Claudiu Georgescu, preşedinte al Asociaţiei Producătorilor de Materiale pentru Construcţii din România (APMCR).
"Dacă expertiza tehnică arată ca nu a fost afectată structura de rezistenţa poate fi refăcuta. Trebuie făcută o expertiză tehnică referitoare la structura clădirii, altfel nu cred că se mai poate face o reparaţie", a mai precizat Georgescu.
Primăria Sectorului 5 a anunţat că Şcoala 124 din Capitală, care a luat foc, luni de dimineaţă, era în curs de obţinere a autorizaţiei ISU, precizând că în unitatea de învăţământ erau montaţi senzorii de incendiu, dar şi uşi antifoc. Şcoala va intra în renovare după finalizarea anchetei.
"Şcoala Gimnazială nr. 124 elaborase documentaţia necesară consolidării clădirii (expertiza tehnică efectuată în decembrie 2017) şi se afla în stadiul final al pregătirii pentru obţinerea autorizaţiei ISU (faza de întocmire a scenariului de securitate la incendiu), în decursul acestui an, celelalte măsuri necesare fiind implementate: s-au montat senzorii de avertizare la incendiu, s-a ignifugat podul, s-au montat uşi antifoc", reiese dintr-un comunicat de presă transmis de Primăria Sectorului 5.
În acest context, instituţia a precizat că, după finalizarea anchetei cu privire la cauzele care au dus la aprinderea focului, Şcoala 124 va intra într-o procedură de renovare.
În urma incendiului de luni dimineaţă, reprezentanţii Primăriei Sectorului 5 au relocat elevii care învăţau în această şcoală astfel: cele 3 clase pregătitoare la Grădiniţa nr. 35, cele 12 clase primare la Şcoala Gimnazială nr. 126, cele 11 clase gimnaziale la Şcoala Gimnazială nr. 143.
Potrivit sursei citate, examenul de Evaluarea Naţională pentru clasa a VIII-a "se va desfăşura fără probleme, toate aspectele tehnice umând a se rezolva în zilele imediat următoare".
Şcoala nr. 124 din sectorul 5 al Capitalei, unde a izbucnit un incendiu puternic luni dimineaţă, nu are autorizaţie de securitate la incendiu, instituţia de învăţământ obţinând în 2001 un aviz de securitate la incendiu, pentru lucrări de consolidare şi refuncţionalizare, potrivit ISU Bucureşti-Ilfov.
