Comisia Europeană (CE) şi Banca Naţională a României (BNR) au cerut, în mod constant, întărirea independenţei pentru banca centrală, dar unele propuneri legislative recente şi nerespectectarea patrimoniului BNR merg în direcţia inversă acestor cereri, a afirmat luni, pentru News.ro, directorul de comunicare al BNR, Dan Suciu.
CE şi BNR au cerut, în mod constant, o întărire a independenţei pentru banca centrală, dar există măsuri legislative care merg în direcţia inversă, a avertizat Suciu. 
”În mod constant, CE şi BNR au cerut o întărire a independenţei pentru banca centrală. Există unele măsuri legislative, precum cea a senatorului PNL Daniel Zamfir, care merg în sens invers acestor cereri”, a afirmat Suciu, pentru News.ro.
O iniţiativă legislativă recentă a senatorului Daniel Zamfir vizează modificarea Legii 312 privind statutul BNR, astfel încât să fie abrogate alineatele din lege care îi exonerează de răspunderea civilă sau penală pe membrii Consiliului de Administraţie.
Totodată, unele măsuri care nu respectă patrimoniul BNR pot fi văzute ca un atac la adresa independenţei băncii centrale, consideră Suciu.
Arenele de tenis şi stadionul de fotbal din Parcul cu Platani ar putea trece din proprietatea BNR în cea a Ministerului Tineretului şi Sportului, potrivit unui proiect de lege susţinut de PSD.
În decembrie 2017, Daniel Zamfir a anunţat că solicită denunţarea unilaterală a protocolului privind Arenele BNR, apreciind că acesta este ilegal, deoarece BNR nu a respectat condiţiile impuse. Totodată, fostul preşedinte al COSR, Ion Ţiriac, a afirmat că a înaintat o acţiune judecătorească împotriva BNR pentru trecerea bazei în folosinţa sportului.
Tot în decembrie 2017, BNR a anunţat că senatorul Daniel Zamfir şi omul de afaceri Ion Ţiriac au reluat în spaţiul public ”neadevăruri flagrante” privind BNR şi legate de Centrul de perfecţionare profesională şi activităţi sociale (CPPAS), unde se află şi arenele de tenis.
În octombrie 2017, Dan Suciu a precizat, pentru News.ro, că BNR este de acord să cedeze arenele de tenis dacă va fi găsită o formulă legală de compensare, iar suma de 35 de milioane de euro nu a fost niciodată avansată ca fiind un preţ de vânzare.
