Amalia Voican a fost găsită moartă în Italia. Românca, în vârstă de 21 ani, a fost dată dispărută la Roma din aprilie. Anunțul despre decesul tinerei a fost făcut pe Facebook de prietena ei, Romina Cecora.
Amalia locuia în Civita Castellana, Lazio, iar ultima oară a fost văzută pe 16 aprilie în gara Termini din Roma, scrie  tusciaweb.eu . Românca era singură în Italia, iar apropiații spun că, pentru ea, ultima perioadă a fost una dificilă. Tânăra, în vârstă de 21 de ani locuise și în Corchiano, provincia Viterbo, împreună cu mama sa, conform  observator.tv .
Marți seară, Romina Cecora, prietena Amaliei, a făcut un anunț cutremurător. „Îmi pare foarte rău că trebuie să fiu eu cea care va comunica tuturor această veste tragică… Din păcate, Nena (Amalia Voican – n.r.) nu mai este printre noi… Vă mulțumesc pentru eforturile pe care toți le-ați depus în căutarea ei. Nu vreau și nu pot adăuga mai multe detalii… Suntem cu toții devastați de toate astea..ne va fi dor de tine, prințesa noastră!”, a fost mesajul postat de prietena Amaliei.
Româncă dispărută la Roma. Cazul ei a fost prezentat într-o emisiune din Italia
Potrivit sursei citate, Romina Cecora s-a implicat în căutarea româncei. Italianca a apărut în cadrul unei emisiuni, în speranța că acest lucru va ajuta la găsirea Amaliei Voican.
Din păcate, tânăra de 21 de ani a fost găsită fără suflare. Momentan, nu există mai multe informaţii cu privire la  moartea româncei.
În noiembrie 2016, Roxana Mihaela Răpașu, o tânără româncă, însărcinată cu gemeni, a fost găsită moartă într-un garaj din Ceglie Messapica, Italia.
