O femeie în vârstă de 72 de ani, care fusese dată dispărută, a fost găsită de poliţiştii tulceni după opt zile de căutări, fiind descoperită într-o râpă cu vegetaţie abundentă din apropierea oraşului Măcin. Femeia se afla într-o stare de sănătate bună, fiind dusă la spital pentru investigaţii, iar apoi a fost predată familiei.
Potrivit reprezentanţilor Inspectoratului de Poliţie al Judeţului Tulcea, marţi seara, poliţiştii din cadrul oraşului Măcin au găsit o femeie dispărută, în vârstă de 72 de ani, care fusese dată dispărută.
Astfel, pe data de 21 mai, oamenii legii fuseseră anunţaţi de un bărbat în vârstă de 52 de ani din Măcin în legătură cu faptul că în noaptea precedentă mama sa, Tatiana Toader, în vârstă de 72 de ani, a plecat de acasă şi nu a mai revenit, potrivit news.ro .
Poliţiştii au început căutările femeii, iar marţi seara au reuşit să o găsească într-o râpă cu vegetaţie abundentă, într-o zonă greu accesibilă, din apropierea oraşului Măcin. În zece minute femeia a fost scoasă din râpă. Ea se afla într-o stare de sănătate bună, dar a fost preluată de o ambulanţă şi dusă la spitalul din Brăila pentru investigaţii medicale. Miercuri dimineaţă femeia a fost predată familiei.
Deocamdată, poliţiştii nu au stabilit ce a făcut femeia în toată perioada dispariţiei şi nici nu au putut afla de la ea deoarece comunică mai greu, dar vor ţine legătura cu familiei ei pentru a afla ce s-a întâmplat între momentul când a plecat de acasă şi până când a fost găsită.
