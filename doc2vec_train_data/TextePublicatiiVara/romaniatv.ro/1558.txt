Gabriel Ghergheşanu, angajat al Primăriei Iaşi, conducea sâmbătă seară un autoturism Fiat, iar la un moment dat a pierdut controlul volanului, maşina intrând într-un şanţ.
Incidentul s-a petrecut pe o stradă din satul Vlădiceni, la marginea municipiului Iaşi.
Cei care au sărit în ajutorul şoferului au sesizat că acesta era băut şi au sunat la Poliţie.
Poliţiştii rutieri sosiţi la faţa locului au constatat că şoferul avea o alcoolemie de 5,36 mg/l alcool pur în aerul expirat.
Angajatul primăriei ieşene a refuzat să fie dus la spital, pentru a-i fi recoltate probe de sânge.
Poliţiştii l-au dus la sediul Poliţiei Rutiere Iaşi, iar pe numele şoferului a fost deschis dosar penal pentru conducere sub influenţa alcoolului şi refuz de recoltare a probelor biologice.
Gabriel Ghergheşanu a fost implicat la începutul anului trecut într-un conflict violent cu un coleg de serviciu, incidentul petrecându-se chiar în sediul primăriei ieşene. Ghergheşanu a încercat să-i aplice o lovitură colegului său, însă acesta a ripostat şi l-a lovit cu pumnul în faţă.
