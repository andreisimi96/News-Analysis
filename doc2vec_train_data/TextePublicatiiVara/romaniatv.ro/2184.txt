Augustin Lazăr, procurorul general al României, a declarat joi că preşedintele Iohannis apreciază când va lua o decizie în ceea ce o priveşte şefa DNA, Laura Codruţa Kovesi.
"Întrebarea este sugestivă - preşedintele este cel care apreciază când dă decizia, decizia îi aparţine domnului preşedinte", a spus Augustin Lazăr, la sediul Consiliului Superior al Magistraturii (CSM).
Preşedintele Klaus Iohannis a declarat marţi că a citit motivarea deciziei CCR în cazul procurorului-şef al DNA, Laura Codruţa Kovesi, însă evaluarea nu este terminată, precizând că, în această etapă, motivarea aduce la suprafaţă mai multe întrebări decât clarificări.
Citeşte şi:  Klaus Iohannis despre motivarea CCR în cazul Kovesi: "Mai avem puţin de citit. PSD încearcă să amputeze puterile preşedintelui"
În 30 mai, Curtea Constituţională a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi. CCR a stabilit că, pentru soluţionarea acestui conflict, preşedintele urmează să emită decretul de revocare din funcţie a procurorului-şef al DNA.
Joi, Curtea Constituţională a publicat motivarea deciziei privind revocarea Laurei Codruţa Kovesi de la conducerea DNA.
