Bătrânul de 82 de ani care a plecat, în urmă cu două săptămâni, să culeagă ciuperci din pădure, în zona masivului Vâlcan, a fost găsit miercuri decedat, la circa 500 de metri de casa lui din localitatea Aninoasa, trupul bărbatului fiind evacuat de salvamontiştii din Valea Jiului şi predat apoi medicilor legişti. 
Victima a fost identificată de un localnic în apropierea unui pârâu, la baza unui perete stâncos de pe platoul căruia se presupune că ar fi alunecat şi căzut. 
"Se pare că ar fi mers pe un platou, ar fi alunecat pe marginea lui şi apoi ar fi căzut pe un perete stâncos. O altă variantă posibilă este că bărbatul ar fi vrut să coboare la pârâu, moment în care a alunecat pe stânci", a apreciat şeful Formaţiei Salvamont Valea Jiului, Eduard Zaiu. 
Securea, o plasă şi căciula bătrânului au fost găsite de salvamontişti la circa 15 metri mai sus de locul în care se afla victima. 
Procurorii şi poliţiştii au efectuat primele cercetări la faţa locului, cadavrul bărbatului fiind preluat de medicii legişti. 
Dispariţia bărbatului a fost reclamată de familia acestuia pe 23 mai, după ce bătrânul plecase să culeagă ciuperci pe munte. AGERPRES
