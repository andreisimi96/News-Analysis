Dan Barna, preşedintele USR, susţine că din decizia CCR în cazul procurorului-şef al DNA, Laura Codruţa Kovesi, despre care s-a pronunţat marţi şi şeful statului, reiese faptul că România "se află într-un moment de cotitură" pentru că Liviu Dragnea "vrea să fie mai puternic decât este".
"Salutăm declaraţia preşedintelui României, Klaus Iohannis, care a înţeles, din decizia CCR, ceea ce am înţeles şi noi. Că ţara se află într-un moment de cotitură pentru că un singur om, un penal, Liviu Dragnea, vrea să fie mai puternic decât este", a scris Barna, marţi, pe Facebook.
Potrivit acestuia, lupta anticorupţie trebuie să continue cu la fel de multă vigoare.
"Credem că procurorii trebuie să fie independenţi, nu subordonaţi politic. Credem că preşedintele trebuie să aibă atribuţiile pe care i le dă Constituţia, nu unele ciuntite de o Curte Constituţională partizană şi un ministru al Justiţiei numit politic, şi nu ales de cetăţenii României. Credem că avem nevoie de mecanisme constituţionale care ne garantează că nu ne îndepărtăm de democraţie şi că penalii nu vor ajunge la conducerea statului", a adăugat Barna.
El a amintit că USR declanşează, miercuri, o dezbatere naţională despre revizuirea Constituţiei, la care invită toate partidele politice, experţi independenţi şi profesionişti din sistemul de Justiţie.
