Ivanka Trump - cea mai mare dintre cele două fiice ale preşedintelui american Donald Trump - şi soţul ei au câştigat cel puţin 82 de milioane de dolari în 2017 graţie unor investiţii făcute în companii pe care le conduceau înainte de a deveni consilieri la Casa Albă, a anunţat cotidianul The Washington Post.
Pentru a nu fi acuzaţi de conflict de interese, Ivanka Trump şi Jared Kushner au renunţat la gestionarea activităţilor zilnice ale companiilor lor în beneficiul unor prieteni apropiaţi, din momentul în care au început să lucreze la Casa Albă - unde nu primesc salarii, dar păstrează în continuare acţiuni în acele firme, informează AFP.
Participaţia ei în Trump International Hotel din Washington i-a adus fiicei preşedintelui american 3,9 milioane de dolari. Ea a primit şi o indemnizaţie de plecare din partea Trump Organization în valoare de 2 milioane de dolari, potrivit The Washington Post, care citează declaraţii de venituri, publicate luni.
Jared Kushner a câştigat în total 70 de milioane de dolari în 2017, din care 5 milioane de dolari provin de la reţeaua de reşedinţe hoteliere Quail Ridge din New Jersey, ce aparţin Kushner Companies. El a declarat că veniturile sale provin de la zeci de companii asociate grupului imobiliar al familiei sale.
The Washington Post estimează că bunurile deţinute de Jared Kushner au o valoare ce a fost cuprinsă anul trecut între 179 de milioane şi 735 de milioane de dolari, iar cele deţinute de soţia lui, Ivanka, o valoare cuprinsă între 55,3 milioane şi 75,6 milioane de dolari.
În iulie 2017, data ultimei sale declaraţii de venituri, cuplul a anunţat venituri comune de cel puţin 19 milioane de dolari.
