Fostul ofiţer SRI Daniel Dragomir îl acuză pe Florian Coldea, fostul adjunct de la SRI, că a distrus România. Într-un articol postat pe Platfoma România 3.0, fostul ofiţer SRI susţine că are o manie cu cartelele prepay. 
"Ani intregi a distrus Romania si are o manie stupida cu cartelele prepay si ne ameninta cu "riscuri de securitate" care zboara prin capul lui: Alo. Tovarasul Coldea. Suntem in 2018. Dupa ce ati aratat intregii lumi ca ascultati si copii de cinci ani crezi ca dusmanii Romaniei mai vorbesc la telefon? Alo. Tovarasul Coldea. Suntem in 2018. Cumperi de oriunde un device de comunicare (gen tableta) fara cartela si comunici de la prima cafenea dupa ce te conectezi la wifi. Iti trebuie 5 minute. Alo. Tovarasul Coldea. Suntem in 2018. Poata asa afla si incompetentul functional Coldea ca organizatiile teroriste si entitatile de crima organizata folosesc din 2013 aplicatii criptate pe internet. Ben Ladenii nu vorbesc la telefon. Ghinion. Profesionistule.", a scris Daniel Dragomir pe Platforma România 3.0 .
Daniel Dragomir a mai scris că "Coldea si baietii lui nu inteleg ca au pierdut tot. O sa ii alerge lumea pe strada dupa ce vor iesi la iveala toate abuzurile, spagile si combinatiile lor. Omu' asta a condus SRI 12 ani! Acum intelegeti de ce am ajuns aici?".
Reacţia lui Daniel Dragomir vine după ce, potrivit Mediafax , la Cluj-Napoca, la Institutul de Istorie al Universităţii „Babeş-Bolyai” (UBB), generalul Florian Coldea a declarat că o problemă care trebuie reglementată este cea a vânzării cartelelor telefonice preplătite.
„Vorbind despre legi, este o problemă în România faptul că Parlamentul nu a adoptat legile securităţii naţionale, ceea ce crează o mare vulnerabilitate nu doar pentru ţara noastră, ci şi pentru aliaţii săi din NATO. Mă refer aici la faptul că nu a fost reglementată problema cartelelor telefonice preplătite, în condiţiile în care s-au găsit astfel de cartele româneşti la unele persoane aparţinând unor organizaţii teroriste, ceea ce a creat probleme. Au fost purtate discuţii pe această temă”, a spus Coldea.
