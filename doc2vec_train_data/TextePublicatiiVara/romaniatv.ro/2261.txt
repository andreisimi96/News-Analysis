O rupere de nori înregistrată joi în oraşul Iaşi a paralizat traficul rutier. Canalizarea nu a făcut faţă precipitaţiilor iar apa s-a revărsat pe principalele artere ale oraşului. Cele mai mari probleme au fost pe strada "Sf. Lazar" care s-a transformat in rau.
Din cauza ploii multe semafoare din oraș s-au blocat pe intermitent. 
O maşină aproape a fost înghiţită de ape în zona pasajului Galata. Potrivit ziaruldeiasi.ro , pe şoseaua Naţională, în dreptul clădirii Komodo, apa a depăşit nivelul trotuarelor.
Braşov: Subsoluri de locuinţe, beciuri şi străzi inundate în oraşele Codlea şi Zărneşti
Mai multe subsoluri de locuinţe, beciuri, străzi, o parcare şi subsolul unei biserici au fost inundate joi seară în urma ploilor care au căzut în cantităţi mari în oraşele Codlea şi Zărneşti.
Subprefectul Braşovului, Adrian Folea, a declarat pentru AGERPRES că, potrivit ISU Braşov, la ora 21,00 situaţia era următoarea: în oraşul Zărneşti au fost inundate subsolul Judecătoriei, două beciuri, o curte, un demisol şi un subsol de bloc iar în oraşul Codlea au fost inundate două case şi curţile acestora, subsolul unei biserici, strada Lungă - inundată în totalitate, parcarea unui supermarket, o curte şi un beci.
Potrivit sursei citate, în urma apelurilor multiple la Dispeceratul ISU Braşov, au fost trimise în zonele afectate mai multe echipe de pompieri militari şi mijloace de intervenţie pentru evacuarea apei din locuinţele afectate. Au intervenit doi ofiţeri şi 25 de subofiţeri din cadrul ISU Braşov şi mijloace de intervenţie din cadrul Detaşamentului 1 Braşov, Detaşamentul 2 Pompieri Braşov şi o autopompă din cadrul Secţiei de Pompieri Predeal, în zona Codlea. De asemenea, la Codlea a intervenit şi Serviciul Voluntar pentru Situaţii de Urgenţă din localitate.
În oraşul Zărneşti au acţionat pompierii din cadrul secţiei locale. Nu au fost persoane evacuate.
Subprefectul Adrian Folea a precizat că joi, începând cu ora 19,00, a fost emisă o avertizare meteorologică pentru fenomene imediate în zona localităţilor Zărneşti şi Poiana Mărului, referitoare la averse de ploaie cu caracter torenţial şi care vor cumula peste 45-50 l/mp.
Inundaţii au fost şi în Botoşani şi Suceava. Dupa o ploaie torentiala, străzile s-au umplut de apă, iar mai multe gospodării au fost inundate.
În Mehedinţi, doi oameni au fost loviţi de fulger. Un bărbat a murit, iar o femeie a ajuns în stare gravă la spital.
În satul Oprişor, sapte gospodării au fost afectate după ce pârâul care traversează localitatea s-a umflat.
Oamenii dau vina pe primărie pentru că nimeni nu a curăţat albia pârâului. O parte din vină o au însă şi cei care aruncă gunoiul la întâmplare.
Probleme au fost şi în Capitală, unde furtuna fost însoţită de tunete, fulgere şi grindină. Mai multe străzi au fost inundate după ruperea de nori.
