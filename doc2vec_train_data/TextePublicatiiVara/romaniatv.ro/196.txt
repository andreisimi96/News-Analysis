Cel mai probabil, în această săptămână se va face anunţul oficial al plecării lui Dan Petrescu de la CFR Cluj, antrenorul urmând să dea curs unei oferte extrem de tentante din China, unde va avea un salariu anual de 1,8 milioane de euro (de patru ori mai mare decât la CFR Cluj).
Deşi imediat după terminarea campionatului, şefii CFR-ului au susţinut că Petrescu poate pleca doar dacă va achita clauza de reziliere, până la urmă s-a găsit o strategie prin care Petrescu să nu mai fie nevoit, nici el, dar nici clubul la care va ajunge, să plătească despăgubiri.
Astfel, potrivit Gazetei Sporturilor , Dan Petrescu le-a transmis chinezilor că vine doar dacă clubul va cumpăra un fotbalist cu care el a colaborat la Cluj. Cum suma de transfer va fi de peste 1 milion de euro, conducătorii din Gruia vor renunţa la activarea clauzei şi Petrescu va putea să plece eliberat de orice restricţii financiare.
Un caz asemănător s-a petrecut şi la FCSB, în vara lui 2014. Reghecampf mai avea contract, însă a dat curs ofertei de la Al Hilal. Gigi Becali a invocat clauza de reziliere, iar imediat, Reghe l-a cumpărat la Hilal pe Pintilii, cu 2,5 milioane de euro.
