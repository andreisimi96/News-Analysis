Ministrul Educaţiei Naţionale, Valentin Popa, a stabilit componenţa Consiliului Consultativ al MEN care are rolul principal de a contribui, prin expertiza membrilor săi, la elaborarea unui nou cadru legislativ pentru sistemul românesc de educaţie şi formare profesională.
Potrivit unui comunicat de presă al MEN, consiliul îşi va stabili coordonatorul, va adopta propriul regulament de organizare şi funcţionare, precum şi calendarul derulării activităţilor.
De asemenea, Consiliul poate invita, permanent sau nepermanent, şi alţi specialişti/experţi în educaţie, în funcţie de nevoile concrete ale activităţilor şi vor participa, ca invitaţi permanenţi, reprezentanţii partenerilor de dialog social.
"Ministerul Educaţiei Naţionale demarează astfel un amplu proces de revizuire a legislaţiei în domeniul educaţiei. Mai precis, este vizată o nouă Lege a Educaţiei Naţionale, cu un nou spirit şi de o altă anvergură, o lege cuprinzătoare, coerentă şi flexibilă. În acest sens, este necesară identificarea zonelor de schimbare, a domeniilor către care este necesar să ne orientăm cu precădere. Un vector important în vederea atingerii obiectivelor de mai sus îl reprezintă valorificarea experienţei acumulate în aplicarea prezentei Legi a Educaţiei Naţionale, ajustarea diferitelor prevederi care s-au dovedit a fi nefuncţionale sau contradictorii, dar şi păstrarea celor valoroase, precum şi adaptarea cadrului legal la cerinţele actuale ale beneficiarilor educaţiei şi ale societăţii, în general", afirmă aceeaşi sursă.
Totodată, unul din principalele obiective este de a identifica modelele de bună practică, atât în Europa, cât şi dincolo de frontierele ei, direcţiile, strategiile şi politicile care, adaptate şi aplicate în România, ar putea duce la schimbări benefice majore în sectorul educaţional.
Din Consiliul Consultativ al Ministerului Educaţiei Naţionale fac parte preşedintele Academiei Române, Ioan-Aurel Pop, profesor Sir Jim McDonald, preşedinte al Conferinţei Şcolilor Europene pentru Educaţie şi Cercetare în Inginerie Avansată, dr. Francois Weil, consilier de stat, Consiliul de Stat şi al Jurisdicţiei Administrative, Franţa, fost rector al Academiei din Paris, Eric Maurincomme, preşedinte al Grupului INSA - Institutul Naţional de Ştiinţe Aplicate din Franţa, director al INSA Lyon, profesor dr. Jukka Monkkonen, preşedinte al UNIFI, organizaţie co-operaţională a universităţilor din Finlanda, rector al Universităţii Finlandei de Est, Olli-Pekka Heinonen, director general, Agenţia Naţională Finlandeză pentru Educaţie, Jamil Salmi, coordonator pentru Învăţământul Terţiar Global, Banca Mondială, academician Ovidiu Alexandru Băjenaru, Membru corespondent al Academiei Române, Director al Departamentului de Neuroştiinţe Clinice din Universitatea de Medicină şi Farmacie "Carol Davila" Bucureşti - Facultatea de Medicină.
Totodată, din consiliu mai fac parte profesor universitar dr. Muşata-Dacia Bocoş-Binţinţan de Facultatea de Psihologie şi Ştiinţele Educaţiei, Universitatea Babeş-Bolyai din Cluj-Napoca, profesor universitar dr. Ştefan Buchiu decan al Facultăţii de Teologie Ortodoxă, Universitatea din Bucureşti, profesor George Cazacu, preşedintele Alianţei Colegiilor Centenare, profesor dr. Florin Colceag preşedinte onorific al Institutului Român pentru Studii şi Cercetări Avansate în Educaţia Excelenţei, academician Wilhelm Dancă, membru corespondent al Academiei Române, rector al Institutului Teologic Romano-Catolic, Bucureşti, Ligia DECA, consilier de stat, Departamentul Educaţie şi Cercetare, Administraţia Prezidenţială, profesor universitar dr. Vasile Dâncu, Facultatea de Sociologie şi Asistenţă Socială, Universitatea din Bucureşti, profesor dr. Radu Gologan, preşedintele Societăţii Române de Matematică, Carmen Lică director executiv Asociaţia Centrul Step by Step pentru Educaţie şi Dezvoltare Profesională, Cătălin Nae, director general, Institutul Naţional de Cercetări Aerospaţiale, profesor Liliana Preoteasa, consilier al ministrului Educaţiei Naţionale, academician Eugen Simion, preşedintele Secţiei de Filologie şi Literatură - Academia Română, profesor universitar dr. Cristian Socol, Facultatea de Economie Teoretică şi Aplicată, Academia de Studii Economice, membru în Consiliul de Programare Economică, Comisia Naţională de Prognoză, dr. Madlen Şerban, expert în domeniul educaţiei şi formării profesionale, director European Training Foundation în perioada 2009 - 2017, academician Răzvan Theodorescu, preşedintele Secţiei de Arte, Arhitectură şi Audiovizual - Academia Română.
Pe lista invitaţilor permanenţi ai Consiliului Consultativ se regăsesc: Radu Antohi, preşedinte Uniunea Naţională a Studenţilor din România (UNSR), Ioana Băltăreţu, preşedinte, Consiliul Naţional al Elevilor (CNE), Iulian Cristache, preşedinte, Federaţia Naţională a Asociaţiilor de Părinţi - Învăţământ Preuniversitar (FNAP-IP), Marius Deaconu, preşedinte, Alianţa Naţională a Organizaţiilor Studenţeşti din România (ANOSR), Alin Grigore, preşedinte, Uniunea Studenţilor din România (USR), Anton Hadăr, preşedinte, Federaţia Naţională Sindicală "Alma Mater" (FNS-AM), Simion Hăncescu, preşedinte, Federaţia Sindicatelor Libere din Învăţământ (FSLI), Marius Ovidiu Nistor, preşedinte, Federaţia Sindicatelor din Educaţie "Spiru Haret" (FSE-SH).
Potrivit MEN, lucrările Consiliului Consultativ al Ministerului Educaţiei Naţionale se vor desfăşura începând cu luna iulie.
