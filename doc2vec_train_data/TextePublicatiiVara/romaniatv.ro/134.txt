Netanyahu se va deplasa în Franţa şi în Germania în perioada 4-6 iunie, pentru a evoca inclusiv decizia americană de a se retrage din acordul privind programul nuclear iranian şi prezenţa iraniană în Siria.
"Voi prezenta poziţia noastră privind necesitatea de a împiedica Iranul să-şi dezvolte programul nuclear şi să se instaleze în Orientul Mijlociu", a declarat Netanyahu în timpul unei reuniuni cu deputaţi ai partidului său din Knesset, parlamentul israelian.
"În ceea ce priveşte Siria, poziţia noastră este clară: nu este loc nici pentru cea mai mică prezenţă militară iraniană în nicio parte a Siriei", a adăugat el.
Benjamin Netanyahu va avea întrevederi cu preşedintele francez Emmanuel Macron şi cancelarul german Angela Merkel. Deocamdată, nu au fost date publicităţii detalii cu privire la programul turneului său.
Citeşte şi Iranul anunţă că va continua să respecte acordul semnat în 2015 cu marile puteri
Armata israeliană, care a lovit la 10 mai ceea ce ea a prezentat ca fiind zeci de ţinte militare iraniene în Siria, ca represalii la lansarea, de către forţele iraniene potrivit Tel Avivului, de rachete împotriva poziţiilor sale în Înălţimile Golan ocupate şi anexate de Israel. Douăzeci şi şapte de combatanţi sirieni proregim au fost ucişi, dintre care cel puţin 11 iranieni, potrivit organizaţiei Observatorul Sirian pentru Drepturile Omului (OSDO). Această operaţiune a suscitată o profundă îngrijorare pe plan internaţional în ceea ce priveşte riscul unei confruntări deschise între Israel şi Iran.
Benjamin Netanyahu a salutat săptămâna trecută politica americană la adresa Iranului, duşmanul înveterat al statului israelian, şi i-a cerut comunităţii internaţionale să o susţină. Israelul se consideră o ţintă a Iranului dacă acesta s-ar dota cu arme nucleare, iar Netanyahu a dus o campanie viguroasă contra acordului din 2015, până la retragerea SUA din acesta.
