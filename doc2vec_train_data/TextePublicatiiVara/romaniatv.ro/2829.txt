Kim Kong-un, liderul nord-coreean, va vizita China marţi şi miercuri, conform presei de stat din China, anunţă CNN, preluat de News.ro.
Este prima călătorie în afara ţării pentru Kim Jong - un de la summit-ul cu preşedintele american Donald Trump şi a treia oară când liderul nord-coreean vizitează China în ultimele trei luni.
El este aşteptat să îl pună la curent pe preşedintele chinez Xi Jinping cu privire la ce s-a discutat la summit-ul cu Trump.
Summit-ul dintre Trump şi Kim s-a încheiat cu semnarea unui acord pentru a „construi o pace de lungă durată şi stabilă în peninsula coreeană” şi „a munci pentru dezarmarea nucleară completă a peninsulei coreene”.
De asemenea, ca urmare a summit-ului, Trump a promis încetarea exerciţiilor militare cu Coreea de Sud.
Luni, Coreea de Sud şi Statele Unite au decis să suspende exerciţiile militare comune Ulchi Freedom Guardian, programate pentru luna august.
China şi-a dorit de mult timp o reducere a prezenţei militare americane în apropierea graniţei sale, astfel că acordul pare să fie pe placul statului chinez.
