În jur de 200.000 de oameni au participat sâmbătă la mitingul PSD din Piaţa Victoriei, care s-a desfăşurat sub sloganul ”Vrem prosperitate, NU Securitate!” . Filialele partidului au urmat instrucţiuni precise: participanţii, care sunt aduşi din toată ţara, au venit îmbrăcaţi în bluze albe sau în costume populare, cu steguleţe tricolore. Manifestaţia a fost una de protest faţă de "abuzurile din justiţie", iar pe scenă au urcat lideri precum Liviu Dragnea, premierul Viorica Dăncilă, primarul Capitalei Gabriela Firea, dar şi preşedintele ALDE Călin Popescu Tăriceanu. 
Potrivit Inspectoratului pentru Situaţii de Urgenţă (ISU) Bucureşti-Ilfov, în seara de sâmbătă, la mitingul PSD, 171 de persoane au avut nevoie de îngriji medicale, cele mai multe cazuri fiind de leşin.
Au mai fost persoane care au avut nevoie de ajutor din partea medicilor după ce au avut crize epileptice, alcoolemie ridicată, ori s-au lovit în urma căzăturilor.
