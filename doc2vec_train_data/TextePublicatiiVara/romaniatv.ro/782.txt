Purtătorul de cuvânt al UMF "Gr.T.Popa" din Iaşi, Ivona Burduja, a declarat că în cadrul instituţiei de învăţământ superior studiază în prezent 2.581 de studenţi străini din 50 de ţări.
"Cei mai mulţi studenţi care învaţă în UMF Iaşi sunt din Franţa - 658, Israel - 605, Maroc - 299, Grecia - 249, Tunisia - 236. Specializările care au cei mai mulţi studenţi străini sunt Medicină Generală şi Medicină Dentară, linii de predare fiind engleză şi franceză. Pentru anul 2018 - 2019 va fi deschisă o nouă specializare, la Balneofizioterapie, unde vor fi 45 de locuri cu predare în limba engleză", a declarat purtătorul de cuvânt.
Conform acesteia, statisticile centralizate de Ministerul Educaţiei Naţionale relevă că peste 29.700 de studenţi internaţionali urmau, în anul universitar 2017 - 2018, o formă de şcolarizare în România. Dintre aceştia, 22.908 sunt la studii de licenţă, 3.158 urmează un program de master, 982 sunt înscrişi la doctorat, 765 la rezidenţiat iar 969 sunt în anul pregătitor.
În topul clasamentului se află UMF "Gr.T.Popa", cu 2.581 studenţi, urmată fiind de Universitatea de Medicină şi Farmacie din Cluj-Napoca, cu 2.547 de studenţi, la UMF Galaţi sunt 2.265 studenţi străini, iar la Carol Davila din Bucureşti sunt 1.917. Cei mai puţini studenţi străini sunt la UMF Craiova, 690.
