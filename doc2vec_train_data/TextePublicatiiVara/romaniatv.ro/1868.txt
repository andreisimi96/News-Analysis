Mai mult de un sfert dintre senatorii care votat luni proiectul de Cod Administrativ - care prevede, printre altele, pensii speciale pentru aleşi locali - vor beneficia de rodul votului lor. Înainte de a deveni senatori, aceştia au fost aleşi locali în categoriile beneficiare de pensii speciale conform proiectului de lege: primari, viceprimari, preşedinţi şi vicepreşedinţi de consilii judeţene. 
Senatul a adoptat luni, cu 85 de voturi "pentru", 21 de voturi "împotrivă" şi 11 abţineri , proiectul de lege pentru elaborarea Codului administrativ, care prevede, printre altele, ca primarii, viceprimarii, preşedinţii şi vicepreşedinţii consiliilor judeţene aleşi după anul 1992 să primească o pensie specială în limita a trei mandate.
În fişa votului electronic de la Senat se vede cum a votat fiecare senator în parte. Am verificat, doar în cazul senatorilor care au votat "pentru" adoptarea Codului Administrativ conţinând pensii speciale pentru aleşii locali, dacă în cariera lor politică au ocupat vreuna dintre funcţiile vizate de lege: primar, viceprimar, preşedinte sau vicepreşedinte de consiliu judeţean. Cu alte cuvinte, dacă au votat pentru viitoarele lor pensii speciale.
Dintre cei 85 de senatori care au votat pensii speciale pentru aleşii locali, 25 au ocupat, după 1992, măcar una dintre funcţiile vizate de proiectul de lege. Cei 85 provin de la următoarele partide politice: ALDE (8), PNL (3), PSD (65), Neafiliaţi (1), UDMR (8). 
25 dintre ei au fost, potrivit CV-urilor publicate pe pagina Senatului, fie primar, fie viceprimar, fie preşedinte, fie vicepreşedinte de consiliu judeţean. Unii au ocupat succesiv mai multe funcţii alese la nivel local.
Trebuie precizat că proiectul de Cod Administrativ este un document stufos, care are ca scop declarat simplificarea şi unificarea legislaţiei în domeniului administraţiei publice, nu numai acordarea de pensii speciale pentru aleşii locali.
Cei 25 de senatori care şi-au votat viitoarele pensii speciale
Mihai Ruse, primar com. Măxineni, jud. Brăila
Ilie Niţă, vicepreşedinte CJ Suceava
Viorel Ilie, primar Moineşti, Bacău
Marius Nicoară, preşedinte CJ Cluj
Paul Stănescu, preşedinte CJ Olt
Liviu Mazilu, vicepreşedinte CJ Mehedinţi
Victorel Lupu, vicepreşedinte CJ Iaşi
Florin Cârciumaru, primar Târgu Jiu
Marian Pavel, primar com. Gheorghe Lazăr, jud. Ialomiţa
Gabriel Leş, viceprimar Satu Mare
Adrian Ţuţuianu, preşedinte CJ Dâmboviţa
Renică Diaconescu, preşedinte CJ Olt
Gheorghe Pop, vicepreşedinte CJ Sălaj
Dan Manoliu, vicepreşedinte CJ Neamţ
Emanoil Savin, primar Buşteni
Nicolae Marin, primar com. Pechea, jud Galaţi
Emilia Arcan, preşedinte CJ Neamţ
Nicolae Avram, primar com. Şura Mare, jud. Sibiu
Doina Federovici, vicepreşedinte CJ Botoşani
Lucian Trufin, primar com. Vlăsineşti, jud. Botoşani
Adrian Benea, preşedinte CJ Bacău, viceprimar Bacău
Ovidiu Marciu, viceprimar Giurgiu
Gheorghe Baciu, primar Întorsura Buzăului, jud. Covasna
Attila Laszo, viceprimar Cluj Napoca
Senatul a adoptat luni, cu 85 de voturi "pentru", 21 de voturi "împotrivă" şi 11 abţineri, proiectul de lege pentru elaborarea Codului administrativ, care prevede, printre altele, ca primarii, viceprimarii, preşedinţii şi vicepreşedinţii consiliilor judeţene aleşi după anul 1992 să primească o pensie specială în limita a trei mandate şi, de asemenea, că pot avea calitatea de persoană fizică autorizată sau de persoană care exploatează o întreprindere individuală sau o întreprindere familială.
"Persoanele alese începând cu anul 1992 de către cetăţeni, prin vot universal, egal, direct, secret, respectiv prin vot secret indirect şi liber exprimat, respectiv primarii, viceprimarii, preşedinţii şi vicepreşedinţii consiliilor judeţene, care îndeplinesc condiţiile vârstei standard de pensionare, ale vârstei standard de pensionare redusă aşa cum sunt prevăzute în Legea nr 263/2010 privind sistemul unitar de pensii publice, cu modificările şi completările ulterioare, sau cele prevăzute de alte legi speciale au dreptul, la încetarea mandatului, la o indemnizaţie pentru limită de vârstă de la data la care li se acordă drepturile de pensie pentru limită de vârstă, dar nu mai devreme de data încetării mandatului aflat în derulare", se arată în amendamentul adoptat de Comisie.
Senatoarea USR Florina Presadă a susţinut că acest Cod administrativ este este foarte costisitor din cauza pensiilor speciale pentru aleşii locali.
"După amendamentele adoptate în Comisia specială pentru Codul administrativ, am aflat că este şi un proiect foarte costisitor pentru români, pentru că ne costă pensiile speciale pentru primari o sută şi ceva de milioane de euro anual pentru cei care au avut minim un mandat. Nimic din toate acestea nu ar fi fost posibil dacă cei chemaţi să ia aceste decizii nu ar fi avut de plătit pe cei care slujesc aparatului de partid. Cum ar fi fost posibil un miting ca cel din weekend?", a spus Florina Presadă.
