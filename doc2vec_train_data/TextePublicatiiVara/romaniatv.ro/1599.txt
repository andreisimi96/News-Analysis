Sărbători religioase ortodoxe: Sf. Ap. Bartolomeu şi Barnaba; Sf. Ier. Luca, arhiepiscopul Crimeei
Sărbători religioase greco-catolice: Sf. ap. Bartolomeu şi Barnaba
Sărbători religioase romano-catolice: Ss. Barnaba, ap.; Ioan de Facundo, pr.; Fer. Iolanda, călug.
Sfinţii Apostoli Bartolomeu şi Barnaba sunt pomeniţi în calendarul creştin ortodox la 11 iunie.
Sfântul Bartolomeu a fost unul din cei doisprezece apostoli. Este pomenit în Evangheliile sinoptice (primele trei evanghelii din Noul Testament după: Matei, Marcu şi Luca) şi în Faptele Apostolilor, iar prăznuirea lui se face astăzi (împreună cu Sfântul Apostol Barnaba) şi în 25 august (mutarea sfintelor sale moaşte).
Sfântul Apostol Bartolomeu a propovăduit Evanghelia în Siria şi Asia împreună cu Sfântul Apostol Filip şi sora acestuia, Mariamni. În Hierapolis, cei doi sfinţi apostoli au fost crucificaţi cu capul în jos. Sfântul Bartolomeu a fost dat jos de pe cruce în timpul unui mare cutremur care i-a înspăimântat pe prigonitori, însă Sfântul Filip murise deja.
Sfântul Bartolomeu a mers apoi în India, unde, luminând pe mulţi, a ridicat biserici şi a lăsat Evanghelia Sfântului pe care a tradus-o în limba vorbită de acest popor.
După ce a plecat din India, s-a dus în Armenia. În acest loc a reuşit să aducă la credinţa creştină locuitorii mai multor cetăţi. Aici însă a suferit şi moarte martirică.
Creştinii i-au îngropat trupul, dar datorită minunilor care se întâmplau lângă sfintele moaşte, păgânii au aruncat sicriul său în mare. Sicriul a ajuns în insula Lipara, unde a fost înmormântat într-o biserică. De aici, moaştele sale au fost trimise la Roma.
Sfântul Barnaba a fost unul din cei 70 de apostoli. A studiat cu Saul (mai târziu Sfântul Apostol Pavel) la şcoala lui Gamaliel, învăţător al legii iudaice, conducătorul uneia din principalele şcoli rabinice ale vremii (din partida fariseilor) şi membru al Sinedriului.
După convertirea Sfântului Pavel, Sfântul Barnaba este cel care a dat mărturie despre fostul prigonitor, în faţa celorlalţi apostolilor şi a creştinilor.
A fost martirizat în insula Cipru, fiind ucis cu pietre, şi a fost înmormântat de către Sfântul Marcu.
