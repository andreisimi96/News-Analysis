O femeie, în vârstă de 34 de ani, a fost accidentată, joi, în timp ce încerca să traverseze o trecere de pietoni semaforizată din zona centrală a municipiului Buzău.
Potrivit martorilor, femeia ţinea un copil de mână când traversa strada, însă acesta nu a păţit nimic, fiind ferit de mama lui.
Purtătorul de cuvânt al IPJ Buzău, Mihai Drăghiciu, a declarat că femeia a fost accidentată uşor şi a fost transportată la Spitalul judeţean de Urgenţă Buzău pentru investigaţii medicale.
"Din primele verificări a rezultat că un conducător auto în vârstă de 43 de ani, care se deplasa pe Bulevardul Nicolae Bălcescu, la efectuarea virajului la stânga către Bulevardul Nicolae Titulescu, a acroşat un pieton care se angajase în traversarea drumului pe marcajul pietonal şi la culoarea verde a semaforului, este vorba de o femeie în vârstă de 34 de ani", a spus sursa citată.
Poliţiştii au deschis dosar penal pentru vătămare corporală din culpă.
