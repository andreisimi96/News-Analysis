Un bărbat, de 29 de ani, din Focşani, care ar fi comis 21 de furturi din apartamente situate în Galaţi, forţând şi escaladând ferestrele locuinţelor de la parterul unor blocuri şi creând astfel un prejudiciu de aproximativ 150.000 lei a fost prins de poliţiştii din Galaţi şi încarcerat, el fiind şi urmărit naţional pentru executarea unei pedepse de 6 ani închisoare.
Bărbatul, din municipiul Focşani, bănuit de comiterea mai multor furturi din locuinţe, a fost depistat, miercuri de poliţiştii din municipiul Galaţi, pe strada Siderurgiştilor, având asupra sa mai multe bunuri provenite din săvârşirea unora dintre furturi, potrivit unui comunicat transmis joi de IPJ Galaţi.
De altfel, bărbatul era urmărit naţional, pe numele lui existând şi un mandat de executare a pedepsei de 6 ani închisoare, însă el ar fi comis, după condamnare, în perioada 28.12.2017 – 04.06.2018, un număr de 21 furturi din locuinţe, forţând şi escaladând ferestrele apartamentelor situate la parterul unor blocuri din municipiul Galaţi şi creând astfel un prejudiciu de aproximativ 150.000 lei.
Bărbatul a fost dus la sediul poliţiei pentru audieri, după care a fost încarcerat în Penitenciarul de Maximă Siguranţă Galaţi, potrivit news.ro .
Prejudiciul a fost recuperat parţial, poliţiştii continuând cercetările pentru săvârşirea infracţiunii de furt calificat.
