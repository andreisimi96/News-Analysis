Meteorologii ANM au emis o informare de ploi torenţiale, vijelii şi grindină începând de marţi de la ora 20, care va viza toată ţară. Începînd de miercuri, de la ora 14, va intra în vigoare o avertizare meteo cod galben pentru mai bine de jumătate de ţară. 
ANM a emis o INFORMARE METEOROLOGICĂ. Conform meteorologilor, în intervalul 12 iunie, ora 20 – 13 iunie, ora 14, vor fi perioade cu instabilitate atmosferică accentuată în Maramureș, nordul Moldovei, local în Transilvania, Crișana și Banat, precum și în zona Carpaților Orientali și a Munților Apuseni. Vor fi averse ce vor avea și caracter torențial, descărcări electrice, intensificări de scurtă durată ale vântului care vor lua aspect de vijelie și condiții de grindină.
În intervale scurte de timp sau prin acumulare, se vor înregistra cantități de apă ce vor depăși 15...20 l/mp și izolat 30...40 l/mp. 
COD GALBEN, valabil în intervalul 13 iunie, ora 14 – 15 iunie, ora 08
Fenomene : instabilitate atmosferică accentuată, cantități de apă însemnate
În Banat, Crișana, Oltenia, Maramureș, Transilvania, jumătatea de vest a Munteniei și în zonele de munte, instabilitatea atmosferică va fi accentuată și se va manifesta prin averse torențiale, frecvente descărcări electrice, vijelii și căderi de grindină.
Cantitățile de apă vor depăși 25 l/mp și pe arii restrânse 60...80 l/mp, îndeosebi în sud-vest și în zona montană.
În restul teritoriului astfel de fenomene se vor semnala pe suprafețe mici, în special pe parcursul zilei de joi, 14 iunie.
PROGNOZA METEO MIERCURI. În vestul, sud-vestul, nordul și parțial centrul țării, precum și la munte instabilitatea atmosferică va fi temporar accentuată și se va manifesta prin înnorări, averse, izolat torențiale, însoțite de descărcări electrice, intensificări de scurtă durată ale vântului și punctiform căderi de grindină. Local se vor cumula și cantități de apă mai însemnate. În restul teritoriului vremea va fi călduroasă, izolat caniculară, iar pe arii restrânse disconfortul termic (ITU) va atinge și depăși pragul critic de 80, cu precădere în Câmpia Română. Cerul va fi variabil, iar fenomene asociate instabilității atmosferice vor fi posibile izolat. Temperaturile maxime se vor încadra, în general, între 26 și 35 de grade, iar cele minime vor fi cuprinse între 14 și 20 de grade, mai scăzute în estul Transilvaniei.
LA BUCUREŞTI. Vremea va fi caniculară și disconfortul termic accentuat. Temperatura maximă se va situa în jurul valorii de 35 de grade, iar cea minimă va fi de 18...20 de grade. Cerul va fi variabil, iar în partea a doua a zilei probabilitatea de apariție a fenomenelor specifice instabilității atmosferice va fi în creștere. Vântul va sufla slab până la moderat.
PROGNOZA METEO JOI. În regiunile vestice, sud-vestice, nordice și centrale vremea va fi în general instabilă, iar valorile termice în scădere față de intervalul anterior. Vor fi înnorări temporar accentuate, averse, descărcări electrice, intensificări de scurtă durată ale vântului și condiții de grindină. Ploile vor avea și caracter torențial, astfel că pe arii restrânse se pot cumula cantități de apă mai însemnate. În restul teritoriului cerul va fi variabil, fenomene specifice instabilității atmosferice se vor semnala doar izolat, iar regimul termic se va menține ridicat. Temperaturile maxime vor fi cuprinse, în general, între 24 și 34 de grade, iar cele minime între 12 și 20 de grade, ușor mai scăzute în depresiuni.
LA BUCUREŞTI. Vremea va fi călduroasă, cu o maximă termică de 33...34 de grade. Cerul va fi variabil, iar probabilitatea de apariție a fenomenelor specifice instabilității atmosferice va fi în creștere după orele amiezii. Vântul va sufla slab și moderat. Temperatura minimă va fi de 16...18 grade.
PROGNOZA METEO VINERI. Vremea va fi în continuare instabilă în jumătatea de vest a țării, unde se vor semnala averse, izolat torențiale, însoțite de descărcări electrice, în timp ce în restul teritoriului cerul va fi variabil, iar astfel de fenomene se vor semnala doar izolat. Vântul va sufla slab și moderat, cu unele intensificări în regiunile estice, dar de scurtă durată și în timpul ploilor. Temperaturile maxime vor fi cuprinse între 23 și 33 de grade, iar cele minime între 11 și 21 de grade.
LA BUCUREŞTI. Vremea va fi ușor mai caldă decât în mod normal pentru această perioadă. Cerul va avea înnorări temporare, iar probabilitatea de apariție a fenomenelor specifice instabilității atmosferice va fi ridicată. Vântul va sufla slab și moderat. Temperatura maximă va fi în jur de 31 de grade, iar cea minimă de 16...18 grade.
TENDINŢA EVOLUŢIEI VREMII. De sâmbătă, valorile termice se vor situa în general ușor peste mediile obișnuite ale perioadei. Local și temporar vor fi manifestări de instabilitate atmosferică în majoritatea regiunilor.
La BUCUREŞTI valorile termice se vor situa ușor peste cele obișnuite ale acestei perioade, în special la începutul intervalului, iar gradul de instabilitate atmosferică va fi ridicat în cursul după-amiezelor.
