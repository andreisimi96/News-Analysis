Copiii sunt cea mai valoroasă resursă a societăţii şi este datoria adulţilor să se asigure că generaţiile următoare se dezvoltă în armonie şi în siguranţă, afirmă premierul Viorica Dăncilă într-un mesaj transmis, vineri, cu ocazia Zilei Copilului.
"Astăzi, sărbătorim inocenţa şi puterea copiilor de a găsi fericirea în orice. Nimic nu poate egala bucuria oferită de zâmbetele copiilor noştri şi dragostea lor sinceră. Este datoria noastră, a adulţilor, să ne asigurăm că generaţiile următoare se dezvoltă în armonie şi în siguranţă pentru că sunt cea mai valoroasă resursă a societăţii. Cele mai frumoase cadouri pe care le putem oferi copiilor sunt iubirea, sprijinul necondiţionat şi o educaţie care să-i ajute să devină adulţii de mâine, de care să fim mândri. La mulţi ani, dragi copii români! La mulţi ani, copiilor din întreaga lume!", afirmă Viorica Dăncilă în mesajul postat pe pagina de Facebook a Guvernului.
