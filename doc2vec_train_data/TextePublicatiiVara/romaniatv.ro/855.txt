Potrivit vicepreşedintelui Ali Akbar Salehi, citat de agenţia de presă Fars, Iranul a informat luni, printr-o scrisoare, Agenţia Internaţională a Energiei Atomice (AIEA) despre ”începerea anumitor activităţi”.
”În cazul în care condiţiile o vor permite, poate că mâine (miercuri) seara, la Natanz (centru), vom putea să anunţăm deschiderea centrului de producţie a unor noi centrifuge”, a declarat el. ”Ceea ce facem nu încalcă acordul” încheiat în iulie 2015 la Viena, din care Statele Unite s-au retras pe 8 mai, a subliniat el. ”Aceste demersuri nu înseamnă că negocierile (cu Europa) au eşuat”, a spus Salehi, referindu-se la discuţii între Iran şi UE, Germania, Franţa şi Marea Britanie, semnatarele acordului, în vederea salvării textului, în pofida retragerii americane.
Anunţarea unei creşteri a numărului de centrifuge care să conducă la o creştere a capacităţii de îmbogăţire a Uraniului sporeşte însă presiunea asupra europenilor. Îmbogăţirea uraniului permite să se producă combustibil destinat anumitor centrale nucleare menite să producă electricitate sau poate avea alte aplicaţii civile, în domeniul medical, dar puternic îmbogăţit şi într-o cantitate suficientă, Uraniul poate să permită fabricarea unei bombe atomice.
Acuzat de Statele Unite şi Israel că vrea să se doteze cu arma atomică, Iranul subliniază că programul său nuclear are scopuri exclusiv paşnice şi civile.
Premierul israelian Benjamin Netanyahu a denunţat marţi anunţul lui Salehi şi îl consideră ca fiind un plan vizând ”să distrugă statul Israel”. Această evoluţie riscă să-i îngrijoreze puternic şi pe europeni.
