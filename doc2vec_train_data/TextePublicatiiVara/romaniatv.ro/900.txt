Curtea Constituţională a României (CCR) discută sesizarea PNL referitoare la organizarea şi exercitarea profesiunii de medic veterinar, anunţă Agerpres.
Grupul parlamentar al PNL din Camera Deputaţilor a depus luna trecută o sesizare în privinţa Legii pentru aprobarea OUG 70/2017 privind modificarea şi completarea Legii 160/1998 pentru organizarea şi exercitarea profesiunii de medic veterinar, susţinând că, potrivit noilor prevederi, oricine poate comercializa şi utiliza produse medicale veterinare şi produse biologice, vaccinuri, cu sau fără prescripţie.
Liberalii susţin că se încalcă Constituţia şi prin faptul că se îngrădeşte dreptul la muncă al medicilor veterinari care sunt funcţionari publici, iar unele texte sunt neclare, confuze şi nu evită paralelismul.
"Dacă s-ar aplica suspendarea din Colegiul Medicilor Veterinari a medicilor veterinari care deţin şi calitatea de funcţionar public, s-ar crea o discriminare a acestei profesii prin comparaţie cu restul profesiilor reglementate şi, în special, cu cele reglementate sectorial. (...) Or, Constituţia României precizează foarte clar, la art. 53, când şi în ce condiţii se poate restrânge exerciţiul unor drepturi", se arată în sesizare.
Liberalii reiterează că, în vederea transpunerii Directivei 2013/55/CE, Guvernul şi Parlamentul au modificat şi completat legile speciale pentru profesiile reglementate, fără să modifice sau să elimine însă prevederea prin care, pentru a-şi exercita profesia, profesioniştii trebuie să facă parte din organismul profesional în cauză, singura excepţie fiind legea care reglementează profesia de medic veterinar.
"Parlamentul României a propus înlocuirea prevederilor de la art. 16 alin. (2) din Legea 160/1998, cu textul care prevede obligativitatea suspendării calităţii de membru al CMVRO în cazul medicilor veterinari care sunt funcţionari publici. Prin această modificare legislativă, practic profesia de medic veterinar este dereglementată, iar consecinţele vor fi extrem de grave în ceea ce priveşte exercitarea profesiei, dar mai ales în ceea ce priveşte libertatea de mişcare şi de stabilire a medicilor veterinari în ţările membre ale Uniunii Europene", arată deputaţii PNL.
"Eliminarea din textul legii a dreptului exclusiv al medicului veterinar de a comercializa cu amănuntul şi utiliza medicamentele veterinare dă posibilitatea oricărei persoane care nu este calificată în domeniul medical veterinar să efectueze astfel de activităţi, punând în pericol sănătatea publică. (...) Prevederile (...) contravin interpretării CJUE din Hotărârea dată în cauza 297/16 care precizează că medicii veterinari trebuie să deţină majoritatea capitalului social al entităţilor care practică comercializarea cu amănuntul a produselor medicinale veterinare", mai spun liberalii.
Semnatarii sesizării punctează că, potrivit unei directive europene, doar medicul veterinar are competenţa şi dreptul de a utiliza şi administra medicamente veterinare la animale.
Deputaţii PNL invocă şi încălcarea Constituţiei prin faptul că OUG 70/2017 nu garantează dreptul la ocrotirea sănătăţii, nu asigură sănătatea publică a cetăţenilor şi nu asigură dreptul la un mediu înconjurător sănătos.
"Comercializarea cu amănuntul a produselor biologice - România devenind singura ţară din UE în care se poate realiza comercializarea cu amănuntul a produselor biologice - va creşte riscul expunerii proprietarilor de animale la efectele secundare (unele vaccinuri au efecte devastatoare asupra sănătăţii şi integrităţii fizice în caz de utilizare necorespunzătoare), va scădea eficienţa acestora prin nerespectarea condiţiilor de păstrare şi utilizare (păstrarea obligatorie la 2-8 grade Celsius), va diminua rata promovării vaccinării de către medicii veterinari în detrimentul folosirii antibioticelor şi va crea confuzie în ceea ce priveşte utilizarea reţetelor veterinare", se mai explică în sesizare.
