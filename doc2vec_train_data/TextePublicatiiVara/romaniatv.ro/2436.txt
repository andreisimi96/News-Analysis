Un chioşc aflat în apropierea unei unităţi de învăţământ din Constanţa şi o unitate în care erau preparate produsele ce urmau să fie vândute la chioşc au fost închise temporar de reprezentanţii Comisariatului Judeţean pentru Protecţia Consumatorilor, după ce au găsit mizerie în zonele în care era preparată mâncarea, iar produsele erau ţinute în condiţii improprii. Ambele spaţii au fost închise, iar societatea care le deţine a fost amendată cu 35 de mii de lei.
Comisarii CJPC Constanța au închis și o unitate de producție alimentară din centrul orașului unde erau preparate produsele ce urmau să fie vândute la chioșcurile unor școli.
Potrivit ct100.ro , şeful Comisariatului Judeţean pentru Protecţia Consumatorilor Constanţa, Horia Constantinescu, a declarat vineri, că reprezentanţii instituţiei au efectuat un control la un chioşc aflat lângă Liceul Mihai Eminescu din Constanţa de unde primiseră informaţii că sandwichurile şi produsele vândute acolo sunt de calitate îndoielnică.
Comisarii au mers la faţa locului şi observat că ceea ce era pus la vânzare ca sandviș nu era, practic, sandviș, conținutul acestuia fiind dubios. Angajaţii chioşcului au refuzat să dea detalii. CJPC a efectuat verificări și a aflat că societatea care deţine chioşcul mai are un punct de lucru în centrul municipiului Constanţa, la parterul unui bloc. Aici, echipele de control au găsit mizerie, praf, ustensile murdare şi ruginite, produse ţinute la temperaturi de peste 23 de grade şi în condiţii improprii.
Cele două unităţi au fost închise temporar până la remedierea deficienţelor. De asemenea, firma care deţine cele două puncte de lucru a fost amendată cu 5.000 de lei pentru neregulile găsite şi cu 30.000 de lei pentru faptul că a reprezentaţii firmei au încercat să împiedice acţiunea de control.
