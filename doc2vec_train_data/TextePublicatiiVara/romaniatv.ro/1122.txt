Investiţiile nete realizate în economia României, în primul trimestru, au crescut cu 14,3% faţă de acelaşi trimestru al anului trecut, până la 15,79 miliarde lei, potrivit datelor transmise joi de Institutul Naţional de Statistică (INS).
În primul trimestru, au fost înregistrate creşteri la următoarele elemente de structură: alte cheltuieli cu 138,3% şi la utilaje (inclusiv mijloace de transport) cu 7,7%.
În schimb, lucrările de construcţii noi au scăzut cu 3,8%.
Investiţiile nete realizate în economia României au însumat anul trecut 77,96 miliarde lei, fiind în creştere cu 6,4%, comparativ cu anul 2016.
Investiţiile nete reprezintă cheltuielile destinate creării de noi mijloace fixe, dezvoltării, modernizării şi reconstrucţiei celor existente, precum şi valoarea serviciilor legate de transferul de proprietate asupra mijloacelor fixe existente şi al terenurilor preluate cu plată de la alte unităţi sau de la populaţie (taxe notariale, comisioane, cheltuieli de transport, de manipulare etc.).
