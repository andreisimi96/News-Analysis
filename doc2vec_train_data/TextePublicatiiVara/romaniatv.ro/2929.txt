Poliţiştii caută, luni seară, doi bărbaţi care au fost implicaţi într-un scandal pe stradă, în apropierea Spitalului Judeţean de Urgenţă din Ploieşti, unde au fost trase focuri de armă. În urma conflictului, două persoane au fost rănite, una dintre ele având plagi împuşcate la un picior.
Potrivit unor surse judiciare, poliţiştii prahoveni fac cercetări în urma unui scandal izbucnit luni seară la Ploieşti între mai multe persoane, membri ai unor clanuri de romi. Scandalul a izbucnit pe stradă, în apropierea Spitalului Judeţean de Urgenţă Ploieşti, unde trei membri ai unei familii de romi s-au luat la ceartă cu o persoană. În timpul scandalului, unul dintre cei trei a folosit un pistol cu care a tras în persoana dintr-o familie rivală. Acesta a ajuns la spitalul din Ploieşti, cu răni la un picior, care la prima examinare au fost produse prin împuşcare.
Surse judiciare au declarat pentru News ro că bărbatul le-a spus poliţiştilor chemaţi la spital ca ar fi fost împuşcat cu un pistol airsoft. Aceleaşi surse au precizat că un alt bărbat din grupul celor trei ar fi plecat la un spital din Bucureşti, după ce a fost rănit în timpul scandalului. El nu a sunat la 112, ci a plecat cu o maşină la spital.
Poliţiştii i-au identificat pe cei patru implicati în scandal şi îi caută pe cei care nu au fost răniţi.
