În luna martie, a intrat în vigoare Legea nr.70/2018, pentru modificarea și completarea Legii nr.145/2014, pentru stabilirea unor măsuri de reglementare a pieței produselor din sectorul agricol. Printre prevederile noii legi se regăsesc, la Articolul 2, litera f), și noile elemente pe care trebuie să le conțină eticheta produsului. Conform literei de lege, numele și prenumele sau denumirea producătorului, denumirea produsului, localitatea de origine, data obținerii produsului (data recoltării) și prețul de vânzare trebuie „înscrise la vedere, în mod vizibil, lizibil și ușor de înțeles", pentru a îl ajuta pe cumpărător „să aleagă acel produs care corespunde exigențelor din punctul de vedere al nevoilor și posibilităților financiare" ale acestuia. Aceeași lege spune că, la loc vizibil la locul de vânzare, comerciantul trebuie să afișeze o copie după atestatul de producători și una după fila din carnetul de comercializare, dar și o copie după certificatul de înregistrare la registrul comerțului.
Am luat la pas Piața Mihai Viteazul și cea agroalimentară de la Fortuna, pentru a vedea cât de pregătiți sunt comercianții pentru noua lege. Nu mulți sunt cei care au, pe lângă preț, afișate și data recoltării, locul de proveniență ori cultivatorul. Unii dintre ei nici măcar atestatul de producător sau fila din carnetul de comercializare afișate. Cei mai mulți dintre cei care nu respectă legea, ne-au spus fie că nu au știut că e nevoie ca aceste informații să fie afișate, fie că nu au mai avut timp să facă asta. „Avem trecută localtiatea de origine, dar data de recoltare nu am trecut-o că ar trebui schimbată în fiecare zi, că noi ducem zilnic produse recoltate proaspăt", ne spune o femeie. Alții au fost mai inventivi și au găsit „soluția": și-au trecut pe etichete „Data recoltării: ieri", sperând astfel că vor scăpa de sancțiuni.
Cultivă, sau fac bișniță?
La Fortuna, doar câțiva comercianți, pe care îi poți număra pe degetele de la o mână, au afișată localitatea de proveniență. Nimeni, însă, nu afișează certificatul de producător, autorizația de comercializare, numele producătorului, sau data de recoltare a produselor. „Își trec localitatea de proveniență probabil ca să iasă în față, că ei au produse locale. Dar nu ne zice nimeni dacă ei le cultivă, sau fac bișniță cu ele", spune o cumpărătoare. Întrebați de ce nu afișează informațiile cerute prin Lege, comercianții au refuzat să dea vreun răspuns concret, eschivându-se.
De menționat că nerespectarea etichetării produselor se pedepsește cu avertisment sau amendă între 100 și 500 de lei, iar desfășurarea activităților de valorificare a produselor proprii sau a comerțului cu aceste produse, de către persoane fără atestat de producător sau carnet de comercialziare, atrage după sine amenzi între 15.000 și 22.500 de lei.
