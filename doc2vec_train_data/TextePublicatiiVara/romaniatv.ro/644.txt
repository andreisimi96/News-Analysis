O tânără din Suceava, implicată în mai multe fapte penale pe linie rutieră, în urma cărora a devenit cunoscută drept „Adina – spaima şoselelor", a fost condamnată de Judecătoria Suceava, la finele săptămânii trecute, la o pedeapsă rezultantă de 5 ani şi 2 luni de închisoare. 
Adina Gabriela Prisacariu, din satul Slobozia Sucevei, comuna Grăniceşti, are la activ deja o condamnare definitivă, la 4 ani de închisoare, pentru contrabandă, stabilită de Tribunalul Vrancea, iar în dosarul de la Suceava aceasta a fost judecată pentru două infracţiuni de conducere fără permis, pentru care a primit 1 an şi 6 luni, respectiv 2 ani de închisoare. În urma contopirii condamnărilor a rezultat pedeapsa rezultată de 5 ani şi 2 luni de închisoare. Această pedeapsă prin contopire nu este încă definitivă.
Chiar dacă este condamnată definitiv, în cazul de contrabandă, din luna mai a anului trecut, Adina Gabriela Prisacariu nu a executat încă nici o zi din pedeapsă.
Înainte de a fi condamnată definitiv, Adina Gabriela Prisacariu a părăsit ţara. Mai mult, în luna octombrie a anului trecut, aceasta a fost reţinută de autorităţile britanice, astfel că cele române au solicitat, pe cale oficială, extrădarea sa în România, pentru a-şi executa pedepsele de aici. Ce a urmat este halucinant: nu se ştie exact de ce, însă suceveanca a fost pusă în libertate de autorităţile din Marea Britanie, care au anunţat că nu au nici un motiv să o mai ţină după gratii. La nivel neoficial, se pare că Marea Britanie nu a vrut să o extrădeze din cauză că România nu respectă drepturile deţinuţilor cu privire la condiţiile de detenţie şi spaţiul minim de care ar avea nevoie un deţinut.
Cert este că Adina Gabriela Prisacariu a fost dată din nou în urmărire, figurând printre urmăriţii pe care Inspectoratul General al Poliţiei Române îi caută, poza sa fiind făcută publică iar persoanele care pot da relaţii despre aceasta fiind rugate să contacteze imediat poliţia.
Pe lângă dosarul de contrabandă de la Vrancea şi cel privind faptele de conducere fără permis, Adina Gabriela Prisacariu mai este trimisă în judecată şi pentru ucidere din culpă, după ce a provocat un accident în care şi-a pierdut soţul.
Pe 1 august 2014, tânăra, pe atunci în vârstă de 20 de ani, proaspăt căsătorită cu Dragoş, în vârstă de 25 de ani, conducea un Mercedes E-Klasse cu volan pe dreapta, pe DN 29 Suceava-Botoşani. Nenorocirea s-a produs în zona de ieşire din comuna Dumbrăveni spre Botoşani.
Din cercetări a rezultat că tânăra s-a angajat în depăşirea unui microbuz, în zona de acţiune a indicatorului „depăşirea interzisă", pe un sector de drum în linie continuă, cauză din care a intrat în coliziune frontală cu un vehicul greu care circula regulamentar, din sens opus. În urma impactului deosebit de violent, Dragoş, tânărul de 25 de ani, care era pe locul din stânga-faţă, nu a avut nici o şansă, murind pe loc. Adina a suferit şi ea mai multe leziuni, dar a scăpat cu viaţă.
Citeşte mai mult pe : https://www.monitorulsv.ro/  
