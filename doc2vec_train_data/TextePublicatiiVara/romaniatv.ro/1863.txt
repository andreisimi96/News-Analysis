În terapiile alternative sunt utilizate mai des 3 tipuri de argilă, cea albă, argila gri și argila verde, dar au proprietăți binefăcătoare şi argila galbenă și cea roşie.
Așa ții cura cu argilă!
Bea în fiecare zi un amestec dintr-o linguriță de argilă cu un pahar cu apă, la temperatura camerei, lăsat peste noapte. Dimineața consumă lichidul limpede. Altă variantă a curei este să bei dimineața un pahar cu „lapte de argilă", cum i se mai spune, și unul seara. Este posibil ca în primele zile să te confrunți cu ușoare stări de amețeală și greață. Nu trebuie să te sperii, acesta este un semn că detoxificarea este în plin proces.
Argiloterapeutul Covaciu Ioan spune că, pentru reușita tratamentului, trebuie să folosești argilă cât mai fină și pură, care la proba între dinți să nu prezinte mult nisip. Vasul în care prepari amestecul să fie curat și fabricat din ceramică, porțelan sau sticlă, sub nicio formă din metal sau plastic. De asemenea, pentru omogenizarea lichidului să folosești o lingură de lemn. Apa argiloasă o bei pe stomacul gol sau cu 45 de minute înainte de masă.
Pulberea vindecătoare este o soluție de tratament și pentru leziunile pielii. Astfel, pe zonele cu răni ușoare poţi aplica un strat subțire de argilă amestecată cu puțină apă. Tratamentul cu argilă verde este eficient pentru tenul gras și părul cu tendință de îngrășare, pentru că reduce excesul de sebum. Pentru pete și zone pe piele foarte uscate, cu arsuri, este ideală argila albă. Aceasta reface structura pielii și poate fi utilizată și în tratamentul părului tocit și devitalizat. De asemenea, argila albă este des utilizată și ca talc în pudra pentru calmarea iritațiilor de scutec ale bebelușilor.
Citeşte şi  Dieta japonezului laureat cu premiul Nobel: Ajută la întinerirea celulelor şi scade în greutate
Înainte de a folosi un remediu argilos, e bine să consulţi medicul, pentru că acest produs elimină substanțele toxice din organism, însă alături de ele poate îndepărta și elemente nutritive, ca fierul și zincul, favorizând, pe termen lung, apariția anemiei.
Pentru acest proces sunt benefice argila verde şi cea galbenă, pentru că au putere absorbantă mare, datorită conţinutului bogat în minerale preţioase, precum hidroxid de fier, calciu, magneziu, potasiu şi mangan. Argila roşie, de exemplu, are în compoziție mult oxid de fier şi se utilizează mai des în tratamentul anemiei.
Silicatul de alumină, roca sedimentară din care este compusă argila, are proprietăți absorbante – captează toxinele și le elimină –, antiseptice și cicatrizante. Astfel, argila absoarbe germenii, viermii intestinali, toxinele, radicalii liberi, pesticidele si metalele grele din intestinul gros. După ce le adună ca într-o minge, le rostogoleşte prin intestin şi le elimină spre exterior. Atât de simplă este metoda de detoxificare cu argilă!
Pentru că are proprietăţi antibiotice şi antiinflamatoare, argila este recomandată și în toxiinfecţii alimentare, fiind un remediu rapid şi eficient. Pune 1 linguriţă de argilă într-un pahar cu apă plată, sub nicio formă apă de la robinet, şi lasă amestecul până dimineaţă, la decantat. Trebuie să bei doar apa, nu şi mâlul. Indicat ar fi să urmezi acest tratament o lună, timp în care să adopţi o dietă fără grăsimi, prăjeli şi alcool.
Împachetările cu nămol de argilă sunt prescrise în multe stațiuni termale, pentru a remedia problemele de la nivelul încheieturilor. Argila poate fi folosită și acasă, în tratamentul bolilor de articulaţii. Pentru a calma durerile cauzate de entorse, de exemplu, se recomandă cataplasmele calde cu argilă, direct pe piele sau pe un tifon steril, aplicate pe zona afectată şi lăsate să acţioneze aproximativ 2 ore. Dacă este vorba despre inflamaţii, ajută cataplasmele reci, care stopează procesul inflamator.
Gastrită și ulcer
Tratamentele cu argilă neutralizează excesul de acid gastric din stomac, fiind de ajutor în gastrită sau ulcer. Amestecă 2 lingurițe cu argilă și 100 ml apă plată, lasă să stea câteva ore și apoi filtrează conținutul. Înainte de masă, ia câte 1 linguriță de lichid limpede cu un pahar de apă.
