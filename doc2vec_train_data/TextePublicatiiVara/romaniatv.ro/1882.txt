Inspecţia Judiciară a finalizat controlul tematic privind măsurile luate de procurori şi conducerile Parchetelor din cadrul Ministerului Public în vederea soluţionării dosarelor cu autori cunoscuţi mai vechi de 5 ani de la data sesizării, au precizat, pentru AGERPRES, oficiali ai IJ.
Sursele menţionate au arătat că acesta urmează să fie avizat de conducerea instituţiei până pe data de 2 iulie, iar, ulterior, transmis CSM.
Inspecţia Judiciară a efectuat, în perioada 16 mai - 8 iunie, un control tematic privind măsurile luate de procurori şi conducerile Parchetelor din cadrul Ministerului Public în vederea soluţionării dosarelor cu autori cunoscuţi mai vechi de 5 ani de la data sesizării.
IJ preciza, într-un comunicat transmis AGERPRES, că în urma controlului va fi verificată activitatea de urmărire penală şi supraveghere a cercetărilor penale efectuate de organele poliţiei judiciare, respectiv verificarea, prin solicitarea de date şi informaţii de la conducătorii Parchetelor, a dosarelor cu autori cunoscuţi, aflate în lucru la procuror ori la organele poliţiei judiciare, mai vechi de 5 ani de la sesizare şi identificarea cauzelor care determină prelungirea în timp a soluţionării dosarelor penale din categoria anterior indicată.
De asemenea, inspectorii judiciari anunţau că vor verifica activitatea de îndrumare şi control a procurorilor cu funcţii de conducere privind dosarele penale cu autori cunoscuţi, mai vechi de 5 ani de la data sesizării, controlul operativ curent ori controlul tematic, remedierea deficienţelor constatate în urma unor controale anterioare şi eficienţa activităţilor de control.
Controlul a avut ca obiectiv şi situaţia resurselor umane ale Parchetelor, schema de personal şi gradul de ocupare a posturilor.
IJ informa că Raportul va fi înaintat Secţiei pentru procurori a Consiliului Superior al Magistraturii până la 13 iulie 2018.
