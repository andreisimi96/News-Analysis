Petre Lăzăroiu, judecătorul CCR al cărui mandat este contestat, a relatat că a fost interceptat pe un mandat pe siguranţă naţională, în 2007, într-un dosar care nu îl viza pe el. El a mai dat de înţeles că a aflat acest lucru de la fostul preşedinte Traian Băsescu.
"În 2007 am fost interceptat cu autorizaţie de la Înalta Curte, pe siguranţă naţională. Îl interceptau pe Borbely. (...) Voiam să cumpăr o cabană de vânătoare, undeva prin Covasna. (...) Şi l-am întrebat, ai? (...) Deci acestea erau discuţiile mele cu Borbely. Şi el fiind interceptat, că ştiţi cum e, el fiind interceptat ajungi şi tu. Şi bineînţeles că am căzut acolo în plasa interceptărilor şi s-a dus la preşedinte, la Băsescu. A zis, domnule ştii cutare, cutare. (...) Dacă ăsta are probleme penale, Lăzăroiu, se duce la ÎCCJ şi îl scapă. Asta se întâmpla de sărbătorile de Paşte, în aprilie 2011 şi m-a chemat şi mi-a zis vezi că s-a dat mandat de interceptare. Ştiu şi cine l-a dat. Vă daţi seama că atunci când se dă un mandat de interceptare, atunci trebuie să existe un dosar. Vă imaginaţi că mă uitam în faţa casei să văd dacă sunt mascaţii. Nu am făcut nimic. N-avem nicio treabă, doar că picasem în plasa interceptărilor. Dar şi după iunie-iulie m-au chemat. Au zis, stai liniştit că s-a văzut că nu eşti de vină. Incredibil, dar adevărat. Nici până în ziua de astăzi nu mi-au spus că am fost interceptat", a relatat Petre Lăzăroiu într-o emisiune la Antena 3.
