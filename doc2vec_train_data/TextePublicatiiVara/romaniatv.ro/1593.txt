Simona Halep, liderul WTA, a postat, duminică, pe Twitter, un mesaj în care le mulţumeşte tuturor celor care au susţinut-o şi au felicitat-o după câştigarea turneului de la Roland Garros.
"Cuvintele nu pot descrie cât de fericite au fost ultimele 24 de ore pentru mine. Am citit atât de multe mesaje şi postări de pe reţelele de socializare care m-au emoţionat până la lacrimi, încât nu pot să vă mulţumesc îndeajuns. Îmi cer scuze pentru momentele dificile de pe traseu, dar într-un final am reuşit! Cu multă dragoste, Simo", este mesajul postat de Simona Halep pe Twitter. 
Simona Halep a câştigat, sâmbătă, turneul de la Roland Garros, după ce a învins-o, în finală, cu scorul de 3-6, 6-4, 6-1, pe americanca Sloane Stephens, locul 10 WTA. În urma acestui succes, Simona Halep a devenit a doua româncă, după Virginia Ruzici, care s-a impus în finala de la French Open.
