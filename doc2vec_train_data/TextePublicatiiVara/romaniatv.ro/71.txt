Jelena Ostapenko (20 ani, 5 WTA) devine a șasea jucătoare din istoria tenisului feminin care, în postura de deținătoare a titlului la un turneu de Mare Șlem, este eliminată încă din primul tur. 
Ucraineanca Kateryna Kozlova (24 ani, 66 WTA) a dispus, astăzi, cu scorul 7-5, 6-3 de Jelena Ostapenko, după o oră și 34 de minute.
Jelena Ostapenko a triumfat anul trecut la Roland Garros, după o finală epică împotriva Simonei Halep, scor 4-6, 6-4, 6-3, și avea de apărat 2.000 de puncte.
Şi jucătoarea americană Venus Williams, locul 9 WTA şi cap de serie numărul 9, a fost învinsă, duminică, de chinezoaica Qiang Wang, locul 91 WTA, cu scorul de 6-4, 7-5, în primul tur al turneului de Grand Slam de la Roland Garros.
Wang s-a impus după o oră şi 40 de minute de joc şi a obţinut astfel a doua victorie din carieră împotriva unei jucătoare din Top 10 WTA.
În faza următoare, Wang va evolua cu croata Petra Martici, locul 34 WTA.
Venus Williams era pe partea de tablou a favoritei numărul 2, daneza Caroline Wozniacki, locul 2 WTA.
