O patiserie din municipiul Constanţa a fost închisă de Comisariatul Judeţean pentru Protecţia Consumatorilor după ce au fost descoperite mai multe nereguli, printre care depozitarea produselor la temperaturi de peste 27 de grade şi prepararea acestora în condiţii neigienice. Această patiserie livrează produse şi pentru două grădiniţe din Constanţa.
Şeful Comisariatului Judeţean pentru Protecţia Consumatorilor Constanţa, Horia Constantinescu, a declarat că reprezentanţii instituţiei au făcut vineri un control la Patiseria Gix din municipiul Constanţa.
Comisarii au descoperit mai multe nereguli, printre care depozitarea produselor în condiţii improprii, la temperaturi de peste 27 de grade, procedurile de preparare au loc în condiţii neigienice, nefiind adăpostite de praf şi de muşte, iar ustensilele folosite nu sunt destinate alimentaţiei publice. Horia Constantinescu a menţionat că această unitate oferă produse de patiserie în baza unui contract pentru două grădiniţe din municipiul Constanţa.
Şeful CJPC Constanţa a precizat că în urma neregulilor constatate comisarii au decis închiderea temporară a patiseriei până la remedierea deficienţelor. De asemenea, reprezentanţii unităţii au fost invitaţi luni la sediul Comisariatului Judeţean pentru Protecţia Consumatorilor pentru finalizarea actului de control şi stabilirea amenzii.
