Ralph Santolla, un foarte apreciat chitarist al trupelor Death, Iced Earth, Deicide şi Obituary, a murit miercuri, la vârsta de 48 de ani.
Ralph Santolla se afla în comă de marţi noapte, când suferise un infarct. El a murit într-un spital din oraşul Tampa, din statul american Florida. Mama chitaristului a povestit cum s-a întâmplat totul. "Ralph a crezut că l-a muşcat un păianjen, era sâmbătă. A mers la spital, iar medicii au văzut că nu era o muşcătură de păianjen, era un cheag de sânge. Marţi noapte a suferit un infarct şi a intrat în comă", a spus Sue Santolla-Rocha.
Ralph Santolla era născut pe 8 decembrie 1969 şi a activat în mai multe formaţii renumite, între care Decide sau Obituary, dar a cântat şi în trupa lui Sebastian Bach, fostul solist de la Skid Row. El l-a înlocuit în 2007 la Obituary, pe Allen West, pentru înregistrarea albumului Xecutioner's Return.
Santolla era un practicant romano-catolic, fapt care a provocat controverse cu fanii trupei Deicide, mulți dintre aceștia fiind împotriva creștinismului și adepţi ai satanismului.
