Laura Codruţa Kovesi, şefa DNA, şi Marius Iacob, adjunctul său, au fost citaţi pentru 26 iunie la Curtea de Apel Bucureşti, în dosarul în care Mihaiela Moraru Iorga îi cere daune pentru perioada de după revocarea din funcţia de procuror al Direcţiei.
Magistraţii Curţii de Apel Bucureşti au decis să îi cheme în instanţă pe procurorul-şef al DNA, Laura Codruţa Kovesi, pe adjunctul său, Marius Iacob, dar şi pe fostul procuror al Direcţiei, Mihaiela Moraru Iorga, în dosarul în care cea din urmă le cere despăgubiri în valoare de 10.000 de euro pentru perioada de după revocarea din funcţia de procuror al instituţiei, scrie Mediafax.
"Cerem daune în valoare de 10.000 de euro. Sunt daune faţă o mârşăvie procesuală şi e şi orgoliul meu personal: în justiţia în care pledez eu nu se fac porcării. E vorba şi de presiunea exercitată în tot acest timp", a declarat Ionuţ Dobrinescu, avocatul Mihaielei Iorga, la momentul depunerii dosarului în instanţă.
"E de la sine înțeles tensiunea psihică enormă în care s-a găsit (și se găsește și în continuare) Mihaiela Moraru Iorga și familia sa, văzând cum procurorul șef DNA recurge la acte incalificabile pentru a dilata procedura de soluționare a cererii de suspendare, la plângeri disciplinare și chiar acte de urmărire penală (canibalism inchizitorial), semn că miza reală a acestor demersuri abuzive de revocare a fost și a rămas mult dincolo de construcția 940 artificială a acuzațiilor formulate împotriva clientei noastre în acest caz. Pentru toate aceste considerații, susținem că atât dna Laura Codruța Kovesi cât și dl Marius Constantin Iacob au acționat deliberat în scop vexatoriu și intimidant, generând în mod nejustificat presiuni de ordin moral și emoțional pentru care trebuie să răspundă și patrimonial, în solidar, prin obligarea la plata unor despăgubiri de 10.000 euro (46.507945 RON). Suma pretinsă se înscrie în marja uzuală de recunoaștere a dreptului la despăgubiri morale în practica CEDO", se arată în documentul înaintat instanţei.
În februarie 2018, procurorii DNA Ploieşti au dispus urmărirea penală faţă de Mihaiela Iorga Moraru, la data faptelor şi în prezent procuror în cadrul Direcţiei Naţionale Anticorupţie, pentru favorizarea făptuitorului (Florian Walter - n.r.) şi patru acte de fals intelectual în formă continuată. Secţia pentru procurori din cadrul Consiliului Superior al Magistraturii (CSM) a luat act, tot în luna februarie, de suspendarea din funcţie a procurorului Mihaiela Moraru Iorga, după ce aceasta a fost trimisă în judecată pentru favorizarea făptuitorului şi fals intelectual.
