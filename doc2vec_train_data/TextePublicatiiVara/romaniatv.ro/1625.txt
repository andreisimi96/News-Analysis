"Înţeleg că astăzi are loc o manifestaţie de susţinere pentru statul paralel din care face parte evident şi doamna Kovesi. Oameni care au pretenţii de intelectuali, care vorbesc tot timpul despre necesitatea consolidării instituţiilor, a statului de drept, a funcţionării corecte a justiţiei, ignoră fără nici un fel de explicaţii faptul că în această perioadă, instituţiile legitime ale statului alese de cetăţeni au fost practic ocolite de alte legături obscure, oculte, care au permis ca decizii de importanţă majoră în domeniul politic, economic şi multe alte domenii să fie luate de persoane care nu aveau niciun fel de legitimitate. (...) Oamenii care manifestă mă pun pe gânduri, ori sunt atât de naivi şi se lasă manipulaţi, ori există interese oculte care îi fac să manifesteze pentru lucruri care sunt evidente împotriva unei ordini normale care trebuie să domnească într-o societate liberă şi democratică", a declarat Călin Popescu Tăriceanu, într-o intervenţie telefonică la România TV .
Călin Popescu Tăriceanu a mai precizat că la mitingul organizat, sâmbătă, de PSD-ALDE au participat circa 250.000 de oameni, din toate categoriile sociale.
"Am avut participanţi la miting care reflectă profilul întregii Românii, din toate categoriile sociale. M-a impresionat că am văzut declaraţii ale unor oameni probabil cu pregătire mai modestă dar care în cuvinte puţine, simple şi puţine, ştiau să spună şi să descrie situaţia din România, înţelegeau care este rolul instituţiilor democratice, care este rolul instituţiei Preşedintelui, al Parlamentului", a mai spus liderul ALDE.
Aproximativ 3.000 de persoane au protestat duminică seară în Piaţa Victoriei din Capitală , suflând în vuvuzele, fluturând steaguri şi scandând împotriva coaliţiei de guvernare. Jandarmii au început deja să împrejmuiască cu garduri spaţiul din faţa Guvernului.
Protestatarii au început să se strângă în faţa Guvernului încă de la ora 18.30, iar unii dintre ei au venit inclusiv cu copii, care se plimbă cu bicicletele şi trotinetele prin Piaţă. Ei suflă în vuvuzele şi scandează "PSD, ciuma roşie" şi "Hoţii", având totodată steaguri, atât tricolorul, cât şi cel al Uniunii Europene, precum şi pancarte cu "Uniţi salvăm Roşia Montană" şi logo-ul Anului Centenar reinventat sub forma unor cătuşe colorate. La protest este prezent şi senatorul USR Mihai Goţiu.
Grupul Corupţia Ucide a anunţat încă de la începutul săptămânii că va organiza duminică un miting în Piaţa Victoriei, în condiţiile în care sâmbătă acolo a avut loc acţiunea PSD. Reprezentanţii grupului au considerat că, chiar dacă protestatarii #rezist ar manifesta paşnic, prezenţa lor ar duce aproape inevitabil la apariţia unor conflicte, iar "acest lucru îi va permite imediat PSD-ului să pozeze în victimă".
"Acest spaţiu îşi va recapătă scopul iniţial, locul unde câteva sute de mii de cetăţeni s-au adunat din convingere şi au hotărât că indiferent ce se întâmplă, România va rămâne un stat de drept şi nimeni nu va fi mai presus de lege! Acest lucru nu poate fi schimbat sau imitat de nici un partid cu toate sutele lui de autocare!", spunea grupul civic.
Peste 120.000 de persoane venite din toată ţara au participat sâmbătă la mitingul PSD "împotriva abuzurilor" organizat în Piaţa Victoriei din Capitală.
