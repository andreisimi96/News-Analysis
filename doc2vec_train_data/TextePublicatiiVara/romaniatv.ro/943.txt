Un elev din Teleorman a murit în timp ce se afla la banchetul de absolvire a clasei a VIII-a. În ultimul timp, băiatul se plângea că are dureri în jurul toracelui, dar medicii i-au asigurat pe părinţi că nu este nimic grav.
Un elev în vârstă de 14 ani s-a prăbuşit fără suflare în timpul petrecerii de sfârşit de an şcolar. Băiatul a căzut de pe scaun pur şi simplu, fără a da înainte vreun semn că se simte rău. Colegii l-au întins şi au sunat disperaţi după ajutor. 
Medicii chemaţi de urgenţă la faţa locului l-au găsit pe copil în stop cardio-respirator, au încercat să-l resusciteze, i-au administrat şi două şocuri electrice, dar totul a fost inutil. Elevul a fost preluat şi dus la camera de gardă pentru continuarea manevrelor de resuscitare, însă acolo a fost declarat decesul.
Potrivit Mediafax , părinţii băiatului au povestit că ar fi avut ceva probleme, fiind cu el pentru diverse investigaţii medicale, dar li s-a spus că nu este nimic anormal, fiind în creştere.
Un dosar de cercetare penală a fost deschis de procurorii de la Parchetului de pe lângă Tribunalul Teleorman, pentru moarte suspectă.
