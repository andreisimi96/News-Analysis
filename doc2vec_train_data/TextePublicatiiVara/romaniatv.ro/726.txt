Direcţia de Sănătate Publică Buzău a solicitat Spitalului Judeţean de Urgenţă Buzău instituirea carantinei în mai multe secţii ale unităţii medicale, cum ar fi Pediatrie, Terapie Intensivă şi Chirurgie generală, măsura fiind dispusă din cauza numeroaselor cazuri de rujeolă înregistrate în ultimele săptămâni. În judeţul Buzău, au fost confirmate până acum 271 de cazuri de rujeolă, alte câteva zeci de suspiciunii fiind în lucru, la laborator.
Potrivit reprezentanţilor DSP Buzău, din cauza numeroaselor cazuri de rujeolă înregistrate în judeţ în ultimele luni s-a trimis solicitare către Spitalul Judeţean de a se restricţiona accesul vizitatorilor în secţiile unde pacienţii sunt mai vulnerabili în faţa bolilor.
Astfel, carantina a fost impusă în 10 secţii, între care Pediatrie, Terapie Intensivă, Chirurgie Generală, Ortopedie.
„Am primit o dispoziţie de la Direcţia de Sănătate Publică Buzău în care ni se indica, ni se recomanda interzicerea totală a unor vizite a aparţinătorilor în anumite secţii ca ATI, pediatrie, chirurgie generală, urologie, ORL, oftalmologie, ortopedie, boli infecto-contagioase şi blocul materno-infantil şi cu restricţionarea vizitelor pe canalele de vizită afişate", a declarat Luminiţa Turcu, directorul de îngrijiri medicale ale Spitalului Judeţean, potrivit news.ro.
În Buzău, de la începutul anului, au fost confirmate peste 270 de cazuri de rujeolă, atât în rândul copiilor, cât şi adulţilor, alte câteva zeci de suspiciuni fiind în lucru, la laborator.
„De la începutul anului până la 31 mai 2018 am înregistrat 280 de internări de cazuri de rujeolă atât în rândul copiilor, cât şi persoane adulte. Şi la acest moment avem internaţi 28 de pacienţi, copii, în secţia de infecto-contagioase", a adăugat Luminiţa Turcu, directorul de îngrijiri medicale ale Spitalului Judeţean Buzău.
În acest moment, Direcţia de Sănătate Publică Buzău nu are în stoc nici un vaccin ROR, împotriva rujeolei, oreionului şi rubeolei.
