Sărbători religioase ortodoxe: Sf. Ier. Chiril, arhiepiscopul Alexandriei (Harţi)
Sărbători religioase greco-catolice: Sf. aep. Chiril al Alexandriei. Harţi
Sărbători religioase romano-catolice: Sf. Efrem, diacon înv.
Sfântul Ierarh Chiril, arhiepiscopulul Alexandriei, este pomenit în calendarul creştin ortodox la 9 iunie.
S-a născut în Alexandria, într-o familie de vază, fiind nepot al patriarhului Teofil, şi a trăit pe vremea împăratului Teodosie II (408-450). A absolvit vestita şcoală catehetică din Alexandria, unul dintre cele mai vechi şi mai renumite centre de teologie şi exegeză biblică din primele secole ale creştinismului.
A fost hirotonit diacon şi apoi preot de unchiul său Teofil, patriarhul Alexandriei.
După moartea unchiului său, a fost ales patriarh şi, din această poziţie, s-a confruntat cu noile erezii ce tulburau Biserica, una dintre ele fiind nestorianismul (de la numele lui Nestorie, patriarh al Constantinopolului, care susţinea că Maica Domnului nu este Născătoare de Dumnezeu, precum arăta dogma ortodoxă, ci Născătoare de Hristos).
A participat la al III-lea Sinod Ecumenic de la Efes, din anul 431, unde a prezidat adunarea celor aproape două sute de episcopi din toată lumea, care l-a condamnat pe Nestorie şi a formulat dogma ortodoxă asupra celor două puncte care făceau obiectul ereziei nestoriene: unirea celor două firi - umană şi divină - în persoana lui Hristos şi despre Fecioara Maria ca Născătoare de Dumnezeu.
A fost un ierarh energic, plin de zel pentru credinţa creştină. După 32 de ani pe scaunul patriarhal al Alexandriei, Sfântul Chiril a trecut la Domnul, într-o zi de 9 iunie., fiind trecut în rândul Sfinţilor Părinţi ai Bisericii. Sfântul Chiril este unul din Părinții Bisericii și faima sa în lumea ortodoxă i-a adus numele de „Pecete a tuturor Părinților”.
