Foto:  RomaniaTV.net
"Nu am stenogramele. Nu a fost o şedinţă înregistrată. A fost acolo o declaraţie a celor de la PNL care, cred eu, că nu-şi avea rostul. Adică ceea ce a deranjat este declaraţia PNL că există o înţelegere între PSD şi CSM şi ceva de genul acesta. Dar nu am făcut stenograme, au fost traducători şi atât", a precizat Florin Iordache pentru Agerpres .
Plenul Consiliului Superior al Magistraturii a decis, joi, înaintarea unei adrese către Comisia specială pentru legile Justiţiei prin care să se solicite transmiterea transcriptului discuţiilor purtate de membrii acestui for la întâlnirea cu delegaţia Comisiei de la Veneţia.
Citeşte şi: CSM solicită comisiei Iordache transcriptul întâlnirii cu delegaţia Comisiei de la Veneţia
"Plenul Consiliului Superior al Magistraturii, după suplimentarea ordinii de zi a acestei şedinţe, a mandatat preşedintele Consiliului în vederea înaintării unei adrese către Comisia specială comună a Camerei Deputaţilor şi Senatului pentru sistematizarea, unificarea şi asigurarea stabilităţii legislative în domeniul Justiţiei, prin care să se solicite transmiterea transcriptului discuţiilor purtate în cadrul întâlnirii cu membrii Comisiei de la Veneţia", potrivit ordinii de zi soluţionate de CSM.
Membrii Comisiei de la Veneţia au efectuat în această săptămână o vizită în ţara noastră, ocazie cu care au avut un schimb de opinii în legătură cu cele trei proiecte de modificare a legilor Justiţiei.
Experţii internaţionali s-au întâlnit cu preşedintele României şi au avut întrevederi la Ministerul Justiţiei, Înalta Curte de Casaţie şi Justiţie, Curtea Constituţională, Parchetul General, Direcţia Naţională Anticorupţie, Consiliul Superior al Magistraturii. Totodată, au purtat discuţii cu reprezentanţi ai Parlamentului, inclusiv ai Comisiei parlamentare speciale pentru amendarea legilor Justiţiei.
