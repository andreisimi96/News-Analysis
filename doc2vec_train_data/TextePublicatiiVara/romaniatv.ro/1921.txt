Modalitatea de organizare a claselor, necesitatea adoptării unui Cod de etică pentru învăţământul preuniversitar, admiterea absolvenţilor ciclului gimnazial în învăţământul liceal, integrarea reală a copiilor cu cerinţe educaţionale speciale au fost unele dintre temele abordate marţi în cadrul întâlnirii reprezentanţilor Ministerului Educaţiei Naţionale cu membrii Federaţiei Naţionale a Asociaţiilor de Părinţi - Învăţământ Preuniversitar (FNAP-ÎP).
"În cadrul întrevederii, la care a participat secretarul de stat pentru învăţământ preuniversitar, Ionel-Florian Lixandru, au fost dezbătute următoarele măsuri având drept scop creşterea calităţii educaţiei din România: modalitatea de organizare a claselor, necesitatea adoptării unui Cod de etică pentru învăţământul preuniversitar, admiterea absolvenţilor ciclului gimnazial în învăţământul liceal, integrarea reală a copiilor cu CES, susţinerea profesorilor de sprijin şi a consilierilor şcolari, precum şi alte modalităţi de creare a unui mediu propice creşterii performanţei elevilor din unităţile de învăţământ de stat", se arată într-un comunicat de presă al MEN.
Potrivit sursei citate, participanţii la întâlnire au convenit ca această colaborare să fie consolidată, prin constituirea unor grupuri de lucru pe tematici restrânse, precum şi prin analiza şi monitorizarea activităţilor ce se impun a fi îmbunătăţite în corelare cu calendarul specific.
