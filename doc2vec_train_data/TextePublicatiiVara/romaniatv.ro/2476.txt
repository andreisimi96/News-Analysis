Patru oameni şi-au pierdut viaţa, iar alţi trei au fost răniţi, sâmbătă, după ce şoferul unei maşini a intrat pe contrasens cu maşina, pe Autostrada A1 între Deva şi Simeria. Bilanţul iniţial era de trei morţi şi patru răniţi, însă unul dintre răniţi, cu traumatisme severe, a decedat ulterior.
Potrivit reprezentanţilor Inspectoratului de Poliţie al judeţului Hunedoara, accidentul rutier a avut loc în jurul orei 6.45, sâmbătă dimineaţa.
"În jurul orei 06.45, un autoturism care circula pe contrasens pe A1, din direcţia Şoimuş-Simeria, a intrat în coliziune cu un autoturism şi o autoutilitară. În urma impactului a rezultat decesul a trei persoane aflate în autoturismul care a produs evenimentul rutier şi rănirea altor patru persoane", transmitea iniţial IPJ Hunedoara, potrivit news.ro .
Potrivit reprezentanţilor ISU Hunedoara, dintre cele patru persoane rănite, una a suferit traumatisme severe, iar alte trei sunt rănite mai uşor şi conştiente. Persoana rănită grav a decedat.
Traficul rutier este blocat şi deviat pe DN7. Poliţiştii fac cercetarea la faţa locului.
