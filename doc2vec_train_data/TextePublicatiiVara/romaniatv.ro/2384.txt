Lista cadouri Klaus Iohannis
Un tablou realizat de Givi Kolelishvili, o baionetă personalizată din partea Forţelor Speciale, butoni din aur, o maramă din borangic, un decantor marca Tiffany&Co, o cască de protecţie personalizată se numără printre bunurile primite în 2017, cu titlu gratuit, cu prilejul unor acţiuni de protocol, de preşedintele Klaus Iohannis.
Valoarea totală a bunurilor primite de şeful statului în 2017 este de 2.752 de euro (12.934,40 de lei). Cel mai scump cadou primit de preşedintele Iohannis, anul trecut, este un tablou reprezentând un peisaj de iarnă realizat de Givi Kolelishvili, estimat la 500 de euro.
Potrivit listei publicate de Administraţia Prezidenţială, printre cadourile primite de şeful statului în 2017 se mai numără: o baionetă personalizată - Forţele pentru Operaţii Speciale din Armata Română, în casetă de prezentare, în valoare de 200 de euro, un decantor din sticlă transparentă, marca Tiffany&Co (250 de euro), o cască de protecţie personalizată, pentru activităţi de pompieri şi servicii de intervenţie în situaţii de urgenţă (150 de euro), butoni pentru cămaşă din aur de 14 K, lucraţi manual, din colecţia "Gold Jewellery of the Island of Pag" (150 de euro), o urnă din argint, în casetă de prezentare din pluş roşu (100 de euro), un tablou reprezentând doi elefanţi (100 de euro), o sabie decorativă, în casetă (80 de euro), un stilou Poenari lucrat manual, din compozit complex, placat cu aur, model Baron Business (80 de euro), o maramă din borangic (30 de euro), un bol de sticlă rotund personalizat cu însemnele White House, în casetă (50 de euro), un set obiecte tradiţionale româneşti format din opinci, şosete împletite şi ceramică (60 de euro), clopoţei din ceramică realizaţi manual şi drapelul Brigăzii Multinaţionale NATO Sud-Est (20 de euro fiecare).
Preşedintele Klaus Iohannis a primit, anul trecut, 41 de obiecte cu prilejul unor acţiuni de protocol, care au rămas în patrimoniul Administraţiei Prezidenţiale.
Pe lista bunurilor publicată de Administraţia Prezidenţială se află şi un telefon Huawei P10 Lite, în valoare de 180 de euro, primit de consilierul prezidenţial Bogdan Aurescu. Bunul a rămas în patrimoniul Administraţiei Prezidenţiale.
Astfel, valoarea totală a bunurilor primite cu titlu gratuit cu prilejul unor acţiuni de protocol şi depuse la Comisia de evaluare din cadrul Administraţiei Prezidenţiale în anul 2017 este 2.932 de euro (13.780,40 de lei).
