Peste 200.000 de oameni sunt aşteptaţi sâmbătă la mitingul PSD din Piaţa Victoriei, care se va desfăşura sub sloganul ”Vrem prosperitate, NU Securitate!”.  Filialele partidului au primit instrucţiuni ca participanţii, care sunt aduşi din toată ţara, să vină îmbrăcaţi în bluze albe sau în costume populare, să aibă steguleţe tricolore, să poarte în piept un autocolant cu logo-ul partidului şi să aibă la ei lanterne mici sau telefoane mobile cu blitz. Pe lângă mitingul PSD, în Capitală se vor desfăşura alte 13 evenimente, printre care Marşul Diversităţii de pe Calea Victoriei, adunări publice pentru unirea cu Republica Moldova şi Marşul Normalităţii organizat de Noua Dreaptă. Poliţia Română a anunţat că va survola Capitala cu un elicopter al Inspectoratului General de Aviaţie, iar Ministerul Afacerilor Interne a dat asigurări că este pregătit să gestioneze toate evenimentele.
PSD a anunţat şi printr-un eveniment organizat pe Facebook mitingul de la ora 20.00 din Piaţa Victoriei, sub sloganul "Vrem prosperitate, NU Securitate!". Fotografia folosită pentru ilustrarea evenimentului este de la protestele de anul trecut de la Palatul Cotroceni. În anunţ, PSD vorbeşte despre "un stat capturat".
"Într-un stat capturat, votul tău este egal cu zero, pentru că - indiferent de alegerea ta - ei rămân mereu la putere. Ei spun că tu nu ştii să alegi şi, de aceea, ei trebuie să conducă în locul tău. Între timp, au grijă să-ţi închidă gura şi te pun să munceşti «pe doi lei». Folosesc statul împotriva ta. Pentru ei, România e o adunătură de proşti, care trebuie să tacă şi să rabde. Nu este nevoie de protocoale secrete pentru o democraţie funcţională. Vrem libertate pentru România!", scrie PSD pe pagina evenimentului.
Mitingul va avea ca temă apărarea democraţiei şi a statului de drept, spunea liderul PSD, Liviu Dragnea.
"Este un miting împotriva faptului că democraţia şi statul de drept sunt puse sub semnul întrebării. Vrem să arătăm că suntem decişi să mergem până la capăt. Îi asteptm pe toti ce care doresc să trăiască într-o ţară liberă, unde instituţiile nu mai sunt sub teroare. O ţară care, din cauza unei propagande, se pune problema ca o structură neligitimă, obscură, subterană să paraziteze instituţiile statului, să influenţeze în mod ocult decizii importante, să permită abuzuri, intruziuni ilegale, să permită ca cetăţeni români, firme româneşti sa fie inchişi, zeci, sute, mii de destine să fie distruse, având în vedere niste interese care nu tot timpul sunt doar din interior", declara Liviu Dragnea după şedinţa de luni a Comitetului Executiv Naţional, în care au fost stabilite detaliile organizatorice.
Întrebat ce instuţii se află sub teroare şi ce instituţii fac abuzuri, el a răspuns că le va nominaliza la miting.
În spaţiul public au apărut informaţii că în instituţiile publice controlate de PSD angajaţii ar fi constrânşi să meargă la miting, iar Liviu Dragnea a negat, susţinând că "sunt incitaţi unii indivizi să posteze în online" mesaje potrivit cărora au fost ameninţaţi să vină la miting: "Am văzut că sunt incitaţi tot felul de indivizi să posteze că au fost ameninţaţi de PSD să vină la miting. Nimeni nu este forţat de PSD să vină la miting. Toţi cei care au tăcut până acum şi care au suferit destul şi n-au avut nicio reacţie când s-au tăiat pensiile, când au fost ascultate telefoanele, când au văzut abuzuri peste abuzuri, au posibilitatea să vină sâmbătă seara la miting şi să se exprime liber".
De asemenea, liderul PSD a susţinut că a aflat că se încearcă inflitrarea unor persoane care să fie preluate de "televiziunile clasice" şi să spună diverse lucruri: "Ce vreau să le transmit tuturor celor care se agită şi care văd că sunt foarte nervoşi: nu ne speriaţi şi nu renunţăm la miting. Ba dimpotrivă, continuaţi aşa pentru că o să vină şi mai mulţi, şi mai implicaţi, şi mai motivaţi. Deja am aflat că se încearcă să se inflitreze tot felul de indivizi în timpul mitingului care să fie luaţi de către televiziunile clasice, să spună că au fost plătiţi, ameninţaţi".
Primarul Capitalei Gabriela Firea afirma că în cererea de autorizare a mitingului PSD a fost estimat un număr de 220.000 - 250.000 de participanţi, iar pentru acest protest autorităţile au luat toate măsurile pentru a nu exista incidente.
La rândul său, secretarul general adjunct al PSD Codrin Ştefănescu susţinea că PSD s-a pregătit pentru o participare de 150.000 de oameni, dar că prezenţa va fi "mult mai mare": "Ne-am pregătit pentru 150.000 de persoane, dar se pare ca vor veni mult mai mulţi. Vor veni foarte mulţi din judeţele de lângă Bucureşti".
Conform unei adrese trimise către PSD Iaşi, care cuprinde, printre altele, traseul autocarelor şi indicaţii privind debarcarea participanţilor, organizatorii mitingului de sâmbătă cer ca manifestanţii să fie îmbrăcaţi în bluze albe sau în costume populare, să aibă steguleţe tricolore, să poarte în piept un autocolant cu logo-ul partidului şi să aibă la ei lanterne mici sau telefoane mobile cu blitz. De asemenea, fiecare dintre ei trebuie să aibă printat imnul.
"Fiecare autocar va avea 6 steaguri cu tricolorul României şi un steag cu Uniunea Europeană (grup 50 persoane - 6 steaguri RO şi 1 steag UE ), precum şi pancarte cu diferite mesaje (modelele de pancarte au fost transmise pe email fiecărei organizaţii judeţene)", mai scrie în adresă.
Membrii şi simpatizanţii PSD vor veni cu autocarele şi cu maşinile personale din toată ţara, iar o parte dintre ei vor putea folosi parcarea Palatului Parlamentului, existând o decizie în acest sens a Birourilor permanente reunite.
De asemenea, Călin Popescu Tăriceanu anunţa că ALDE va aduce la mitingul PSD aproximativ 20.000 de oameni, afirmând că judeţele aflate la cel mult 250 de kilometri distanţă faţă de Bucureşti vor avea o normă mai mare de oameni, în timp ce judeţele mai îndepărtate vor avea o normă mai mică. De asemenea, Tăriceanu a spus că zona Bucureşti – Ilfov are obligaţii mult mai mari şi trebuie să aducă în jur de 4.000 de persoane la miting.
În Piaţa Victoriei a fost amplasată de câteva zile o scenă pe care liderii partidului vor susţine discursuri, iar întreaga zonă a fost împrejmuită cu garduri ale Jandarmeriei.
Preşedintele Klaus Iohannis a criticat PSD pentru organizarea acestui miting, spunând că i se pare "o abordare caraghioasă şi pur populistă".
"Mitingurile sunt o formă de protest şi protestul se asociază în mod normal într-o democraţie cu opoziţia sau cu societatea civilă nemulţumită de guvernare. În nicio societate normală miting de protest nu se asociază cu cei de la putere. Cei de la putere au Guvernul, au Parlamentul, au toate instrumentele pentru a rezolva problemele ţării. Ultima metodă este cea a protestului. Mi se pare o abordare caraghioasă şi pur populistă", a declarat preşedintele Iohannis.
Pe lângă mitingul PSD, alte 13 evenimente au fost autorizate de Primăria Capitalei
Pe lângă mitingul PSD, au fost autorizate de Primăria Capitalei alte 13 evenimente, între care Bucharest Pride, la care organizatorii anunţă o participare de 4.000 de oameni. Marşul va începe la ora 17.30, când din Piaţa Victoriei, pe Calea Victoriei, participanţii vor porni spre Universitate.
Cele 13 evenimente aprobate de Comisia de Avizare a Cererilor de Organizare a Adunărilor Publice vor avea loc după cum urmează:
- Piaţa Constituţiei -Teatrul Excelsior - eveniment cultural-spectacol de teatru Vlaicu Vodă; număr estimat de persoane: 15.000, între orele 10.00-23.00
- Creart-Centrul Istoric - eveniment cultural Simfonii pe asfalt; între orele 20.00-22.00
- Asociaţia Accept - Marş al Diversităţii pentru vizibilitatea comunităţii LGBT, orele 17.30-20.30, punct de adunare şi plecare în marş Calea Victoriei nr. 224, în dreptul Raiffeisen Bank - Bd. Elisabeta - Piata Universitătii. Număr estimat de participanţi: 4.000 de persoane. Adunarea participanţilor pe trotuarele adiacente Căii Victoriei, din zona Piaţa Victoriei.
- Fundaţia Inovaţii Sociale Regina Maria - eveniment de divertisment pentru copii, Marea Ţopăială - Parcul Regele Mihai I (fost Herăstrău) - intrarea din Şos Nordului; număr estimat de participanţi 50 de persoane, între orele 10.00-18.00.
- Asociaţia Platforma Unionistă "Acţiunea 2012" - adunări publice de susţinere a unirii cu Republica Moldova - pe trotuarele unor bulevarde şi în parcuri (grupuri de 4-5 persoane), între orele 10.00-19.00.
- Asociaţia Iniţiativa Prelungirea Ghencea şi Grupul Civic Iniţiativa Domneşti - marş care militează pentru modernizarea zonei Prelungirea Ghencea - Domneşti, unde se desfăşoară de altfel şi evenimentul, între orele 10.00-13.00.
- Societatea Rima Special SRL - eveniment cultural - Cărţi pe roţi - parcul Regele Mihai I, Roata Mare; orele 10.00-21.00.
- Asociaţia Română Quigong Falun Dafa România - acţiune de informare (trotuar bd Beijing, la intrarea în parcul Bordei); orele 11.45-13.45.
- SC Olga Gudynn Internaţional School SRL - eveniment sportiv în parcul Regele Mihai I, intrarea Arcul de Triumf, orele 11.00-13.00. Număr estimat de participanţi: 100
- Partidul Noua Dreaptă - Marşul Normalităţii, între orele 13.00-16.30 - punct de adunare şi plecare în marş bd Lascăr Catargiu - Piaţa Romană - Bd Magheru - Bd Nicolae Bălcescu - Piata Universităţii - Bd I C Brătianu - str. Halelor - Splaiul Independenţei - Dealul Patriarhiei. Număr estimat de participanţi: 300.
- PROEDUS - eveniment sportiv -cros - în Parcul Regele Mihai I, intrarea Charles de Gaulle - Aleea Cariatidelor - Bd. Constantin Prezan - Arcul de Triumf - bd. Kiseleff - fântâna Modura, între orele 10.00-18.00, număr estimat de participanţi 3.000-6.000.
- Teatrul Ţăndărică - spectacole de teatru - Parcul Sebastian, între orele 7.00-21.00.
Potrivit primarului Capitalei, la aceste evenimente aprobate deja, inclusiv mitingul PSD, a mai fost adăugat un eveniment social organizat de o fundaţie.
Poliţia va survola cu un elicopter evenimentele de sâmbătă. MAI: Structurile ministerului au capacitatea şi experienţa de a gestiona astfel de manifestări publice, chiar dacă nu de puţine ori înaintea unor astfel de evenimente au existat diverse provocări
Poliţia va survola, sâmbătă, Capitala, pe durata manifestărilor publice, cu un elicopter al Inspectoratului General de Aviaţie (IGAv) în care se va afla un poliţişt de la Brigada Rutieră ce va transmite informaţii echipajelor de la sol.
Purtătorul de cuvânt al Inspectoratului General al Poliţiei Române (IGPR), Georgian Drăgan, a anunţat, vineri, într-o declaraţie de presă, că pentru manifestările publice programate sâmbătă în Capitală vor fi instituite restricţii de circulaţie între orele 13.30 şi 22.00 în mai multe zone şi pe mai multe sectoare.
Drăgan a precizat, de asemenea, că situaţia va fi monitorizată cu un elicopter al IGAv care va survola Capitala. În interiorul acestuia se va afla un poliţist din Brigada Rutieră care va transmite informaţii echipajelor de la sol pentru a selua măsurile necesare în vederea prevenirii problemelor de orice fel.
De asemenea, Ministerul Afacerilor Interne (MAI) dă asigurări că este pregătit să gestioneze evenimentele anunţate pentru sâmbătă.
"Referitor la discuţiile apărute în spaţiul public despre adunările anunţate a se desfăşura la sfârşitul acestei săptămâni, MAI doreşte să asigure cetăţenii Capitalei şi participanţii la aceste manifestări că va lua toate măsurile necesare, prin structurile sale de asigurare a ordinii publice – Poliţie şi Jandarmerie, astfel încât acestea să se desfăşoare în condiţii de legalitate şi normalitate. Aşa cum s-a demonstrat până acum, structurile MAI au capacitatea şi experienţa de a gestiona astfel de manifestări publice, chiar dacă, nu de puţine ori înaintea unor astfel de evenimente, au existat diverse provocări în spaţiul public", transmite MAI
La rândul său, primarul Capitalei, Gabriela Firea, spune că cele 14 evenimente care vor avea loc sâmbătă, inclusiv mitingul PSD, reprezintă un test pentru autorităţi, în condiţiile în care în 2020 Bucureştiul va fi gazda Campionatului European de Fotbal şi trebuie să arate că este ca orice altă capitală europeană în care pot avea loc mute evenimente cu număr foarte mare de participanţi.
"Cred că vom face faţă şi acestor evenimente de sâmbătă. Oricum e un fel de test şi pentru noi, pentru că dacă nu ne descurcăm sâmbătă cu 14 evenimente, ce o să facem la UEFA în 2020? Eu cred că trebuie să dăm dovadă că suntem ca orice altă capitală europeană în care pot să aibă loc foarte multe evenimente la care participă un număr foarte mare de persoane, dar asta înseamnă să fim foarte civilizaţi, foarte respectuoşi, să respectăm ceea ce stabilesc instituţiile statului ca şi traseu. Nu pot eu să recomand bucureştenilor să lase maşina acasă, dar vor fi restricţii rutiere", a spus Firea.
Conform Primăriei Capitalei, Comisia de avizare a cererilor de organizare a adunărilor publice, la care participă toţi factorii implicaţi în asigurarea liniştii şi ordinii publice (Poliţia Rutieră, Direcţia Generală de Poliţie, Direcţia Generală de Jandarmi, Brigadă Specială de Jandarmi, Administraţia Străzilor), a aprobat pentru sâmbătă desfăşurarea a 14 eveniment în mai multe zone din Bucureşti.
Primarul Capitalei, Gabriela Firea, face apel către toţi organizatorii acestor manifestări să respecte termenele şi condiţiile stabilite împreună cu autorităţile publice, astfel încât evenimentele să se desfăşoare paşnic şi civilizat.
