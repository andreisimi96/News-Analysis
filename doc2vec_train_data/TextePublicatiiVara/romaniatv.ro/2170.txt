MATERIAL REALIZAT ÎN CADRUL " BUCUREȘTI - CENTENAR " - PROGRAM CULTURAL DERULAT DE PRIMĂRIA MUNICIPIULUI BUCUREȘTI PRIN ADMINISTRAȚIA MONUMENTELOR ȘI PATRIMONIULUI TURISTIC.
Biserica Sfinţii Împăraţi Constantin şi Elena – Cişmigiu este o “frumoasă necunoscută”. Aflată la vedere, chiar la începutul uneia dintre cele mai importante artere ale capitalei, ea nu este prea ştiută. Mică şi luminoasă, biserica se află aici încă din 1785, cu mult înaintea Războiului de Independenţă, cel care a schimbat numele drumului din “Podul de Pământ” în Calea Plevnei. Pictura şi interiorul se dezvăluie cu o căldură aproape familială. Cronica spune că "era biserica fostei livezi domneşti - Livedea Gospod, de dincolo de fostul lac al lui Dura negustorul - Cişmigiul de azi, adică - ridicată pe locul alteia mai vechi şi avea pe acele vremuri chilii înconjurătoare”. Pisania arată că a fost zidită din salariile unor breslaşi obişnuiţi ai vremii, croitori şi cojocari, nu din fudulie, ci doar ca să fie pomeniţi în vremurile ce au şi trecut. Turnul-clopotniţă de peste pronaos a fost desfiinţat, fiind şubrezit de vreme, iar clopotele i-au fost luate de nemţi în timpul Primului Război Mondial, pentru a fi topite. Martore ale acestei istorii aproape neştiute sunt câteva mici cruci ale unor suflete uitate.
