Costel Pantilimon, 31 de ani, este jucătorul lui Watford, cu care mai are contract până în vara anului 2019. El a fost împrumutat în prima parte a sezonului la Deportivo La Coruna, apoi, din această iarnă, la Nottingham Forest, până la finalul ediţiei recent încheiate a campionatului.
Şansele românului de a reveni pe Vicarage Road şi de a rămâne în lot sunt mici, după ce Watford a obţinut de curând transferul portarului de 19 ani Pontus Dahlberg.
Formaţia din Premier League este interesată să-l vândă pe Pantilimon, însă ar accepta şi varianta unui împrumut până la finalul contractului, cu condiţia ca noua echipă să-i plătească salariul internaţionalului român.
Cu Nottingham Forest, Pantilimon a terminat pe locul 17 în Championship. În aceeaşi ligă secundă, Villa s-a clasat pe locul 4 şi a ratat promovarea la ultimul meci de baraj, pierdut în faţa celor de la Fulham, cu 0-1, pe Wembley.
