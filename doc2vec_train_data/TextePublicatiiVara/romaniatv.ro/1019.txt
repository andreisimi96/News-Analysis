CALENDAR ORTODOX 7 IUNIE 2018. RomaniaTV.net vă prezintă cele mai importante sărbători religioase ale zilei de 7 iunie 2018.
Sărbători religioase ortodoxe: Sf. Sfințit Mc. Teodot, episcopul Ancirei; Sf. Mc. Zenaida Harţi
Sărbători religioase greco-catolice: Sf. ep. m. Teodot al Ancirei. Harți
Sărbători religioase romano-catolice: Sf. Robert, abate
Sfântul Mucenic Teodot al Ancirei, pomenit în calendarul creștin ortodox la 7 iunie, era din cetatea Ancira, din ținutul Galatiei.
Sfântul Teodot este menționat în Sinaxar de două ori, o data la 18 mai, zi în care au pătimit sfintele șapte fecioare ale căror moaște le-a îngropat și pentru care a fost pârât autorităților, iar a doua oară, în 7 iunie, zi în care i s-a tăiat capul, după ce a fost chinuit pentru Hristos.
A trăit în timpul împăratului Dioclețian (284-305). A fost căsătorit și avea o cârciumă cu care își câștiga cele necesare vieții. Sub acest chip de negustor, lucra apostolește în taină ca un episcop, câștigând pentru Dumnezeu multe suflete omenești, pentru că vremurile erau foarte grele pentru creștini. Aceștia erau urmăriți, prinși și torturați, averile le erau jefuite și înstrăinate, iar mulți dintre ei sufereau de lipsa celor necesare pentru a putea supraviețui.
Creștin fiind era iubitor de Hristos și de aproapele său. În timpul persecuțiilor împotriva creștinilor, Sfântul Teodot s-a arătat de mare ajutor fraților care, lăsându-și în urmă casele, se refugiau din calea prigonitorilor.
Pe lângă aceasta, Sfântul Teodot mergea prin locurile unde fuseseră chinuiți martiri și, luându-le trupurile, le îngropa. Îi răscumpăra pe cei ce erau în temniță și care nu sufereau tortura, sau îi încuraja pe cei ce păreau să cedeze în fața cruzimii torționarilor.
A fost prins la rândul său, supus unui interogatoriu și torturat. A fost condamnat la moarte și a fost executat prin tăierea capului.
