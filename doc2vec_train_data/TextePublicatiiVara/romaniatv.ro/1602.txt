Hidrologii au emis duminică mai multe atenţionări cod galben de inundaţii pentru râuri din unsprezece judeţe, unde vor fi scurgeri importante pe versanţi, torenţi şi viituri care pot provoca inundaţii, avertizările fiind în vigoare până la ora 22.00.
Atenţionările hidrologice de tip cod galben vizează râurile din judeţele Sibiu, Alba, Sălaj, Cluj, Bihor, Braşov, Argeş, Dâmboviţa, Prahova, Covasna şi Buzău şi sunt în vigoare până la ora 22.00
Potrivit hidrologilor se pot produce scurgeri importante pe versanţi, torenţi, pâraie, viituri rapide pe râurile mici cu posibile efecte de inundaţii locale şi creşteri de debite şi niveluri cu posibile depăşiri ale cotelor de atenţie pe râurile mici din bazinele hidrografice Mureş, Cibin, Sebeş, Crasna, Barcău, Someşul Mic, Crişul Repede şi Crişul Negru, în judeţele Alba, Sibiu, Sălaj, Cluj şi Bihor.
De asemenea, se pot produce scurgeri importante pe versanţi şi viituri rapide cu posibile efecte de inundaţii pe râurile mici din bazinele hidrografice Olt, Argeş, Dâmboviţa, Ialomiţa, Prahova, Buzău, Bârsa şi Ghimbăşel, în judeţele Braşov, Sibiu, Argeş, Dâmboviţa, Covasna, Braşov şi Buzău.
