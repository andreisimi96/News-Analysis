Vicecancelarul Austriei, Heinz-Christian Strache, liderul formaţiunii extremiste Partidul Libertăţii (FPÖ), pledează pentru reformarea reglementărilor Uniunii Europene, contestând venirea angajaţilor din Europa de Est în ţări vest-europene.
"Trebuie să avem o discuţie deschisă despre faptul că nu este benefic pentru dezvoltarea Europei ca toţi intelectualii, toate persoanele bine-educate, întregul potenţial din ţările est-europene, să fie atraşi spre Europa Occidentală", a declarat Heinz-Christian Strache, citat de site-ul Nachrichten.at.
Citeşte şi Se taie alocaţiile pentru copiii românilor. Reacţie dură a preşedintelui Klaus Iohannis
Liderul de extremă-dreapta a admis că Uniunea Europeană refuză revizuirea normelor privind libera circulaţie. "Însă eu vreau să mă asigur că nu ajung în Europa de Vest toate asistentele medicale, în timp ce în ţări precum Slovacia nu mai rămâne niciuna", a adăugat el.
"Situaţia nu este benefică nici pentru Europa de Est, dar nici pentru noi, pentru că au loc transformări - oameni cu înalte calificări şi care câştigă bine sunt forţaţi să devină şomeri (...)", a subliniat Heinz-Christian Strache.
