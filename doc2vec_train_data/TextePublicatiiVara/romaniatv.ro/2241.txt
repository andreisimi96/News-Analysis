Ministerul Educaţiei Naţionale (MEN) anunţă, joi, că peste 38.000 de locuri sunt disponibile la învăţământ profesional pentru anul şcolar 2018 - 2019, dintre care 5.542 sunt alocate învăţământului dual. Înscrierea începe mâine şi se va încheia în 19 iunie, iar în zilele de 20 şi 21 iunie vor fi susţinuteeventualele probele eliminatorii.
Potrivit MEN, prima etapă dedicată înscrierii absolvenţilor claselor a VIII-a în învăţământul profesional de stat şi în învăţământul dual, în anul şcolar 2018-2019, se va desfăşura în zilele de 15, 18 şi 19 iunie 2018.
Unităţile de învăţământ gimnazial din care provin elevii şi unităţile de învăţământ cu ofertă educaţională pentru învăţământul profesional/dual vor furniza toate informaţiile de care absolvenţii de gimnaziu vor avea nevoie în vederea înscrierii pe cele 38.345 de locuri la învăţământ profesional existente la nivelul întregii ţări, din care 5.542 de locuri sunt alocate învăţământului dual. 
În data de 19 iunie, cele peste 700 de unităţi de învăţământ cu ofertă educaţională pentru învăţământul profesional şi dual vor afişa lista candidaţilor înscrişi. În situaţia în care diverse unităţi de învăţământ profesional organizează preselecţie la unele calificări, acestea vor afişa atât lista candidaţilor înscrişi la respectivele calificări, cât şi procedura de preselecţie. Unităţile care organizează probe eliminatorii pentru admiterea în învăţământul dual vor afişa şi graficul derulării acestora, pentru fiecare calificare profesională.
Proba de preselecţie sau proba eliminatorie, după caz, se desfăşoară în zilele de 20 şi 21 iunie, rezultatele fiind afişate în 21 iunie.
”În cazul în care numărul celor admişi în urma preselecţiei este mai mare decât numărul locurilor existente va fi organizată o probă suplimentară de admitere în perioada 25-29 iunie. Modul de organizare şi desfăşurare a probei suplimentare de admitere, modelele de subiecte şi baremele de evaluare şi notare, durata probei suplimentare de admitere, respectiv modul de organizare şi desfăşurare a contestaţiilor sunt stabilite de unitatea de învăţământ profesional”, anunţă MEN. 
Candidaţii respinşi în faza de preselecţie vor putea opta în zilele de 21 şi 22 iunie pentru alte unităţi de învăţământ cu ofertă disponibilă.
MEN reaminteşte că formarea elevilor este susţinută financiar prin bursa profesională care se acordă în cuantum de 200 lei lunar (de la bugetul de stat) - dacă elevul este înscris la învăţământul profesional şi minimum 400 lei lunar (200 lei de la bugetul de stat şi minimum 200 de lei de la operatorul economic cu care elevul încheie un contract individual de practică) dacă elevul este înscris la învăţământul dual.
în cazul în care numărul de candidaţi este mai mare decât numărul locurilor oferite de unitatea de învăţământ, admiterea se face luând în calcul în proporţie de 70% media de admitere şi în proporţie de 30% nota obţinută la proba suplimentară de admitere stabilită de unitatea de învăţământ.
Conform metodologiei, candidaţii care nu au susţinut Evaluarea Naţională sau, după caz, examenul de capacitate/testele naţionale/tezele cu subiect unic, sunt admişi în învăţământul profesional/dual, considerându-se că media generală obţinută la aceste examene este 1.
