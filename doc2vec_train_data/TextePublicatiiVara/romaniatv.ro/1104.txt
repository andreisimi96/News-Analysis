Actorul american Tom Cruise a realizat de curând o nouă cascadorie impresionantă, sărind cu paraşuta dintr-un avion aflat la o altitudine de aproape opt kilometri, în timpul filmărilor de la lungmetrajul "Mission: Impossible-Fallout", următorul film din seria cinematografică "Missiune: Imposibilă", informează Reuters.
Starul american a realizat şi alte cascadorii periculoase în trecut, cu ocazia unor scene ce au fost incluse în peliculele din această serie cinematografică. Actorul a sărit de pe clădiri, a alunecat pe faţadele unor zgârie-nori şi s-a agăţat de aripa unui avion aflat în zbor.
Acum, el poate să se laude cu faptul că a devenit primul actor din lume care a efectuat în timpul unor filmări un salt "HALO" - un salt "de altitudine înaltă şi cu deschidere joasă" (high altitude, low opening) a paraşutei -, executat de obicei doar de militari profesionişti foarte bine antrenaţi, în cadrul unor misiuni în care încearcă să nu fie detectaţi de trupele inamice.
Starul american, în vârstă de 55 de ani, a filmat această cascadorie pentru "Mission: Impossible - Fallout", următorul film din această franciză de acţiune, al cărei protagonist este agentul Ethan Hunt.
Într-o înregistrare video ce a fost publicată pentru a anticipa lansarea de luna viitoare a peliculei, Tom Cruise poate fi văzut în timp ce sare dintr-un avion de tip cargo aflat la altitudinea de 7.600 de metri şi îşi deschide paraşuta abia când ajunge la 600 de metri deasupra solului.
Pentru a pregăti această cascadorie, ce prezintă un risc sporit de decompresie în timpul unei căderi libere cu viteza de 320 de kilometri pe oră, Tom Cruise s-a antrenat într-o turbină personalizată şi a purtat o cască special construită.
Tom Cruise şi-a fracturat o gleznă în 2017 în timp ce filma o altă cascadorie pentru "Mission: Impossible-Fallout", atunci când a executat un salt între două clădiri şi s-a izbit de un zid.
Filmul "Mission: Impossible - Fallout", regizat de Christopher McQuarrie, va fi lansat în America de Nord pe 27 iulie.
