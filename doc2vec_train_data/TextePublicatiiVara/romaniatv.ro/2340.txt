Paiele din plastic vor fi înlocuite cu obiecte similare din hârtie în toate restaurantele McDonald's din Marea Britanie şi Irlanda după o perioadă de testare încununată de succes.
Paiele din hârtie vor fi introduse în toate cele 1.361 de restaurante McDonald's din Marea Britanie şi Irlanda începând din luna septembrie, iar procesul de înlocuire va fi finalizat anul următor.
Iniţiativa vine în urma presiunii din ce în ce mai mari asupra companiilor în vederea reducerii utilizării produselor din plastic în contextul îngrijorărilor privind poluarea cu plastic a oceanelor unde astfel de obiecte dăunează vieţuitoarelor sălbatice precum ţestoasele sau peştii, potrivit Agerpres.
Guvernul britanic a prezentat recent planuri potrivit cărora paiele din plastic, baghetele pentru amestecat băuturi şi beţişoarele pentru urechi ar putea fi interzise la vânzare în Anglia în cadrul eforturilor de a reduce cantitatea de deşeuri care ajung în râuri şi oceane.
Potrivit lanţului de restaurante, o perioadă de testare a paielor din hârtie s-a desfăşurat începând din luna aprilie în câteva dintre localurile sale, iar clienţii au reacţionat pozitiv la această schimbare, majoritatea salutând eforturile de protejare a mediului înconjurător, potrivit Agerpres .
Printre alte companii care au anunţat că renunţă la paiele din plastic se numără Burger King, JD Wetherspoon, Costa Coffee, Pizza Express şi Wagamama.
