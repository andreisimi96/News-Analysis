Preşedintele Klaus Iohannis a declarat, sâmbătă, la Munchen, cu ocazia primirii premiului "Franz Josef Strauss-2018", că dezvoltarea, coeziunea, deschiderea şi toleranţa sunt esenţiale în Europa, precizând că e datoria României să confere proiectului european o nouă dimensiune.
"Dezvoltare, deschidere, coeziune, solidaritate şi toleranţă, toate acestea înseamnă o Europă mai bună. Şi de toate acestea avem acum nevoie, mai mult ca oricând. Este datoria noastră ca, în aceste vremuri neliniştite şi greu predictibile, să conferim proiectului european o nouă dinamică, încredere şi viziune. La 9 mai 2019 oraşul Sibiu va găzdui un important Summit, care va influenţa în mod decisiv viitorul proiectului european. Soluţia ţine de noi toţi şi constă în angajarea pe calea solidarităţii şi a unităţii, în mod pragmatic şi credibil. Important este ca UE să-şi păstreze, în mod onest, valorile şi principiile sale fundamentale şi să identifice căi concrete pentru a fi mai apropiată de cetăţenii săi, a căror securitate şi prosperitate să fie garantate. Sunt convins că un proiect european în aceşti parametri reprezintă calea prin care vom reuşi să progresăm către o Europă prosperă, puternică şi sigură. Helmut Kohl spunea: „Ceea ce îl caracteriza cel mai puternic pe Strauss era poate conştiinţa sa istorică. Era un om care cunoştea istoria şi care trăia prin istorie''. Modul său de a fi şi de a acţiona este astăzi mai actual ca niciodată: nevoia pentru acţiune coerentă drept garanţie pentru o democraţie vie şi evitarea extremelor. De aceea este salutară tradiţia Fundaţiei Hanns Seidel de a onora moştenirea acestui politician vizionar", a afirmat preşedintele Klaus Iohannis în discursul său susţinut după acordarea premiului ,Franz Josef Strauss-2018", la Munchen.
Acesta a adăugat că atât românii, cât şi el însuşi cred în forţa proiectului european, chiar dacă în interiorul Uniunii Europene au apărut tendinţe de divizare.
"România consideră că doar prin unitatea statelor membre pot fi preîntâmpinate tendinţele de divizare pe care, din păcate, le întâlnim astăzi în interiorul Uniunii. Românii cred cu tărie în proiectul european, în capacitatea sa de a asigura democraţia şi prosperitatea cetăţenilor europeni. Asemenea concetăţenilor mei, sunt şi eu încrezător în forţa proiectului european. Am convingerea că, prin dialog şi prin cooperarea noastră strânsă, Uniunea Europeană va depăşi întărită această perioadă în care este supusă unor adevărate teste de rezistenţă", a completat Iohannis.
Şeful statului a amintit şi de relaţiile bilaterale româno-germane care sunt foarte bune, în special din punct de vedere economic.
"Relaţiile dintre România şi Germania sunt puternice, de natură strategică şi au ca fundament numeroase reuşite comune, dar şi dorinţa de a construi împreună un viitor mai bun pentru Europa. Avem o dinamică deosebită a consultărilor politice, caracterizate de o viziune comună pe teme europene, de securitate şi de politică externă. Relaţiile economice bilaterale s-au dezvoltat consistent astfel că nivelul schimburilor comerciale au ajuns la peste 30 de miliarde de euro astăzi. Investitorii germani au investit, în ultimii 25 de ani, constant şi sustenabil în România, contribuind la transferul tehnologic şi la creşterea competitivităţii economiei româneşti. Germania este cel mai important partener comercial al României şi al doilea cel mai mare investitor în economia noastră, cu aproximativ 7.000 de companii şi peste 300.000 de locuri de muncă create", a mai precizat Klaus Iohannis.
Şeful statului român a primit la Munchen premiului ,,Franz Josef Strauss-2018", acordat de către fundaţie germană ,,Hanns Seidel", informează Administraţia Prezidenţială, într-un comunicat de presă. Ceremonia de acordare a premiului a avut loc sâmbătă, la Palatul Regal din München - ,,Allerheiligen-Hofkirche". La eveniment a participat şi soţia preşedintelui, Carmen Iohannis.
Premierul Landului Bavariei: Importantă pentru România este lupta anticorupţie
"Este o mare onoare să fiu astăzi prezent aici. În primul rând, domnule preşedinte bun venit în Bavaria. Vă aflaţi în cel mai frumos Land al Germaniei. De mulţi ani există o relaţie deosebită între Bavaria şi România. De mulţi ani relaţiile cu România sunt pe ordinea de zi a Bavariei, cu rezultate foarte bune. E o onoare deosebită pentru noi că sunteţi aici ca preşedinte al României, cât şi ca sas. Noi avem experienţă în ceea ce priveşte relaţia cu şasii şi şvabii, dobândită şi prin venirea românilor în Germania. Cu alte naţiuni ne-am certat, au fost agresiuni, în schimb cu şaşii şi şvabii am avut o relaţie foarte bună. Eu sunt membru plătitor la Organizaţia Saşilor din Transilvania şi vreau să amintesc acest lucru aici. Când aţi devenit preşedinte ne-am gândit că va fi greu, va fi o cale grea. Ne-am gândit nu atât că aţi fi sas, ci ne-am gândit la istoria României, la evoluţia ei, dar România a reuşit să facă paşi spre Europa. Un lucru important e lupta împotriva corupţiei şi a vechilor obiceiuri. Mă gândesc la oamenii tineri care îşi pun speranţele în evoluţia României. România poate fi o ţară interesantă numai în contextul existenţei luptei anticorupţie, o luptă care nu s-a încheiat aici, ea trebuind să se întărească", a afirmat sâmbătă premierului Landului Bavariei, Markus Söder, la Munchen, unde preşedintele Klaus Iohannis a primit premiului "Franz Josef Strauss-2018", oferit de fundaţie germană ,,Hanns Seidel”.
Oficialul bavarez a condamnat populismul, amintind totodată şi despre provocările cu care se confruntă Europa în prezent.
"Din exterior partenerii nu se mai ţin de promisiuni. Aveam chestiunea taxelor vamale. Sunt diverse provocări în Europa şi de aceea trebuie să ne gândim la problemele cu care se confruntă. Trebuie să ne gândim şi la relaţia cu China. În fine, sunt provocări pentru Europa şi din interior şi din exterior. Ceea ce mă deranjează la populişti nu sunt promisiunile pe care le fac, ci ura care rezultă. Când vedem câtă ură şi agresivitate rezultă ne dăm seamă că trebuie să facem faţă unei noi provocări. Noi, democraţii trebuie să avem curaj şi speranţă, iar speranţa dvs o radiaţi. Mă refer şi la lupta dvs anticorupţie. Mult succes şi în calitatea ţării dvs de a asiura preşedinţia Consiliului UE de anul viitor. Cel care a primit premiul Franz Josef Strauss, aceluia nu i se mai poate întâmpla nimic. Încă o dată, felicitări", a completat premierul Bavariei.
Potrivit sursei citate, distincţia ,,Franz Josef Strauss" este însoţită şi de un premiu în valoare de 10.000 de euro, pe care preşedintele Klaus Iohannis a decis să îl doneze în scop caritabil fundaţiei „Un copil, o speranţă", care derulează proiecte în domenii precum sănătatea, educaţia şi asistenţa socială, printre acestea aflându-se şi programe pentru sprijinirea copiilor diagnosticaţi cu autism şi Sindromul Down.
Fundaţia Hanns Seidel şi conducerea Uniunii Creştin-Sociale din Germania (CSU) au decis, în unanimitate, acordarea, în 2018, a premiului ,,Franz Josef Strauss" preşedintelui României Klaus Iohannis, "pentru promovarea, în mod constructiv şi vizionar, de-a lungul întregii sale cariere politice, a valorilor democratice, a unei societăţi unite şi a încrederii în proiectul european", a anunţat Preşedinţia Română.
Premiul se decernează începând cu anul 1996 unor personalităţi care s-au făcut remarcate în politică, afaceri, societate şi cultură, care promovează pacea, libertatea, respectarea legii şi democraţia. Printre laureaţii premiului se numără fostul cancelar german Helmut Kohl, fostul preşedinte al Statelor Unite ale Americii George H. W. Bush, preşedintele Comisiei Europene Jean-Claude Juncker şi fostul secretar de stat american, diplomatul Henry A. Kissinger.
