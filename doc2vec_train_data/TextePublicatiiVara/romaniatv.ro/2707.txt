Imediat după expunerea la soare, pielea are nevoie de îngrijire specială contra arsurilor și pentru a rămâne suplă și hidratată. Urmează acești pași și vei radia de frumusețe!
Aplică un produs cu aloe vera
Chiar dacă ai folosit produse pentru protecție solară, există posibilitatea ca pielea ta să aibă de suferit. Expunerea prelungită la radiațiile la soare, la ore nepotrivite, aplicarea cremei de protecție doar o singură dată pe zi pot determina înroșirea și descuamara acesteia. Preventiv, este indicat să folosești produse puternic hidratante, special create pentru a fi folosite după plajă. Cele mai bune sunt cele care au în componența lor ingrediente precum aloe vera, cu efect regenerator.
Prepară-ți un produs calmant
Un pas extrem de important pentru a preveni înroșirea pielii și uscarea excesivă a acesteia este menținerea unei hidratări optime. Dacă nu vrei să folosești o cremă din comerț, prepară-ți una chiar la tine acasă, din ingrediente naturale. Ai nevoie de o bază de 30 g cremă de gălbenele, la care adaugi 6 picături de ulei de trandafir, 8 picături de ulei de mușețel și 4 picături de ulei de lemn de santal. Amesteci bine și aplici crema zilnic, imediat după duș. În cazul în care pielea este iritată după expunerea la soare, crema va avea un efect calmant și regenerant.
Citeşte şi  De ce trebuie să exfoliezi corpul
Cu siguranță că în urma expunerii la soare îți dorești o piele de culoare arămie, nicidecum roșie și iritată. Este recomandat să faci un duș cu apă călduță sau rece, să eviți hainele strânse care pot crea disconfort și să consumi suficientă apă și sucuri proaspete, bogate în vitamine. Ca remediu, poți utiliza un amestec de 50 ml gel de aloe vera, 10 picături de ulei esențial de mușețel și 7 picături de ulei esențial de mentă. Aplică amestecul pe piele pe zonele afectate, cu mișcări ușoare, până este absorbit în totalitate.
Leac pentru pielea care se exfoliază
Exfolierea pielii este o consecință firească a expunerii la soare. Afectează în special zonele sensibile ale feței precum nasul, obrajii sau bărbia, dar și părțile corpului pe care razele soarelui coboară vertical (picioarele, umerii, spatele). Cea mai bună metodă de prevenție o reprezintă folosirea unui produs cu factor mare de protecție, aplicat de câteva ori, mai ales înainte de a intra în apă (cu 20 de minute înainte), dar și după ce ai ieșit din valurile mării sau din bazin. Seara, înainte de somn, e bine să te demachiezi cu atenție și să aplici apoi o cremă nutritivă grasă. Un tratament eficient, cu efect calmant, poate fi obținut acasă, din 20 de picături de ulei esențial de lavandă, 10 picături de ulei de lemn de santal și 50 ml ulei de măsline. Aplică-l pe zonele afectate de soare, dimineața și seara.
Soluții contra pielii iritate
Proteinele din lapte te ajută să calmezi pielea iritată. Îmbibă un prosop de bumbac sau o bucată de tifon în lapte rece și aplic-o pe zonele afectate. Laptele va crea un strat protector, te va ajuta să te răcorești și să accelerezi procesul de vindecare al pielii. Și iaurtul gras, rece, are același efect protector.
Loțiuni de prelungire a bronzului
Ca să te bucuri de un bronz frumos pentru o perioadă mai lungă este necesar să aplici, din când în când, loțiuni care să-l întrețină. Alege-le pe cele care au în compoziție ingrediente naturale și vitamina A, care mențin elasticitatea pielii.
