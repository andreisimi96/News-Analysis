"E foarte bine-venită. De ieri am spus că este nevoie ori de demisia dânsei, ori de gestul preşedintelui României de a o demite, având în vedere declaraţiile pe care le-a făcut, neconvingătoare pentru nimeni şi declaraţiile judecătorului CCR, lucru care pentru mine semnifică o situaţie foarte gravă, şi anume presiuni directe făcute asupra membrilor CCR în legătură cu deciziile pe care le-a luat, ceea ce este evident inacceptabil", a spus Călin Popescu Tăriceanu cu privire la demisia Siminei Tănăsescu din funcţia de consilier prezidenţial.
Simina Tănăsescu, care a avut o discuţie cu judecătorul CCR Petre Lăzăroiu pe tema mandatului acestuia, a demisionat din funcţia de consilier prezidenţial. Preşedinţia spune că nu a fost nicio presiune, dar că nu trebuie să existe niciun fel de suspiciune în rândul opiniei publice.
Plenul Curţii Constituţionale a decis sesizarea Comisiei de la Veneţia în legătură cu discuţia dintre Simina Tănăsescu şi Petre Lăzăroiu. Decizia a fost luată marţi şi anunţată miercuri, după ce Preşedinţia a anunţat demisia Siminei Tănăsescu.
Preşedintele Klaus Iohannis a declarat, marţi, că nu există nicio presiune din partea Cotroceniului asupra judecătorului Petre Lăzăroiu, iar discuţia dintre acesta şi consilierul prezidenţial Simina Tănăsescu a fost una teoretică, între doi specialişti, însă întreaga chestiune a fost denaturată din motive pur politice şi nu ştie de ce judecătorul Lăzăroiu a intrat în acest joc.
