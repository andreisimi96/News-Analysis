Acţionarii Renault au aprobat, vineri, remuneraţia de 7,4 milioane euro acordată preşedintelui director general Carlos Ghosn pentru anul 2017, evitând astfel o criză la vârful constructorului auto francez într-un moment în care acesta analizează mijloacele pentru a strânge legăturile cu partenerul japonez Nissan, informează Reuters.
Adunarea generală anuală a acţionarilor Renault, care a aprobat şi un nou mandat pe patru ani pentru Carlos Ghosn, s-a pronunţat cu 56% în favoarea remuneraţiei de 7,4 milioane euro acordată lui Ghosn pentru anul trecut, la care se adaugă cele 9,2 milioane de euro pe care Carlos Ghosn le-a primit în calitate de preşedinte al Nissan.
După ce în 2016 acţionarii Renault au votat împotriva salariului acordat PDG-ului, Carlos Ghosn a acceptat o reducere de 30% a remuneraţiei sale pentru a-şi asigura sprijinul statului francez pentru un nou mandat. Cel mai mare acţionar individual de la Renault cu un pachet de 15%, statul francez a votat în 2017 împotriva remuneraţiei lui Carlos Ghosn dar de data aceasta a sprijinit pachetul salarial redus.
Într-un interviu acordat recent pentru Financial Times, Carlos Ghosn a explicat că ar putea demisiona din funcţia de director general al producătorului auto francez Renault înainte de încheierea mandatului său, în 2022. "Puteţi crede că înainte de 2022 nu voi mai fi director general al Renault", a afirmat Carlos Ghosn, într-un interviu acordat Financial Times.
Alianţa Renault-Nissan, extinsă în 2016 prin includerea Mitsubishi, a devenit anul trecut cel mai mare producător mondial de automobile cu 10,6 milioane unităţi, mai mult decât Volkswagen şi Toyota. Alianţa regrupează zece mărci de automobile, 470.000 de salariaţi şi 122 de uzine pe toate continentele.
Compania Dacia a fost preluată de Renault în anul 1999. Relansată în 2004 cu modelul Logan, Dacia a devenit un jucător de notorietate pe piaţa auto europeană.
