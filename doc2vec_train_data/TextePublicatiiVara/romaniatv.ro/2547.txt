Cel puţin 20 de persoane au fost ucise şi alte 16 rănite într-un atentat sinucigaş cu bombă comis sâmbătă.
Cel puţin 20 de persoane au fost ucise şi alte 16 rănite într-un atentat sinucigaş cu bombă comis sâmbătă în provincia Nangarhar din estul Afganistanului, într-un loc unde se sărbătorea finalul Ramadanului şi a doua zi a încetării focului convenite între militanţii talibani şi trupele guvernamentale, informează agenţiile DPA şi EFE.
"În jurul orei (locale) 17:30, în localitatea Ghazi Amanulah Khan din districtul Rodat, un insurgent sinucigaş care se deplasa pe jos şi-a detonat explozivii într-un grup de talibani şi civili care se reuniseră pentru a sărbători încetarea focului", a declarat agenţiei spaniole de presă un purtător de cuvânt al guvernului provincial.
Printre victime se numără combatanţi talibani, membri ai trupelor de securitate şi civili.
Deocamdată nicio grupare nu a revendicat atentatul. Provincia Nangarhar este principala bază din Afganistan a grupării Statul Islamic.
