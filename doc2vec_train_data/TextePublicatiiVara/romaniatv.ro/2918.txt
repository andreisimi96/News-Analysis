Ministerul Sănătăţii (MS) a precizat într-un comunicat transmis presei miercuri că în cursul săptămânii trecute au fost livrate în România 10.250 de fiole de Cisplatinum (medicament oncologic) în depozitele agreate de producător, de unde unităţile sanitare se pot aproviziona în baza contractelor de achiziţii publice.
Potrivit ministerului, în prezent, în aceste depozite mai sunt 9.610 doze de Cisplatinum.
"Dintre cei trei producători de Cisplatinum înregistraţi în CANAMED, în prezent mai livrează în România un singur producător, căruia i s-a solicitat să suplimenteze livrările până la rezolvarea legală a posibilităţii achiziţionării de Cisplatin de pe piaţa liberă. Menţionăm că pe piaţa din România este disponibil în cantităţi suficiente produsul Carboplatinum, care face parte din aceeaşi clasă de medicamente şi al cărui mecanism de acţiune prezintă diferenţe mici faţă de Cisplatinum. Astfel, există un procent mare de pacienţi care pot beneficia de tratament cu Carboplatinum, astfel încât cele aproape 10.000 de doze de Cisplatinum să poată fi utilizate pentru pacienţii care necesită doar acest tip de tratament", afirmă MS.
De asemenea, MS afirmă că luna aceasta au fost achiziţionate, pe nevoi speciale, 1.350 de doze de Bleomicin.
Conform comunicatului, zilele trecute au fost achiziţionate 32.000 de doze de Folinat de Calciu, reprezentând necesarul pe un an de zile, iar unele spitale s-au aprovizionat deja.
"Necesarul anual a fost stabilit prin cumulul solicitărilor tuturor unităţilor sanitare cu profil oncologic în contract cu casele de asigurări de sănătate. Facem precizarea că în unităţile sanitare din ţară există în prezent 87.000 de doze de Osetron, sub formă de tablete. De asemenea, există în cantităţi suficiente produsul Granisetron, cu acceaşi indicaţie terapeutică, atât tablete, cât şi fiole. Ministerul Sănătăţii analizează modificarea legislaţiei astfel încât să fie asigurată continuitatea în aprovizionarea cu medicamente", se menţionează în comunicat.
