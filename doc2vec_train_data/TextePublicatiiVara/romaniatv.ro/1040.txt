Aradul s-a aflat miercuri sub cod portocaliu de furtuni. Pasajul de pe strada Voinicilor a fost impracticabil din cauza cantității mari de apă care l-a inundat, Poliția Locală fiind la fața locului pentru a devia circulația rutieră. Pe strada Miorița și pe strada Felix, în parcul 23 August, pompierii au fost solicitați să intervină pentru a înlătura arborii care au căzut pe mai multe mașini. „S-a intervenit cu două autospeciale, una descarcerare grea și încă o autospecială de protecție civilă. Au fost îndepărtați doi arbori căzuți pe autoturisme pe străzile Mioriței și Felix", a declarat maiorul George Pleșca, purtătorul de cuvânt al Inspectoratului pentru Situații de Urgență Arad, potrivit aradon.ro.
Pompierii au înlăturat arborii prin tăierea lor cu motofierăstraie. De asemenea, și echipajele Companiei de Apă au avut intervenții în mai multe zone din municipiu în urma furtunii.
Reprezentanții instituției au precizat că „din cauza cantităților mari de precipitații în timp scurt, în mai multe zone din oraș, canalizarea a făcut cu greu față". Potrivit Companiei de Apă „din cauza furtunii a fost afectată și una dintre pompele din zona viaductului de pe strada Voinicilor, lucru ce a dus la acumularea de apă în zonă. Toate echipele de intervenție ale Companiei de Apă Arad au acționat acolo unde au fost semnalate probleme, pentru a îndepărta apa de pe carosabil. S-a intervenit în special în cartierul Micălaca, în zona Gemi Center, pasajul de pe strada Voinicilor, pe străzile Junilor și Constanței, dar și în alte locații de unde sosit reclamații la Dispeceratul Canal al Companiei de Apă. Cu utilaje de tip WOMA și vidanje s-a acționat și pe Calea Aurel Vlaicu la ieșirea din oraș – în zona RAR".
