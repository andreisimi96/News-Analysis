Primarul Capitalei, Gabriela Firea, spune că municipalitatea va cumpăra parcurile Verdi şi Nicolae Iorga de la actualii proprietari, urmând ca în şedinţa de Consiliu General (CGMB) de săptămâna viitoare să fie dat acordul de principiu al consilierilor în acest sens.
„În şedinţa de săptămâna viitoare vom dezbate şi cu siguranţă – ne bazăm pe sprijinul majorităţii PSD-ALDE – se va vota un proiect foarte important prin care Parcul Verdi va fi recuperat pentru bucureşteni. Avem această solicitare din partea foarte multor bucureşteni din zonă, care s-au plâns că, având în vedere retrocedările pe persoană fizică, cum se spune, nu mai pot să meargă în acel parc foarte frumos. Vrem să îl recuperăm. Aceeaşi procedură se va realiza şi pentru Parcul Nicolae Iorga”, a anunţat marţi Gabriela Firea.
Ea consideră că retrocedările acestor parcuri s-au făcut în mod incorect, pentru că s-a creat o nedreptate pentru cetăţeni în încercarea de a repara o nedreptate pentru proprietarul terenului.
„Nu poţi să îndrepţi o nedreptate prin altă nedreptate, să îl transformi pe un cetăţean în proprietarul unui spaţiu dintr-un parc. Dar acum se va îndrepta această nedreptate, pentru că nu au fost corecte aceste retrocedări în parcurile Capitalei. Iar acum acei proprietari vin şi cer autorizaţii de construire care nu pot fi emise pentru că sunt zone verzi şi nu se poate construi. Mulţi au montat şi garduri”, a mai spus Firea, conform News.ro.
Consilierii generali ar urma să îşi dea acordul de principiu pe aceste proiecte în şedinţa din 14 iunie, urmând ca apoi, conform procedurilor, să se formeze o comisie de negociere a preţului pentru achiziţionarea terenului.
Parcul Verdi se află în Sectorul 2 al Capitalei şi avea iniţial 17 hectare, atunci când fostul proprietar al moşiei Floreasca l-a construit pe locul fostului hipodrom. În prezent, parcul are mai puţin de şase hectare şi întreaga suprafaţă a fost retrocedată.
În ceea ce priveşte Parcul Nicolae Iorga, aflat pe Calea Victoriei, acesta a fost scos la licitaţie anul trecut de Ambasada Italiei, pentru suma de 5.525.700 de euro. În Parcul Nicolae Iorga se află trei monumente - în centru, bustul poetului Nichita Stănescu, realizat în 1984, iar în spatele acestuia se află o cruce mare de marmură albă, o troiţă din 2011 cu triplă semnificaţie: dedicaţie marelui istoric Nicolae Iorga, eroilor neamului şi Lemnului Sfintei Cruci din biserica Sfântul Vasile cel Mare, aflată în apropiere. Înspre strada Nicolae Iorga este şi bustul lui Ion Ghica, diplomat şi om politic român.
Primăria Capitalei spunea atunci că ar putea fi oferită Ambasadei Italiei o suprafaţă de teren de aproximativ 3.000 de metri pătraţi în schimbul terenului din Parcul Nicolae Iorga.
