Procurorul general Augustin Lazăr s-a întâlnit luni cu delegaţia Comisiei de la Veneţia, discuţiile având ca temă legile justiţiei.
"În cursul zilei de astăzi, procurorul general al Parchetului de pe lângă Înalta Curte de Casaţie şi Justiţie, domnul Augustin Lazăr, a avut o întâlnire, la sediul instituţiei, cu o delegaţie a Comisiei de la Veneţia, din care au făcut parte doamna Hanna Suchocka (Polonia), preşedinte de onoare al Comisiei de la Veneţia, domnul director Thomas Markert, secretar al Comisiei de la Veneţia,  doamna Artemiza-Tatiana Chisca, şefa Diviziei Instituţii Democratice şi Drepturi Fundamentale a Comisiei de la Veneţia, domnul Kaarlo Tuori, membru al Comisiei de la Veneţia (Finlanda), domnul Nicolae Esanu, membru supleant al Comisiei de la Veneţia (Republica Moldova), domnul Jean-Claude Scholsem, membru supleant al Comisiei de la Veneţia (Belgia)", anunţă inistituţia.
Din partea Ministerului Public, la întâlnire au mai participat prim-adjunctul procurorului general al Parchetului de pe lângă Înalta Curte de Casaţie şi Justiţie, Laura Oprean, consilierii procurorului general ai Parchetului de pe lângă Înalta Curte de Casaţie şi Justiţie, respectiv Ovidiu Predescu, Ionel Senteş şi  Cornelia-Adriana Şandru, precum şi Irina Kuglay, din cadrul Secţiei judiciare a Parchetului de pe lângă Înalta Curte de Casaţie şi Justiţie.
"În cadrul întâlnirii au fost abordate aspecte referitoare la modificările şi completările recente aduse legilor justiţiei, discuţiile vizând independenţa procurorilor, statutul acestora şi răspunderea magistraţilor", precizează Parchetul ICCJ.
Delegaţia Comisiei de la Veneţia a venit luni la Bucureşti într-o vizită de două zile având ca temă modificările la legile Justiţiei. Programul delegaţiei include întâlniri cu preşedintele Klaus Iohannis, cu ministrul Justiţiei, cu reprezentanţi ai DNA, Parchetului General, CSM, ICCJ, dar şi cu parlamentari din Comisia Iordache şi cu organizaţiile magistraţilor. Delegaţia Comisiei de la Veneţia se va afla la Bucureşti luni şi marţi.
Lui dimineaţă, membrii delegaţiei s-au întâlnit cu ministrul Justiţiei Tudorel Toader, Ministerul Justiţiei anunţând că aceştia au discutat despre parcursul legilor justiţiei şi stadiul lor actual, precum şi despre modificarea Codului penal şi a Codului de procedură penală. Toader a prezentat în cadrul întâlnirii detalii despre procesul de modificare a legilor, despre obligaţia părţilor implicate în acest proces, răspunzând apoi la întrebările delegaţiei.
Administraţia Prezidenţială a anunţat luni că preşedintele Klaus Iohannis va primi delegaţia Comisiei de la Veneţia marţi la ora 12.00.
