Clubul Sportiv Dinamo a obţinut în instanţă evacuarea clubului deţinut de omul de afaceri Nicolae Badea, Asociaţia Club Sportiv „Fotbal Club Dinamo Bucureşti”, din sediul de la Tribuna Oficială a stadionului din Şoseaua Ştefan cel Mare şi din celelalte spaţii ocupate în parcul sportiv, însă decizia Judecătoriei Sector 2 poate fi atacată cu apel.
În urma Hotărârii de Guvern din 30 august 2017, prin care s-a decis trecerea bazei sportive din Şoseaua Ştefan cel Mare din domeniul privat în domeniul public, obiectul contractului de asociere dintre CS Dinamo şi societatea lui Badea a dispărut, iar clubul a solicitat în instanţă evacuarea.
Conform deciziei Judecătoriei Sector 2, au fost respinse excepţiile cerute instanţei de către clubul deţinut de Nicolae Badea şi s-a decis evacuarea din incinta arenei sportive.
"Respinge, ca neîntemeiată, excepţia lipsei calităţii procesuale active în ceea ce priveşte reclamanta Club Sportiv Dinamo Bucureşti, invocată de pârâta Asociaţia Club Sportiv Fotbal Club Dinamo Bucureşti prin administrator special. Respinge ca neîntemeiată excepţia tardivităţii invocării excepţiei tardivităţii de către intervenientul accesoriu în favoarea reclamantei, cu privire la excepţia de inadmisibilitate a cererii, excepţie invocată de pârâta Asociaţia Club Sportiv Fotbal Club Dinamo Bucureşti prin administrator special. Respinge, ca neîntemeiată, excepţia tardivităţii invocării inadmisibilităţii cererii, excepţie formulată de intervenientul accesoriu în favoarea reclamantului. Respinge, că neîntemeiată, excepţia inadmisibilităţii formulării cererii, invocată de pârâta Asociaţia Club Sportiv Fotbal Club Dinamo Bucureşti, prin administrator special. Admite cererea de evacuare.
Admite cererea de intervenţie accesorie în favoarea reclamantei, astfel cum a fost formulată şi precizată de intervenientul Ministerul Afacerilor Interne. Dispune evacuarea pârâtei Asociaţia Club Sportiv Fotbal Club Dinamo Bucureşti din imobilul TO situat în mun. Bucureşti, sector 2, precum şi din celelalte spaţii prevăzute în Anexă nr. 2 la Hotărârea Guvernului nr. 1086/2000, modificată prin H.G. nr. 207/2002. Executorie de drept, conform disp. art. 1042 alin. 5 C. proc. civ. Cu drept de apel în termen de 5 zile de la pronunţare", se arată în decizia Judecătoriei, publicată pe portalul instanţelor de judecată.
În baza contractului de asociere, ACS FC Dinamo Bucureşti, asociaţie în insolvenţă şi acţionar minoritar la FC Dinamo 1948 SA, actualul administrator al grupării din Liga I, avea dreptul să utilizeze în comun cu CS Dinamo Bucureşti baza materială prevăzută în Anexa 2 a HG 207/2002, care includea şi stadionul central. Conform acestei anexe, ACS FC Dinamo avea dreptul să folosească aproximativ 74.000 de metri pătraţi din Parcul Sportiv Dinamo, printre care stadionul central, centrul de fotbal pentru tineret, Stadionul Florea Dumitrache şi terenurile de antrenament pe zgură şi gazon.
Din cauza acestei asocieri, reconstrucţia Stadionului Dinamo în perspectiva găzduirii de către România a unor partide de la EURO 2020 a intrat în impas, clubul lui Nicolae Badea nefiind de acord cu rezilierea îneţelegerii decât în condiţiile în care ar fi fost reluată la finalul lucrărilor.
