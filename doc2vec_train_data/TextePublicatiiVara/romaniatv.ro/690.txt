Un bărbat în vârstă de 37 de ani a fost găsit mort marţi dimineaţă în vestul Franţei, înecat în maşina sa, în condiţiile în care ploile diluviene continuă să cadă asupra unei părţi a ţării, relatează AFP.
Potrivit primelor elemente ale anchetei, victima ar fi pierdut controlul vehiculului care s-a răsunat într-un curs de apă pe o şosea din Normandia, ca urmare a ploilor ce afectează această regiune a Franţei, potrivit autorităţilor locale.
Şaisprezece departamente franceze din sud-vest, centru şi centru-est au fost plasate marţi în stare de alertă de furtună şi inundaţii, a anunţat Météo-France, care a avertizat că aceste fenomene vor continua pe tot parcursul săptămânii.
Atmosferă încărcată de electricitate, averse şi inundaţii locale: în departamentul Eure, unde a fost găsit înecat bărbatul în maşina sa, s-au înregistrat ploi de 30 - 50 mm şi chiar de 60 şi 80 mm în unele localităţi, în urma furtunilor de luni seară.
Aversele au afectat localităţile din Haut-Rhin, în estul ţării, provocând alunecări de teren şi noroi care au blocat autostrada A36.
În acest departament a fost nevoie de peste 450 de intervenţii ale pompierilor pentru a degaja drumurile în urma căderilor de grindină.
Luna mai a fost o lună cu o mare instabilitate atmosferică şi descărcări electrice, cu impactul a 182.000 de fulgere, aproape dublu faţă de precedentul record (datând din mai 2009), notează Météo-France.
