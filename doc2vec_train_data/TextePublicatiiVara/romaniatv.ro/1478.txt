Aproximativ 100 de persoane participă la Marşul Normalităţii organizat de Noua Dreaptă. Oamenii au plecat în marş din Piaţa Victoriei, urmând să ajungă la Patriarhie. Manifestanţii cer un referendum pentru redefinirea familiei în Constituţie şi reproşează atât coaliţiei de guvernare, cât şi preşedintelui Klaus Iohannis că au blocat această iniţiativă. De asemenea, ei militează pentru ceea ce definesc ca fiind familia tradiţională, cea formată dintr-un bărbat şi o femeie, scrie news.ro.
Participanţii, în majoritate bărbaţi, unii dintre ei preoţi, s-au strâns în Piaţa Victoriei în jurul orei 12.30, apoi au plecat în marş spre Patriarhie pe traseul Piaţa Victoriei - Piaţa Română - Piaţa Unirii. Oamenii au steaguri cu sigla partidului, dar şi pancarte cu mesaje precum "Ruşine Liviu Dragnea", "Azi homosexuali, mâine poligami", "Opriţi molima" - alături de sigla colorată a Pride, "Mama, tata, soră, frate, nu Sodoma şi Gomora", precum şi fotografii cu preşedintele SUA Donald Trump împreună cu mesajul "Sunt pentru familia tradiţională".
"Protestăm faţă de parada homosexualilor, o manifestare care considerăm că nu aduce niciun plus Bucureştiului, este o ruşine şi o palmă peste obrazul unei capitale creştine. De asemenea, protestăm faţă de proiectul de lege iniţiat de PSD pentru legalizarea parteneriatelor homosexuale. Suntem aici pentru a spune "Ruşine, Liviu Dragnea". Suntem aici pentru a protesta şi faţă de preşedintele Klaus Iohannis, care de trei ani de zile nu ştie ce să mai facă sa blocheze şi să amâne referendumul pentru familie, ultima oară trimiţând proiectul de lege al noii legi a referendumului la CCR. Suntem aici pentru a spune "Ruşine" întregii clase politice, tuturor partidelor parlamentare care de trei ani ţin în loc această iniţiativă, îşi bată joc de 3 milioane de români. Conform celor anunţate, vom fi câteva sute de membri şi simpatizanţi ai partidului Noua Dreapta, dar şi ai altor asociaţii care susţin acest marş. Suntem aici pentru a apăra normalitatea, pentru a ne asigura că copiii noştri, copiii dumneavoastră vor avea şansa să se nască şi să crească într-o ţară normală. Suntem aici pentru a spune un nu hotărât tentativei de legalizare a călătoriilor şi adopţiilor homosexuale, lucruri care nu a adus niciun beneficiu în nicio ţară", a declarat Tudor Ionescu, preşedintele Noua Dreaptă.
Înainte de a pleca în marş, participanţii au spus rugăciunea "Tatăl nostru".
Participanţii la "Marşul Normalităţii" scandează "Uniţi salvăm familia normală", "Vrem normalitate, nu perversitate".
