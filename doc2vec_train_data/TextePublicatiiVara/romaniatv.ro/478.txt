Legislaţia rutieră poate fi îmbunătăţită pentru a spori siguranţa pe şosele. În acest sens, un poliţist din judeţul Constanţa a propus ca şoferii care încalcă legea să poată fi sancţionaţi chiar dacă au fost surprinşi de alte camere de luat vederi faţă de cele omologate ale oamenilor legii. Iniţial, agentul a vrut să iniţieze o petiţie, dar ideea a fost ascultată de mai mulţi parlamentari care vor acum să propună un proiect de lege. 
Nu de puţine ori s-a întâmplat ca participanţii la trafic să fie surprinşi încălcând diverse norme rutiere. Deşi existau înregistrări făcute de alţi conducători auto, de puţine ori oamenii legii au luat decizia de a-i sancţiona pe şoferi doar în baza unor înregistrări apărute în spaţiul public. Motivul este acela că şoferii amendaţi îşi pot găsi dreptatea în instanţă, sub îndrumarea unui bun avocat, care să facă referire la articolul 109 din Codul Rutier. Articolul prevede că aplicarea sancţiunilor şi constatarea acestora se fac doar de către poliţistul rutier, prin mijloace tehnice omologate. 
Astfel, conducătorii auto care au încălcat legislaţia rutieră, câteodată chiar şi poliţişti, pot scăpa basma curată, în prezent, indiferent dacă abaterile acestora au fost înregistrate video sau nu. 
„Este de notorietate că cele mai multe contravenţii sunt făcute de conducătorii auto, iar eu ca poliţist nu pot lua măsuri, în baza legislaţiei actuale, dacă nu există înregistrări cu un aparat omogolat al Poliţiei Române. Din câte ştiu, în alte ţări, precum Marea Britanie, există un site al poliţiei unde conducătorii auto încarcă astfel de filmări şi în peste 90% din cazuri se aplică sancţiuni”, a declarat, pentru „Cuget Liber”, agent şef adjunct Dan Georgescu, membru al Sindicatului Naţional al Poliţiştilor din România.
Actualele prevederi împiedică aplicarea de sancțiuni de către polițiștii rutieri atunci când abaterile sunt surprinse de alți participanți la trafic cu propriile camere de bord. Este vorba de depăşirile peste linia continuă, depăşirea coloanelor, neacordarea de prioritate etc. Iniţial, Dan Georgescu s-a gândit la iniţierea unei petiţii, care ar fi avut nevoie de 100.000 de semnături, provenite din cel puţin un sfert din judeţele ţării. Totuşi, poliţistul a fost contactat de mai mulţi parlamentari din diverse partide, care vor să iniţieze un proiect de lege în acest sens. 
„La art. 109, se introduce alineatul 2, ind.1: Constatarea contravențiilor, cu excepția celor care sancționează depășirea vitezei legale, se poate face și cu ajutorul mijloacelor tehnice ale participanților la trafic, chiar dacă nu sunt certificate și omologate, dacă cu ajutorul acestora se pot determina cu precizie locul, data și ora comiterii contravenției, precum și vizionarea cu claritate a plăcuțelor cu nr. de înmatriculare, marca, modelul și culoarea vehiculului care face obiectul contravenției”, mai afirmă Dan Georgescu despre cum ar arăta completarea articolului din Codul Rutier. 
