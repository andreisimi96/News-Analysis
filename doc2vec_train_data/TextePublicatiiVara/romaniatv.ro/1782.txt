Primarul general al Capitalei, Gabriela Firea, şi-a închis luni seară pagina de Facebook, după ce internauţii au criticat dur decizia acesteia de a se urca pe scena de pe Arena Naţională alături de Simona Halep şi reacţia sa de după evenimentul la care jucătoarea româncă de tenis şi-a prezentat trofeul de la Roland Garros, iar edilul Capitalei a fost huiduit.
Foto:  RomaniaTV.net
Luni seară, aproximativ 20.000 de oameni au fost pe Arena Naţională, unde Simona Halep şi-a prezentat trofeul câştigat la Roland Garros. Halep a venit însoţită de primarul Capitalei, Gabriela Firea, care a fost huiduită de cei din tribune când îi oferea Simonei Halep cheia şi o plachetă. De altfel, primarul Capitalei a părăsit Arena Naţională imediat după acest moment.
La scurt timp, Firea a afirmat că "aparatul sorosist de propagandă" a demarat compromiterea evenimentului şi că seara, "echipe de cetăţeni cu venin" au venit bine organizate, plasate strategic printre oameni decenţi, apreciind că, din respect pentru performanţa Simonei Halep, aceştia puteau lăsa o jumătate de oră ura la poarta Arenei Naţionale, argumentul său fiind că "acolo este despre sport, respect, valori, performanţă, nu despre câţi bani primim de la ONG-uri dubioase, pentru a transforma Bucureştiul într-un oraş sub asediu".
Imediat după postare, internauţii au criticat durprin mii de comentarii mesajul acesteia, folosind cuvinte jignitoare la adresa edilului.
Redăm mai jos postarea Gabrielei Firea de pe contul său de Facebook:
"Nicio faptă bună nu rămâne nepedepsită, spune o vorbă veche din popor! În mai puţin de 24 de ore, Primăria Capitalei a organizat un eveniment de ţinută, pe Arenă Naţională, în cadrul căruia marea noastră campioană Simona Halep să poată prezenta fanilor trofeul. A fost o mobilizare uriaşă! S-a lucrat frenetic minut de minut. De dimineaţă, însă, aparatul sorosist de propagandă, prin organele sale tributare de presă, a demarat acţiunea: compromiterea evenimentului. Cu tot felul de ştiri false şi comentarii răutăcioase. Nu a contat că umbresc momentul unic pentru Simona Halep. Nu a contat că, seara, martori au fost şi copii, la un festival al urii şi dezbinării", scrie Firea
Ea susţine că, atunci când a declarat-o pe Halep Cetăţean de onoare al Municipiului Bucureşti, "mulţi au strâmbat din nas" şii au comentat negativ.
"Acum, dacă nu o primeam aşa cum merită, ar fi spus că sunt arogantă şi că nu îmi fac datoria de primar general. În toate capitalele civilizate ale lumii, marii campioni sunt întâmpinaţi cu entuziasm de cetăţeni şi sunt recompensaţi prin intermediul autorităţilor de la acel moment : ministru, primar, preşedinte de federaţie etc. Nu există o altă cale civilizată prin care să ne arătăm respectul faţă de valorile noastre. Repet, dacă nu organizam nimic şi nu ofeream Cheia Oraşului într-un cadru festiv, aveam să fiu certată că sunt nepăsătoare. Dacă mi-am făcut datoria de român şi primar, nici aşa nu a fost bine... pentru unii", afirmă primarul Capitalei.
Ea susţine că "echipe de cetăţeni cu venin au venit bine organizate, plasate strategic printre oameni decenţi, care au venit la un eveniment memorabil pentru Simona Halep".
"De dragul ei şi din respect pentru performanţa sa uriaşă, puteau lăsa o jumătate de oră ură la poarta Arenei Naţionale. Acolo este despre sport, respect, valori, performanţă. Nu despre câţi bani primim de la ONG-uri dubioase, pentru a transformă Bucureştiul într-un oraş sub asediu. Slavă Domnului că cei mai mulţi sunt oameni civilizaţi, democraţi, cu respectul fiecăruia de a avea dreptul să nu fie de acord cu celălalt. În rest, şi mâine este o zi! Şi mâine e o zi de muncă! Şi mâine ne vom bucura că apare soarele, că suntem sănătoşi, că putem avea credinţă şi că putem ierta. Ai câştigat, continuă! Ai pierdut, continuă!', încheie Firea.
