Anul trecut, ONU a aprobat trei serii de sancţiuni dure împotriva Phenianului, care afectează în special exporturile nord-coreene de cărbune, fier, peşte şi textile şi limitează aprovizionările cu petrol. Aceste măsuri au fost decise după testele cu rachete şi un test nuclear efectuate de Phenian
"Cred că este normal să ne gândim la paşi în această direcţie", a declarat ambasadorul rus la ONU, Vassili Nebenzia, întrebat în legătură cu o posibilă ridicare a sancţiunilor impuse Coreii de Nord.
În cadrul summit-ului istoric de la Singapore, preşedintele american Donald Trump şi liderul nord-coreean Kim Jong Un au semnat marţi o declaraţie comună în care Phenianul se angajează pentru o ''denuclearizarea completă în Peninsula Coreeană'', potrivit Agerpres
Citeşte şi Trump anunţă că soldaţii americani vor rămâne în Coreea de Sud
Secretarul de stat american Mike Pompeo şi-a exprimat speranţa că ''cea mai mare parte a dezarmării'' nucleare a Coreii de Nord ar putea avea loc până la sfârşitul anului 2020, adică până la încheierea mandatului preşedintelui Trump.
Dar Washingtonul insistă asupra menţinerii sancţiunilor până când se vor face progrese reale în negocierile pentru desfiinţarea programului de arme nucleare nord-coreean, potrivit Agerpres .
La rândul lor, Rusia şi China susţin o abordare treptată, cu ridicarea parţială a sancţiunilor în schimbul unor acţiuni concrete ale Phenianului. Consiliul de Securitate urmează să se reunească pentru a analiza rezultatele summit-ului Trump-Kim.
