Fostul preşedinte al Curţii Constituţionale a României (CCR) Augustin Zegrean a declarat, joi seară, la Digi 24, că motivarea deciziei privind existenţa unui conflict între ministrul Justiţiei şi preşedintele Klaus Iohannis, generat de revocarea procurorului-şef al DNA, Laura Codruţa Kövesi, era importantă, dar nu mai putea modifica nimic, având în vedere că ”zarurile au fost aruncate de când s-a dat decizia”
Augustin Zegrean spune că "totul este altfel” la această decizie, având în vedere că stipuleză şi o dispoziţie care prevede emiterea decretului de revocare din funcţie. ”Chiar era prea mult să se scrie şi ziua la care trebuie să se facă această revocare”, a mai spus fostul preşedinte al CCR.
"Eu nu ştiu de ce se face atâta vâlvă şi atâta discuţie pe motivarea Curţii. Zarurile au fost aruncate de când s-a dat decizia. De ce s-a pus atâta presiune pe motivarea deciziei. Nu pot să schimbe dispozitivul prin motivare",, a spus Augustin Zegrean, într-o intervenţie telefonică la Digi 24.
Întrebat despre termenul în care preşedintele ar trebui să o revoce pe şefa DNA Laura Codruţa Kovesi, Zegrean a spus: "Asta chiar era prea mult să se scrie şi ziua la care trebuie să se facă această revocare. Eu vreau să vă spun că în Constituţie şi în legea de organizare a Curţii sunt prevăzute nişte termene, atunci când este nevoie de termene. Când o lege, sau un articol dintr-o lege, este declarat neconstituţional, de la data publicării deciziei, legea sau articolul respectiv se suspendă de îndată, iar Guvernul sau Parlamentul, după caz, au la dispoziţie 45 de zile să transpună de acord legea respectivă cu decizia Curţii".
Zegrean a precizat că, atunci când legiuitorul constituţional "a vrut să stabilească termene, le-a stabilit".
"În privinţa deciziilor în soluţionarea conflictelor de constituţionalitate, nu s-a stabilit termen pentru că nu se dă o dispoziţie. Este prima dată când se dă o dispoziţie prin decizie, că preşedintele va face, va drege. Până acum se stabilea dacă este sau nu este conflict. Totul este altfel de data asta", a mai spus Zegrean.
Acesta a afirmat că România este "un regim constituţional, nu un regim discreţionar".
În plus, fostul preşedinte al CCR a spus că toate deciziile Curţii "sunt obligatorii", dar nu există sancţiuni pentru nerespectarea lor.
"Singura ţară care sancţionează nerespectarea deciziilor Curţii este Rusia", a precizat Zegrean.
Întrebat dacă procurorii mai sunt independenţi, după această decizie a CCR, Zegrean a spus: "Poate trebuie să se rescrie legea pentru că, începând de astăzi, între lege şi decizia Curţii este un loc viran şi vor trebui să facă ceva cu legea. Dacă vor să-l pună pe procuror în subordinea ministrului Justiţiei, acum pot să o facă".
În 30 mai, Curtea Constituţională a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi. CCR a stabilit că, pentru soluţionarea acestui conflict, preşedintele urmează să emită decretul de revocare din funcţie a procurorului-şef al DNA.
Joi, Curtea Constituţională a publicat motivarea deciziei privind revocarea Laurei Codruţa Kovesi de la conducerea DNA
