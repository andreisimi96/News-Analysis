Curtea Constituţională a României urmează să discute marţi sesizarea Partidului Naţional Liberal privind numirea de către Parlament a unor membri ai Consiliului Naţional pentru Combaterea Discriminării (CNCD).
PNL a sesizat CCR în privinţa hotărârilor Parlamentului 48/2017 şi 21/2018 referitoare la numirea unor membri ai Consiliului Naţional pentru Combaterea Discriminării, fiind invocată încălcarea procedurii şi a normelor referitoare la criteriile profesionale pe care trebuie să le îndeplinească reprezentanţii CNCD.
Liberalii susţin că în numirea Veronicăi Tatiana Sandu în funcţia de consilier la CNCD prin Hotărârea Parlamentului României 48/2017 nu a fost respectat articolul 23 alineatul (3) litera d) din Ordonanţa Guvernului nr.137/2000 privind prevenirea şi sancţionarea tuturor formelor de discriminare cu consecinţa încălcării articolului 1 alineatul (3) şi (5) din Constituţie.
Sesizarea face referire la cazul lui Victor Ciorbea în care CCR a constatat că nu îndeplineşte condiţiile pentru a fi numit în Consiliul Autorităţii de Supraveghere Financiară.
"Similar cu speţa citată, în cazul supus atenţiei onoratei Curţi prin prezenta sesizare de neconstituţionalitate, constatăm, din analiza documentelor depuse de candidatul Sandu Veronica Tatiana la data înregistrării dosarului de candidatură, că nu rezultă existenţa vreunei activităţi desfăşurate în domeniul apărării drepturilor omului şi combaterii discriminării, activitatea candidatului fiind în exclusivitate desfăşurată în domeniul economic, aceasta fiind irelevantă pentru îndeplinirea condiţiei prevăzute în Ordonanţa Guvernului 137/2000 privind prevenirea şi sancţionarea tuturor formelor de discriminare", se menţionează în sesizare.
Potrivit PNL, Parlamentul are şi obligaţia legală, consacrată de articolul 23 alineatul (4), de a verifica îndeplinirea unei condiţii suplimentare de către membrii Consiliului - aceea ca "minimum două treimi dintre aceştia să fie licenţiaţi în ştiinţe juridice".
Pe cale de consecinţă, indică PNL, Hotărârea Parlamentului 48 din 28 iunie 2017 a fost adoptată cu încălcarea condiţiei de numire în funcţie prevăzută de art. 23 alin. (4) din Ordonanţa Guvernului nr. 137/2000, deoarece nici în comisiile avizatoare, nici în şedinţa comună a Camerei Deputaţilor şi Senatului nu s-a procedat la înlăturarea candidaturilor care nu îndeplineau condiţia menţionată anterior, respectiv candidaţii să fie licenţiaţi în ştiinţe juridice. Afirmaţia este susţinută prin faptul că nici în raportul comisiilor avizatoare, nici în stenograma şedinţei comune a Camerei Deputaţilor şi Senatului din data de 28 iunie 2017 nu există menţiuni că s-a procedat la aplicarea criteriului prevăzut de art. 23 alin. (4) din lege, se explică în sesizare.
PNL mai susţine şi că nu a fost îndeplinită procedura de audiere a candidaţilor.
De asemenea, liberalii au sesizat Curtea Constituţională şi în privinţa Hotărârii Parlamentului 21/2018, invocând motive similare referitoare la audierea candidaţilor şi neîndeplinirea condiţiei ca două treimi din membrii CNCD să aibă studii juridice.
"Pe cale de consecinţă, vă rugăm să constataţi că Hotărârea 21 din 18 aprilie 2018 privind numirea unui membru al Colegiului director al Consiliului Naţional pentru Combaterea Discriminării este neconstituţională în ansamblul său pentru că încalcă dispoziţiile articolului 1 alineatul (3) şi (5) din Constituţia României", se menţionează în sesizare.
