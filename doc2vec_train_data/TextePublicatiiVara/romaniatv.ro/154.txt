Angajaţii societăţii de transport în comun din Brăila se află marţi în a şasea zi de grevă, ei refuzând să iasă pe trasee cu autobuzele si tramvaiele, după ce în urma discuţiilor între primarul municipiului, Marian Dragomir, şi reprezentanţii sindicalişilor nu s-a ajuns la niciun rezultat. Primarul Brăilei dă asigurări că societatatea Braicar va acorda despăgubiri brăilenilor care au abonament pe mijloacele de transport în comun, indiferent de tipul acestuia, şi va recupera suma de la cei vinovaţi.
Negocierile de luni seară dintre primarul Brăilei şi sindicaliştii de la societatea Braicar au durat aproape patru ore, însă nu s-a ajuns la nicio înţelegere.
"Societatea a propus o creştere salarială de 7,5 % la salariul de încadrare, de exemplu, şoferi 1.942 + 7,5% lei, la care se aplică şi sporurile care cumulat însumează 75% din salariu. Sindicatul a propus o creştere salarială de 21% pentru lunile următoare şi de 33% din octombrie. În calitate de primar, pentru o maximă transparenţă, am solicitat ca sindicatul să verifice împreună cu cei din conducerea societăţii veniturile şi cheltuielile societăţii şi dacă se regăsesc fondurile necesare creşterea să fie mai mare, dar să nu se ajungă la falimentul societăţii- Reprezentanţii sindicatului au prezentat salariaţilor rezultatul negocierilor şi au stabilit respingerea ofertei şi persistenţa în blocarea traficului", a scris pe Facebook primarul Brăilei.
El spune că "cel mai penibil lucru" este că sindicaliştii au refuzat semnarea unui document care să ateste cele discutate, unii dintre ei motivând că nu au avut mandat să semneze şi să negocieze.
În aceeaşi postare, primarul Brăilei a dat asigurări că societatatea Braicar va acorda despăgubiri brăilenilor care au abonament pe mijloacele de transport în comun, indiferent de tipul acestuia, şi va recupera suma de la cei vinovaţi.
De asemenea, Dragomir a anunţat că Braicar a publicat anunţ pentru angajarea de noi şoferi, având în vedere că în urma a două runde de negocieri nu s-a ajuns la nicio înţelegere cu angajaţii.
Şoferii şi vatmanii de la Braicar sunt marţi în a şasea zi de protest spontan, ei refuzând să iasă pe trasee cu autobuzele si tramvaiele. Braicar este unicul operator de transport public local, astfel că brăilenii sunt nevoiţi să meargă pe jos, cu taxiurile ori cu maşinile personale la serviciu ori la şcoală.
