Grigore Tinica, manager al Institutului de Boli Cardiovasculare "Prof. Dr. G.I.M. Georgescu" Iaşi, a fost trimis în judecată de procurorii anticorupţie într-un dosar în care este acuzat de complicitate la abuz în serviciu.
Potrivit unei sinteze a cauzelor finalizate de DNA în luna mai, procurorii din cadrul Direcţiei Naţionale Anticorupţie - Serviciul Teritorial Iaşi au dispus trimiterea în judecată, în stare de libertate, a lui Grigore Tinica, la data faptei şi în prezent manager al Institutului de Boli Cardiovasculare "Prof. Dr. G.I.M. Georgescu" Iaşi, sub aspectul săvârşirii infracţiunii de complicitate la abuz în serviciu dacă funcţionarul public a obţinut pentru sine sau pentru altul un folos necuvenit.
În acelaşi dosar au fost deferiţi justiţiei şi Nicolae Gabriel Alexoae, la data faptei administrator al unei societăţi comerciale, sub aspectul săvârşirii infracţiunii de complicitate la abuz în serviciu dacă funcţionarul public a obţinut pentru sine sau pentru altul un folos necuvenit şi Victor Fărcăşel, la data faptelor director administrativ delegat să exercite atribuţiile managerului Institutului de Boli Cardiovasculare "Prof. Dr. G. I. M. Georgescu" Iaşi, pentru obţinerea ilegală de fonduri şi abuz în serviciu dacă funcţionarul public a obţinut pentru sine sau pentru altul un folos necuvenit.
Procurorii anticorupţie notează în rechizitoriului trimis pe masa judecătorilor că, la sfârşitul anului 2010, Victor Fărcăşel, în înţelegere cu Nicolaie-Gabriel Alexoae, ar fi întocmit şi comunicat la Ministerul Sănătăţii o notă de fundamentare în care ar fi inserat date false, prin care solicita ajutor financiar în vederea efectuării unor investiţii în cadrul Institutului de Boli Cardiovasculare "Prof. Dr. G.I.M. Georgescu" Iaşi ce priveau reabilitarea şi dotarea unei săli hibride de chirurgie cardiovasculară.
"Solicitarea lui Victor Fărcăşel ar fi fost transmisă în condiţiile în care lucrările de amenajare ale acelei săli fuseseră executate de societatea administrată de Nicolaie-Gabriel Alexoae, în calitate de subcontractor, şi recepţionate la data de 20 mai 2009", precizează DNA.
În acest context, arată sursa citată, în perioada noiembrie-decembrie 2010, Fărcăşel, pentru a crea o aparenţă de legalitate pentru efectuarea viitoarelor plăţi ilegale, ar fi iniţiat şi participat în mod nemijlocit în procesul de derulare a unei proceduri fictive de achiziţie publică pentru atribuirea contractului de lucrări societăţii administrate de Nicolaie-Gabriel Alexoae.
"La data de 29 decembrie 2010, la aproximativ trei săptămâni de la încheierea contractului, inculpatul Fărcăşel Victor, cu încălcarea prevederilor legale, a semnat o ordonanţare de plată prin care s-a dispus transferul sumei de 407.000 lei din contul Institutului de Boli Cardiovasculare "Prof. Dr. G.I.M. Georgescu" în cel al firmei administrate de inculpatul Alexoae Nicolaie-Gabriel, reprezentând plata lucrărilor pretins executate", menţionează procurorii.
În realizarea demersurilor infracţionale, arată anchetatorii, Victor Fărcăşel ar fi beneficiat şi de ajutorul managerului Grigore Tinica care ar fi semnat mai multe documente necesare pentru organizarea licitaţiei şi pentru plata lucrărilor pretins executate.
DNA informează că în cauză s-a dispus poprirea sumelor de bani datorate cu orice titlu de către persoane fizice sau juridice (unităţi bancare/instituţii publice/societăţi comerciale, etc) lui Nicolaie-Gabriel Alexoae, Victor Fărcăşel şi Grigore Tinica, respectiv instituirea sechestrului asigurător asupra bunurilor mobile şi imobile aflate în proprietatea acestora.
Ministerul Sănătăţii a solicitat să se constituie parte civilă în procesul penal cu suma de 407.000 lei.
Dosarul a fost trimis spre judecare Tribunalului Iaşi cu propunere de a se menţine măsurile asigurătorii dispuse în cauză.
