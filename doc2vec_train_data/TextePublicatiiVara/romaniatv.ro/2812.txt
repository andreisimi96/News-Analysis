Actul normativ a fost adoptat cu 227 de voturi favorabile şi 24 împotrivă şi reglementează posibilitatea vânzării şi eliberării prin intermediul serviciilor societăţii informaţionale a medicamentelor care se acordă fără prescripţie medicală numai de către farmaciile comunitare şi drogheriile autorizate potrivit legii şi care notifică
Ministerului Sănătăţii intenţia de a desfăşura această activitate, în condiţiile stabilite prin ordin al ministrului Sănătăţii.
"În incinta farmaciilor comunitare, a oficinelor locale de distribuţie, a farmaciilor din unităţile medicale aflate în structura ministerelor cu reţea medicală proprie, a drogheriilor, a farmaciilor şi a oficinelor locale de distribuţie din sistemul penitenciar este interzisă utilizarea tehnicii de vânzare cu autoservire pentru medicamentele de uz uman sau veterinar", prevede unul dintre amendamentele adoptate.
În proiect se menţionează că această notificare trebuie să conţină mai multe date, respectiv denumirea societăţii, adresa unităţii farmaceutice de unde sunt livrate medicamentele, adresa site-ului unităţii farmaceutice prin intermediului căruia se face vânzarea, numele farmacistului responsabil de vânzarea şi eliberarea prin intermediul serviciilor societăţii informaţionale a medicamentelor care se acordă fără prescripţie medicală, data începerii activităţii.
Potrivit actului normativ, Ministerul Sănătăţii trebuie să afişeze mai multe informaţii, precum lista unităţilor farmaceutice care oferă medicamente spre vânzare la distanţă către populaţie prin intermediul serviciilor societăţii informaţionale şi informaţiile generale privind riscurile legate de medicamentele furnizate ilegal populaţiei.
Preşedintele Iohannis a cerut în 2016 reexaminarea acestei legi. În acelaşi an, Senatul a adoptat legea ca urmare a reexaminării solicitate de preşedintele Iohannis. Camera Deputaţilor este for decizional.
