Ministrul Finanţelor, Eugen Teodorovici, a declarat, sâmbătă, referindu-se la informaţiile conform cărora Guvernul renunţă la proiectul cu Banca Mondială pentru autostrada Comarnic - Braşov, că într-un proiect nu e importantă sursa de finanţare, este important să faci acel proiect şi că Ministerul Transporturilor "a găsit o altă variantă mai rapidă de a face lucrurile să se întâmple pe acest sector de drum".
"Într-un proiect nu e importantă sursa de finanţare, este important să faci acel proiect, iar Ministerul de Finanţe – Guvernul, prin Ministerul de Finanţe – să aleagă cea mai facilă, utilă, ieftină sursă de finanţare", a explicat Teodorovici.
El a afirmat că a existat o discuţie cu reprezentanţii Ministerului Transporturilor, care au găsit o altă soluţie pentur acest proiect.
"Dânşii au găsit o altă variantă mai rapidă de a face lucrurile să se întâmple pe acest sector de drum Comarnic-Braşov. Nu este importantă partea de finanţare, este importantă calea de a implementa un astfel de proiect. (...) Nu este nicio discuţie, niciun scandal, este o simplă opţiune a Ministerului Transporturilor pentru o altfel de finanţare", a adăugat ministrul Finanţelor.
Deputatul USR Cătălin Drulă a afirmat, joi, că membrii Comisiei Transporturi din Camera Deputaţilor au fost anunţati că Guvernul renunţă la pregătirea proiectului autostrăzii Comarnic-Braşov cu Banca Mondială, intenţionând să realizeze drumul în parteneriat public-privat, sub coordonarea lui Narcis Neaga.
"Ne distrugem orice credibilitate în relaţia cu instituţiile financiare internaţionale", susţine deputatul USR, care afirmă că directorul Companiei Naţionale de Adrministrare a Infrastructurii Rutiere a mai eşuat de trei ori până acum în implementarea acestui proiect.
