"Probele prelevate de la trei suine din gospodăria privată din localitatea Ceatalchioi au fost pozitive pentru virusul PPA. Probele analizate în laboratorul de la Tulcea au fost transmise pentru confirmare laboratorului naţional de referinţă al Institutului de Diagnostic şi Sănătate Animală. Noi acţionăm deocamdată în caz de suspiciune, iar cei cinci porci din cele două gospodării au fost eutanasiaţi", a afirmat directorul Direcţiei Sanitar-Veterinare şi pentru Siguranţa Alimentelor (DSVSA), Mitică Tuchilă, potrivit Agerpres .
De asemenea, probele prelevate de la trei mistreţi sălbatici găsiţi morţi pe raza comunei Ceatalchioi au fost, potrivit sursei, pozitive la testele pentru PPA efectuate în laboratorul de specialitate al DSVSA.
"Echipele noastre care monitorizează traficul la ieşirea din Delta Dunării au identificat în zona Podul Roşu un mijloc de transport privat în care s-a găsit un pachet de carne provenită de la un porc sacrificat. Carnea a fost confiscată, probele au fost ridicate şi transmise la Laboratorul veterinar Tulcea şi urmează să vedem rezultatele analizelor", a mai spus directorul DSVSA.
Medicii veterinari tulceni au înregistrat vineri, 8 iunie, primele suspiciuni de PPA din judeţ în patru gospodării private din satele Ceatalchioi şi Sălceni unde au murit şapte porci. Toate suinele din aceste ferme private şi din cele din imediata apropiere au fost eutanasiate, iar gospodăriile au fost dezinfectate de specialiştii DSVSA.
Pentru prevenirea răspândirii PPA din Delta Dunării în zona de terasă a judeţului, autorităţile au decis interzicerea circulaţiei porcinelor şi a produselor şi subproduselor din carne de porc din Rezervaţie şi au instituit filtre de control.
Cazurile de PPA au apărut, potrivit sursei, pe fondul migrării populaţiilor de mistreţi sălbatici din delta ucraineană în cea românească şi a scăderii cotelor Dunării, în contextul în care de aproape doi ani pe partea ucraineană a fluviului s-au înregistrat zeci de focare de PPA.
