Apar tot soiul de informații derutante despre consumul de vin: unele spun că vinul îngrașă, altele susțin că, dimpotrivă, pune sângele în mișcare și este un echivalent mult mai plăcut al exercițiilor de fitness. Care e adevărul?
Un pahar, din când în când
Poți să bei din când în când un pahar de vin, fără să-ți fie teamă că asta îți va afecta silueta. Aportul caloric al paharelor băute depinde însă și de tipul de licoare pe care-o savurezi, factorul-cheie fiind conținutul de alcool al băuturii.
Concentrația de alcool contează
Lichidul rezultat din fermentația strugurilor nu este lipsit de calorii. Cu cât procentul de alcool din vin este mai mare – acesta fiind marcat obligatoriu pe etichetă - , cu atât crește valoarea energetică a lichidului. Paradoxal, există cazuri când un vin demi-dulce dar cu conținut mic de alcool are mai puține calorii ca un vin sec dar cu tărie alcoolică mare.
Vinul deschide apetitul
Majoritatea vinurilor roșii au un aport energetic nu foarte ridicat. Însă trebuie să ții cont și de faptul că vinul, chiar și în cantitate mică, îți deschide apetitul – cu alte cuvinte, îți face foame. Și nu poftești la o salată, ci la produse grase și sărate. O dovedește o cercetare americană, care a monitorizat preparatele preferate ale băutorilor de vin.
Citeşte şi  Alimentele pe care le poţi mânca în orice cantitate fără să te îngraşi
Cât vin bei?
Dacă vrei să-ți menții silueta, oprește-te după un pahar cu vin (150 ml). Asigură-te că, înainte de a bea, ai servit o masă pe bază de proteine animale – de preferință, un preparat cu pește sau cu carne roșie, slabă.
Ce aport caloric are un pahar de vin
Află că un pahar (150 ml) de vin alb, dulce, cu conținut de maximum 9 % alcool, are o valoare energetică de 110-140 de calorii. Același sortiment, dar sec și cu 12-14 % alcool, poate să ajungă la 170 de calorii/pahar. Un vin roșu, sec, cu până-n 13 % alcool are 135-165 calorii/pahar, în timp ce un roșu sec cu peste 13 % alcool poate atinge și 190 de calorii/pahar.
