Fostul preşedinte al Federaţiei Române de Box, Rudel Obreja, condamnat definitiv la cinci de închisoare cu executare în dosarul Gala Bute, a declarat, pentru ProSport, că se aştepta să fie achitat şi că "oamenii care fac ceva pentru această ţară ajung la puşcărie şi sunt promovate lichelele".
"Este o mizerie ce se întâmplă, mă aşteptam să fiu achitat şi să fiu răsplătit pentru ceea ce am făcut eu pentru România. Dar iată că oamenii care fac ceva pentru această ţară ajung la puşcărie şi sunt promovate lichelele care au vândut ţara", a declarat Rudel Obreja pentru ProSport .
Citeşte şi Elena Udrea, sentinţă definitivă: 6 ani de închisoare cu executare. Ce pedepse s-au mai dat în dosarul Gala Bute
Rudel Obreja a fost condamnat marţi, de magistraţii Înaltei Curţi de Casaţie şi Justiţie (ÎCCJ) la 5 ani de închisoare în dosarul Gala Bute, decizia fiind una definitivă. Potrivit deciziei magistraţilor Înaltei Curţi de Casaţie şi Justiţie, Rudel Obreja are de executat cinci ani de închisoare în dosarul Gala Bute, pentru complicitate la luare de mită. În aceeaşi cauză, judecătorii au admis o solicitare a fostului preşedinte a Federaţiei Române de Box, iar acuzaţiile de evaziune fiscală au fost desfiinţate.
Fostul preşedinte al Federaţiei Române de Box, Rudel Obreja, a fost condamnat în primă instanţă la patru ani de închisoare.
