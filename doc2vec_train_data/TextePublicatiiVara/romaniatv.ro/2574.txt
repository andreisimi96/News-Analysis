Dieta nordică este specifică țărilor precum Norvegia, Suedia, Finlanda, Danemarca și Islanda. Până acum, idealul unei alimentații sănătoase era reprezentat de dieta mediteraneană, care constă în mâncăruri din plante, dar și în proteine slabe, precum puiul și peștele. Ambele diete reduc riscul de cancer, diabet și boli cardiovasculare, conform Organizației Mondiale a Sănătății.
Dieta nordică implică alimente de tipul peștelui gras (precum somonul și heringul), fructelor de pădure, rădăcinoaselor (de exemplu, cartofi și morcovi), nucilor, leguminoaselor, lactatelor cu puțină grăsime și a cerealelor integrale. Mai mult, alimentele intens procesate (chips-urile și bomboanele) și cărnurile cu multă grăsime (cum sunt cârnații și șunca) sunt excluse din această dită.
Nutriționista Lauren Antonucci, care este director la Nutrition Energy, a spus că dieta nordică își are rădăcinile în piramida dietei marine baltice. În 2004, a apărut termenul „dietă nordică".
Diferența principală dintre acest tip de alimentație și cel mediteranean este uleiul preferat. Dieta mediteraneană folosește din plin uleiul de măsline, pe când cea nordică preferă uleiul de rapiță.
„Uleiul de rapiță poate reduce colesterolul LDL rău și riscul de a suferi de o boală de inimă sau de un infarct„, a explicat Ryan Maciel, nutriționist din Cambridge. Mai mult, acest ulei ar putea îmbunătăți starea de sănătate a inimii.
Un alt beneficiu al dietei nordice este că ajută cu pierderea în greutate. Cerealele integrale sunt cele care ajută în acest proces. De asemenea, combinația de fructe, legume și cereale contribuie la menținerea unei digestii ușoare.
