Elevii bucureşteni care obţin media generală 10 vor primi premii în cuantum de 1.000 de lei, iar cei care au media generală între 9,5 - 9,99 şi nota zece la purtare vor beneficia de premii de 400 lei. Totodată, se vor acorda şi Premiile Primăriei Capitalei pentru performanţă, în cuantum de 600 de lei fiecare. Aceste granturi vor fi oferite pentru premierea unităţilor de învăţământ preuniversitar de stat cu rezultate deosebite în domeniul performanţelor şcolare sau în domeniul incluziunii.
Conform altei propuneri, copiii cu vârste cuprinse între 7 şi 16 ani din Bucureşti ar putea beneficia de un sprijin financiar în valoare de 750 de lei pentru aplicarea unui aparat ortodontic. Proiectul "Consultaţii stomatologice şi aplicare de aparate ortodontice pentru elevii din Municipiul Bucureşti" urmează să se deruleze prin Spitalul Clinic de Chirurgie Oro-Maxilo-Facială "Prof. dr. Dan Theodorescu". Bugetul total alocat ar urma să fie de 925.000 de lei.
Documentele anexate proiectului CGMB arată că un studiu naţional realizat în anul 2013, care a inclus 6.786 de elevi din şapte oraşe din România, inclusiv Bucureştiul, arată că la copiii cu vârste între 6 şi 11 ani peste 75% dintre dinţii temporari şi 39% dintre dinţii definitivi sunt afectaţi de carii.
Acelaşi documente invocă un studiu realizat în perioada aprilie-mai 2013 în şapte oraşe din România care arată că 56% dintre elevii cu vârste de până la 13 ani care au luat parte la acest studiu au nevoie de tratament ortodontic, dintre cele şapte oraşe care au partidcipat la studiu Bucureştiul aflându-se pe primul loc în ceea ce priveşte numărul elevilor cu necesitate mare de tratament ortodontic.
Iniţial, proiectul propus Primăriei prevedea doar campanii şi consultaţii medicale gratuite pentru copii şi elevi şi un buget de 30.000 de euro, proiectul fiind ulterior modificat şi denumit „Consultaţii stomatologice şi aplicare de aparate ortodontice pentru elevii din Municipiul Bucureşti” iar bugetul alocat fiind majorat la 199.943 euro, aproape de nivelul maxim (200.000 de euro) alocat fiecăruia dintre cele 20 de proiecte propuse de cetăţeni.
