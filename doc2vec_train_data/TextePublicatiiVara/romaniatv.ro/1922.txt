Senatorul PNL Alina Gorghiu a declarat, marţi, că nu-i cere nimeni preşedintelui Klaus Iohannis să se grăbească în cazul deciziei privind revocarea procurorului-şef al DNA, menţionând că este "un dosar complicat, de care ţine însăşi structura sistemului judiciar" şi întotdeauna este necesară dezbaterea.
"Este o declaraţie (a preşedintelui Iohannis - n.r.) la care sigur ne aşteptam cu toţii. E cea mai echilibrată reacţie pe care un preşedinte care cunoaşte Constituţia şi mai ales art. 82 al. 2 o poate face în prezent. Evident că sunt perfect de acord cu ceea ce a spus - şi anume că sunt mai multe semne de întrebare care se nasc din această decizie, din motivarea CCR decât lămuriri, clarificări. Şi noi avem foarte multe neînţelegeri, avem foarte multe controverse pe care trebuie să le limpezim, critici pe care le-am făcut. Aştept evaluarea. Nu-i cere nimeni preşedintelui să se grăbească şi nu cred că pe o speţă şi un dosar atât de complicat de care ţine însăşi structura sistemului judiciar cineva vrea decizii pripite", a afirmat Gorghiu.
Ea a adăugat că întotdeauna este necesară dezbaterea şi preşedintele este cel care are suficientă legitimitate să o poată genera.
"Întotdeauna este necesară dezbaterea. Aş fi preferat ca cea pe legile Justiţiei să se facă anterior adoptării lor în Parlament şi nu după, pentru că după este mult mai dificil de făcut această dezbatere, tensiunile fiind deja ridicate şi opiniile fiind deja solidificate, dar, dacă există o persoană cu suficientă legitimitate în România care să poată genera această dezbatere, cu toţi actorii, sunt convinsă că aici intră şi PSD şi orice alt partid şi asociaţie profesională, ministere şi CSM, acela este fără doar şi poate preşedintele României. Concluzia este una singură - cea pe care a spus-o şi nu este în premieră - şi anume că va respecta Constituţia în spiritul acestui act fundamental", a mai spus Gorghiu.
Preşedintele Klaus Iohannis a declarat marţi că a citit motivarea deciziei CCR în cazul procurorului-şef al DNA, Laura Codruţa Kovesi, însă evaluarea nu este terminată, precizând că, în această etapă, motivarea aduce la suprafaţă mai multe întrebări decât clarificări.
