Dincolo de faptul că este inestetică, grăsimea abdominală este și nesănătoasă. Pentru a scăpa de ea, îți propunem să începi cu unele modificări alimentare.
Nu numai alegerile alimentare sănătoase îți asigură un abdomen plat și o slăbire fără riscuri, ci și modul în care prepari și mănânci hrana. Odată ce te-ai decis să faci tot ce poți pentru a scăpa de grăsimea abdominală, fierbe sau coace în loc să prăjeşti, concentrează-te asupra mestecării atente a fiecărei îmbucături, evită să mănânci la supărare, pe stradă, pe fugă, în fața televizorului sau a computerului.
Pentru prevenirea balonării, nu trebuie băute lichide în timpul mesei. Bea apă sau suc de lămâie cu apă cu 20-30 de minute înainte sau după ce ai mâncat. Un bun truc pentru slăbit și pentru a avea energie este să iei un pahar de apă cu zeamă de lămâie dimineața, pe stomacul gol.
Citeşte şi  Alimente bogate în calciu: Cum sa îţi măresti aportul de calciu fără să consumi lactate
Alimente bogate în fibre
Consumul zilnic de alimente bogate în fibre te va ajuta să ai un tranzit uşor și un abdomen așa cum îți dorești. Îți sunt necesare 30 g de fibre, pe care le iei din fructe (mere, kiwi, pere, portocale), legume proaspete (broccoli), verdețuri (spanac, rucola), fructe uscate, cereale integrale. Este de ajuns să mănânci 5 fructe şi legume diferite în fiecare zi, pentru a avea o digestie uşoară. Dintre fructele care-ți conferă fibre, merele sunt recomandate în orice moment al zilei, dar nu în asociere cu brânzeturi grase, pește gras, ouă, lapte, unt, smântână, măsline, leguminoase.
O altă sursă bună de fibre este reprezentată de cerealele integrale, cum este ovăzul. În 100 g de cereale de ovăz se găsesc 8 g de fibre. Nu este singurul motiv pentru care sunt nelipsite din multe regimuri de slăbit. Ovăzul conține proteine vegetale și glucide cu asimilare lentă, care prelungesc senzația de sațietate.
