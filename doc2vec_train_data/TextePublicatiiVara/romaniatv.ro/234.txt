Premierul Viorica Dăncilă a declarat, miercuri, că Programul ”Investeşte în tine” ar putea fi aprobat în această săptămână, dacă vor fi emise toate avizele necesare, în caz contrar va fi dezbătut în şedinţa de Guvern de săptămâna viitoare. ”Eu sper să fie atractiv pentru cât mai mulţi tineri din România”, a spus premierul.
Viorica Dăncilăm a fost întrebată, miercuri, de unde vor proveni banii din Programul "Investeşte în tine".
"Aceşti bani sunt de la bănci. Statul plăteşte dobânda de 6 la sută, 80 la sută garantează statul, 20 la sută persoana, dacă este angajată. Deci, 20 la sută de către creditor sau un codebitor dacă persoana nu este angajată şi dobânda este plătită de stat. Ceea ce condiţinoează acest credit este legat de faptul că respectivul trebuie să urmeze cursurile unei facultăţi, sau să urmeze cursuri pentru reconversie, cursuri de perfecţionare, deci trebuie neapărat să fie legat de urmarea unor cursuri", a răspuns Viorica Dăncilă, potrivit news.ro .
Aceasta şi-a exprimat speranţa ca programul să fie accesat de cât mai mulţi tineri.
"Vom vorbi în şedinţa de Guvern despre acest lucru şi eu sper ca acest lucru să fie atractiv pentru cât mai mulâi tineri din România. Vedem dacă avem toate avizele pentru săptămâna aceasta. Dacă obţinem toate avizele de la toate ministerele, vom ieşi cu el săptămâna aceasta, dacă nu, săptămâna viitoare", a mai spus premierul care a precizat că suma vizată este de circa un miliard de lei.
Programul "Investeşte în tine" va oferi tinerilor care sunt la studii acces la împrumuturi fără dobândă, garantate de stat, de 40.000 de lei pentru educaţie, sănătate, sport şi cultură, creditul putând creşte cu alte 20.000 de lei dacă beneficiarul este angajat sau se angajează în perioada derulării programului, nefiind însă vizaţi doar tinerii, numărul persoanelor eligibile pentru a luat un credit prin acest program fiind de 8 milioane, a anunţat marţi vicepremierul Viorel Ştefan.
"Creditul este 40.000 de lei pentru tinerii între 16 şi 26 de ani, iar valoarea acestuia poate fi extinsă cu 20.000 de lei dacă beneficiarul este angajat sau se angajează în perioada derulării programului", a anunţat vicepremierul.
Pentru persoanele între 26 şi 55 de ani, valoarea creditului este de 35.000 de lei, dar poate fi extins cu 20.000 lei dacă beneficiarul este angajat sau se angajează în perioada derulării programului.
"Programul se adresează în mod special tinerilor, dar nu numai. Se referă la investiţiile pe care o persoană le poate face în propria sa dezvoltare, adică în propria educaţie, cultură sau sănătate. Acest program va include şi investiţiile în dezvoltarea personală a membrilor familiilor beneficiarului", a spus Ştefan.
Principalele motive ale demarării acestui program sunt şomajul ridicat în rândul tinerilor (18,3%), exodul tinerilor din ţară, lipsa forţei de muncă calificate în unele zone ale ţării, dificultăţile tinerilor cu venituri reduse în finalizarea studiilor, dificultăţile de angajare şi reconversie profesională pentru cei apropiaţi de 55 de ani.
Durata creditului este de maximum 10 ani, aici fiind inclusă şi perioada de graţie, cel puţin egală cu durata studiilor, dar maximum 5 ani. Creditul este garantat de stat în proporţie de 80% prin Fondul Naţional de Garantare a Creditelor pentru IMM-uri (FNGCIMM), exceptând dobânzile şi comisioanele bancare. Dacă nu este angajat, beneficiarul trebuie însoţit de un co-debitor pentru diferenţa de 20%.
