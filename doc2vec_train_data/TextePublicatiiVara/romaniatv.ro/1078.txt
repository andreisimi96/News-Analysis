După ce a fost protagonistul unei bătăi ca-n filme, în care a lovit cu sabia trei persoane, Vandam Constantin, liderul unui clan din Iași, a primit doar o pedeapsă de șase luni de închisoare cu suspendare, în condițiile în care și-a recunoscut faptele.
Vandam a fost obligat totuși să presteze 60 de zile de muncă în folosul comunității și să urmeze și un curs de reintegrare socială. Aceeași pedeapsă a primit-o și o rudă de a sa, Diego Constantin, care a participat, la rândul său, la bătaie, potrivit cancan.ro .
În 2015, Vandam a devenit vedetă națională când s-a mutat în casa senatorului Ionel Agrigoroaei, după ce a cumpărat la licitație un corp al imobilului. După nenumărate șicane, timp în care a săpat și o groapă în curtea demnitarului, Vandam a reușit să îl determine pe Agrigoroaei să plece din casă.
