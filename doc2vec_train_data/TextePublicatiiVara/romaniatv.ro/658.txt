Poliţiştii au intervenit, în ultimele 24 de ore, la peste 3.100 de sesizări venite din partea cetăţenilor, iar în urma activităţilor desfăşurate în teren au constatat peste 880 de infracţiuni, au aplicat aproape 7.400 de sancţiuni contravenţionale şi au reţinut 423 de permise de conducere.
Peste 10.200 de poliţişti au acţionat, la nivel naţional, în ultimele 24 de ore, la 3.103 evenimente, dintre care 2.567 au fost sesizate prin 112.
În urma activităţilor, au fost constatate 886 de infracţiuni, 118 persoane fiind surprinse în flagrant delict.
De asemenea, au fost depistate 15 persoane urmărite naţional sau internaţional, iar în cauzele instrumentate au fost dispuse 63 de măsuri preventive.
Totodată, pentru neregulile constatate, poliţiştii au aplicat 7.398 de sancţiuni contravenţionale, în valoare de aproape 2.300.000 de lei şi au confiscat bunuri în valoare de peste 11.000 de lei.
Poliţiştii rutieri au desfăşurat activităţi pentru creşterea siguranţei în trafic, fiind constatate 115 infracţiuni la regimul circulaţiei pe drumurile publice. Au fost reţinute 423 de permise de conducere şi au fost retrase 161 de certificate de înmatriculare.
