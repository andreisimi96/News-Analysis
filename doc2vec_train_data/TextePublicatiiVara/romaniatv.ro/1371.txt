Potrivit unei sinteze a cauzelor finalizate de DNA în luna mai, procurorii din cadrul Direcţiei Naţionale Anticorupţie - Serviciul teritorial Braşov au dispus trimiterea în judecată, în stare de libertate, a lui Vasile Andreaş, primar al comunei Sâmbăta de Sus, pentru săvârşirea infracţiunilor de abuz în serviciu dacă funcţionarul public a obţinut pentru sine sau pentru altul un avantaj patrimonial sau nepatrimonial în formă continuată şi conflict de interese (două fapte).
În acelaşi dosar au fost deferiţi Justiţiei Adriana Simona Folea, contabil în cadrul Primăriei Comunei Sâmbăta de Sus, pentru săvârşirea infracţiunilor de abuz în serviciu dacă funcţionarul public a obţinut pentru sine sau pentru altul un folos necuvenit, în formă continuată, şi uz de fals în formă continuată (două fapte), Elena Andreaş, administrator al SC Florirex SRL, Andreea Antinie, Ciprian Nicolae Antinie, administratori ai SC Antada Com SRL, pentru săvârşirea infracţiunilor de complicitate la abuz în serviciu dacă funcţionarul public a obţinut pentru sine sau pentru altul un folos necuvenit în formă continuată, uz de fals în formă continuată, dar şi a societăţilor Florirex SRL şi Antada Com SRL, pentru săvârşirea infracţiunilor de complicitate la abuz în serviciu dacă funcţionarul public a obţinut pentru sine sau pentru altul un folos necuvenit în formă continuată şi uz de fals în formă continuată.
Anchetatorii notează în rechizitoriul transmis judecătorilor că, în perioada 2008 - 2013, Vasile Andreaş, cu încălcarea prevederilor legale, şi-ar fi exercitat defectuos atribuţiile de serviciu, în scopul de a obţine foloase necuvenite pentru membrii familiei sale, Elena Andreaş, Andreea Antinie, Ciprian Antinie, administratori şi asociaţi în cadrul SC Florirex SRL şi SC Antada COM SRL.
Concret, precizează DNA, edilul nu ar fi luat măsuri pentru încasarea debitelor restante din impozitul pe clădiri datorat de cele două societăţi inculpate pentru imobilele deţinute în Sâmbăta de Sus.
Mai mult, arată sursa citată, Vasile Andreaş ar fi dat dispoziţii funcţionarilor din aparatul de specialitate al primăriei care aveau ca sarcină de serviciu urmărirea şi încasarea veniturilor la bugetul local să acţioneze în sens contrar şi să calculeze impozitul pe clădiri datorat de cele două societăţi începând cu anul 2011, potrivit unor înscrisuri false.
"În demersurile sale infracţionale, un aport deosebit l-ar fi avut Adriana Simona Folea, în calitate de persoană însărcinată cu urmărirea şi calcularea impozitelor şi taxelor locale care, prin calcularea frauduloasă, în baza unor înscrisuri false, a impozitelor datorate, ar fi urmărit şi ar fi obţinut pentru societăţile comerciale sus-menţionate şi persoanele care le administrează foloase necuvenite în sumă de 1.378.105 lei. Documentele false în baza cărora au fost calculate obligaţiile fiscale ale SC Florirex SRL şi SC Antada COM SRL i-au fost puse la dispoziţie inculpatei de către Andreaş Elena, Antinie Andreea şi Antinie Ciprian Nicolae", se menţionează în comunicat.
Anchetatorii mai arată că, în cursul anului 2011, Vasile Andreaş folosindu-se de funcţia deţinută, cu încălcarea interdicţiilor legale, ar fi încheiat, cu o altă societate comercială, administrată de fiica sa, Andreea Antinie, două contracte de achiziţii obiecte de mobilier în valoare totală de 48.000 lei, obţinându-se în acest fel foloase materiale pentru aceasta din urmă constând în valoarea bunurilor decontate, în parte nelivrate.
DNA informează că Primăria Sâmbăta de Sus s-a constituit parte civilă în procesul penal cu suma de 1.378.105 lei.
Dosarul a fost trimis spre judecare Tribunalului Braşov cu propunere de a se menţine măsurile preventive şi asigurătorii dispuse în cauză.
