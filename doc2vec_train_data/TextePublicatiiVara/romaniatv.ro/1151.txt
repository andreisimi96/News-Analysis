Poliţiştii Serviciului de investigaţii criminale din cadrul Inspectoratului de Poliţie Judeţean (IPJ) Botoşani au efectuat patru percheziţii, dintre care trei la domiciliile unor persoane şi una în Penitenciarul Botoşani, într-un caz de tentativă de înşelăciune, a anunţat, joi, purtătorul de cuvânt al IPJ, Maria Carp.
Percheziţiile au fost efectuate în baza mandatelor emise de Judecătoria Botoşani.
"În urma activităţilor efectuate au fost identificate şi ridicate în vederea continuării cercetărilor mai multe mijloace materiale de probă (telefoane mobile, cartele SIM) care interesează cauza. Poliţiştii continuă cercetările sub aspectul comiterii infracţiunii de tentativă la înşelăciune, pentru administrarea probatoriului necesar în vederea luării măsurilor legale", a afirmat Carp, potrivit Agerpres .
La percheziţii au mai participat luptători ai Serviciului de Acţiuni Speciale şi lucrători din cadrul Inspectoratului Judeţean de Jandarmi Botoşani.
