A murit Revisz Romulus, fost campion de tenis de masă. Sportivul a încetat din viață, vineri dimineață, în Germania, la 47 de ani, răpus de cancer la creier, informează Libertatea.ro .
Problemele de sănătate au apărut în septembrie 2015, când fostul campion național a fost internat de urgență la spital cu dureri puternice de cap. "Am crezut că problemele sunt de la sezonul epuizant care tocmai se terminase", a povestit Revisz anul trecut pentru marbacher-zeitung.de.
Diagnosticul a căzut ca un trăsnet, două tumori cerebrale. "Puiu", cum îi spuneau apropiații, a fost supus unei intervenții chirurgicale complicate pe creier. A urmat o perioadă de chimioterapie, iar starea lui de sănătate părea stabilă. Revisz știa însă că nu este vindecat. "Știu că tumora poate să reapară oricând", spunea fostul sportiv.
Revisz a înfruntat boala cu mult curaj. Complicațiile au reapărut în aprilie, când Revisz a ajuns din nou în stare gravă la spitalul din Ludwigsburg. "Puiu" era bolnav. Atât de bolnav, încât l-a ultima postare pe Facebook a vrut parcă să-și pregătească prietenii de ce-i mai rău.
Romulus Revisz era căsătorit și avea un băiat și o fată. A plecat din România după Revoluția din 1989. Abia împlinise 19 ani și era în lotul național de tenis de masă. A câștigat medalii europene de cadeți și juniori alături de Călin Creangă, devenit Kalinikos Kreanga, după ce a primit cetățenia elenă.
Revisz a început să practice tenisul de masă la Șc. Gen. 21 București, s-a perfecționat la CSȘ 2 București, sub îndrumarea fostei campioane mondiale Geta Pitică, și s-a consacrat la Stirom București, unde a fost antrenat de Constantin Mihăilă și de regretatul Aurel Ovanez.
Revisz Romulus a fost campion european la dublu masculin (1984, la Linz, Austria), campion european la dublu mixt (1988, la Novi Sad, Iugoslavia) și dublu campion național (1989, 1998).
În străinătate, Romulus Revisz a jucat un an în Kosovo, trei ani în Slovenia, la Maribor, a trecut prin Austria, iar din 1998, Revisz s-a stabilit în Germania. Din 2000, a evoluat la TSG Steinheim.
