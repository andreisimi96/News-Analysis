Anunţ de ultimă oră de la Ministerul Mediului, după incendiul de la Cernobîl. Autorităţile române sunt în alertă maximă
Reţeaua Naţională de Supraveghere a Radioactivităţii Mediului nu a înregistrat depăşiri ale limitelor de avertizare sau atenţionare pentru factorii de mediu, în urma incendiului de vegetaţie produs marţi, 5 iunie, în Pădurea Roşie de lângă Centrala Nuclear Electrică Cernobîl (Ucraina), a anunţat, miercuri, Ministerul Mediului.
"În perioada 4 - 6 iunie 2018 nu s-au înregistrat depăşiri ale limitelor de avertizare/atenţionare pentru factorii de mediu urmăriţi de Reţeaua Naţională de Supraveghere a Radioactivităţii Mediului. Valorile înregistrate se situează în tendinţa multianuală de variaţie a acestei luni. Până în prezent, nu există indicii că ar putea exista efecte negative asupra radioactivităţii mediului sau asupra sănătăţii populaţiei. Analizele gama spectrometrice efectuate asupra probelor de aerosoli atmosferici prelevaţi în perioada 28 mai - 3 iunie 2018, la sediul celor şase centre regionale care efectuează determinări de gama spectrometrie (ANPM, APM Arad, APM Iaşi, APM Constanţa, APM Craiova, APM Maramureş) nu au pus în evidenţă prezenţa de radionuclizi artificiali în mediu, valorile înregistrate situându-se în domeniul de variaţie al fondului natural. De asemenea, în cursul zilei de astăzi (miercuri, 6 iunie 2018, n.r), centrele regionale de gama spectrometrie au măsurat în regim de urgenţă şi probele cumulate de aerosoli atmosferici prelevaţi în perioada 4 - 6 iunie, valorile obţinute fiind cele normale acestei perioade. Nu au pus în evidenţă prezenţa de radionuclizi artificiali în mediu", notează sursa citată într-un comunicat de presă.
Potrivit ministerului de resort, Administraţia Naţională de Meteorologie (ANM) a realizat o simulare a transportului poluanţilor atmosferici pe distanţe lungi, în intervalul de timp 4 - 5 iunie, simulare care indică faptul că traiectoria curenţilor de aer a fost în direcţia opusă României, dinspre nord-vest către sud-est.
Un nou ACCIDENT NUCLEAR la Cernobîl. Incendiul din jurul centralei se propagă cu repeziciune
Ministerul Mediului precizează că, alături de instituţiile din subordine, vor continua să monitorizeze situaţia.
Un incendiu de proporţii s-a declanşat, marţi, în zona de excluziune din jurul centralei nucleare accidentate de la Cernobîl, au anunţat autorităţile ucrainene, dând asigurări că nu a fost detectată o creştere periculoasă a radioactivităţii, informează AFP.
Focul s-a propagat în dimineaţa zilei de marţi la mai puţin de zece kilometri de centrală, pe iarba uscată din zona puternic radioactivă, înainte de a se extinde spre un masiv împădurit, potrivit comunicatelor difuzate separat de această instituţie şi de serviciul de stat pentru situaţii de urgenţă.
'Niciun incendiu nu a fost detectat în incinta centralei', care nu riscă să fie afectată, a dat asigurări la rândul său Administraţia de Stat pentru reglementare nucleară.
Aproape 130 de pompieri, două avioane şi un elicopter al pompierilor luptă cu flăcările, potrivit serviciului de stat pentru situaţii de urgenţă.
Reactorul numărul 4 al centralei sovietice de la Cernobîl, situată la circa o sută de kilometri nord de Kiev, a explodat în 1986 în timpul unui test de securitate, devenind cel mai grav accident nuclear din istorie. Elemente radioactive eliminate de reactor au contaminat, potrivit unor estimări, până la trei sferturi din Europa, dar mai ales Ucraina, Rusia şi Belarus, pe atunci republici sovietice. Zona din jurul centralei, pe o rază de 30 de kilometri, nu este nici acum locuită de oameni.
Alte trei reactoare ale centralei de la Cernobîl au continuat să producă electricitate până la închiderea definitivă a centralei, în decembrie 2000.
