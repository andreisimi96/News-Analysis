CM 2018. Aeronava care a transportat naţionala "canarinha" a aterizat în staţiunea de pe ţărmul Mării Negre la doar câteva ore după partida amicală câştigată cu scorul de 3-0 în faţa Austriei, la Viena.
Componenţii delegaţiei Braziliei, în frunte cu starul Neymar, au coborât din avion, în jurul orei locale 3,00, îmbrăcaţi în costume elegante de culoare albastru închis. Brazilienii au ales oraşul gazdă al Jocurilor Olimpice de iarnă ediţia 2014 drept loc de cantonament pe durata turneului final datorită climei sale calde şi însorite.
Ei urmează să efectueze luni după-amiază un prim antrenament în Rusia, cu şase zile înaintea debutului la CM 2018, împotriva reprezentativei Elveţiei, la Rostov, în cadrul Grupei E a competiţiei.
Brazilienii vor înfrunta apoi Costa Rica (pe 22 iunie, la Sankt Petersburg) şi Serbia (pe 27 iunie, la Moscova).
După coşmarul de la Cupa Mondială 2014, unde a fost umilită pe teren propriu de Germania (1-7), în semifinale, naţionala Braziliei a sosit în Rusia cu o echipă reînnoită în mare parte, precum şi cu un selecţioner, Tite, care a readus-o pe calea victoriei, Selecao fiind cotată acum cu şanse mari la câştigarea celui de-al şaselea său titlu mondial.
