Mai multe gospodării din Ciuruleasa au fost inundate, două autoturisme parcate şi un garaj au fost luate de ape, iar drumul naţional care străbate localitatea a fost blocat cu aluviuni pe aproximativ 200 de metri, în urma precipitaţiilor abundente înregistrate vineri în zona Munţilor Apuseni, a informat Inspectoratul pentru Situaţii de Urgenţă (ISU) Unirea Alba.
Pichetul Cîmpeni intervine cu o autospecială şi o motopompă pentru evacuarea apei din mai multe gospodării din Ciuruleasa.
DN74, spre Brad, a fost blocat cu aluviuni în totalitate pe o lungime de aproximativ 200 de metri. Totodată, pe drumul spre satul Buninginea se circulă doar pe un sens. În zonă se acţionează pentru deblocare de către compania de Drumuri Naţionale. De asemenea, se acţionează cu două buldoexcavatoare de către SVSU Abrud şi SVSU Ciuruleasa.
Potrivit Poliţiei, tot pe DN74, dar la Mătişeşti, există două locuri în care traficul este posibil doar pe o bandă de mers după ce carosabilul a fost acoperit de aluviuni.
Potrivit Agerpres , Inspectoratul de Poliţie Judeţean (IPJ) Alba a revenit asupra informaţiei că DN74 a fost blocat de aluviuni între localităţile Vadu Moţilor şi Poiana Vadului, precizând că este vorba de DJ750. Circulaţia între cele două localităţi a revenit în cursul serii la normal, a precizat purtătorul de cuvânt al IPJ Alba, comisar Luminiţa Prodan.
Judeţul Alba s-a aflat vineri sub mai multe atenţionări meteo de cod galben.
