Iată câteva dintre afecţiunile de piele care sunt generate de expunerea excesivă la soare: 
Afecţiuni ale pielii # 1: Petele de bătrâneţe
Aceste pete de culoare maro sau gri nu sunt mereu cauzate de îmbătrânire deşi ele se multiplică pe măsură ce înaintezi în vârstă. Petele de bătrâneţe sunt rezultatul expunerii îndelungate la razele soarelui şi de aceea au tendinţa de a apărea în zonele neprotejate precum faţa, mâinile şi pieptul. Există creme şi tratamente speciale care pot diminua culoarea petelor. 
Afecţiuni ale pielii # 2: Keratoza actinică
Keratoza actinică are aspectul unei papule de culoare roşie sau maro şi este cauzată de o expunere exagerată la soare. Cel mai adesea apare pe cap, gât sau mâini însă poate apărea şi în alte zone ale corpului. Keratoza actinică apare de obicei la persoanele peste 40 de ani, însă există şi excepţii de la această regulă. Persoanele cu pielea albă, cu părul blond sau roşcat şi cu ochii verzi sau albaştri au cele mai mari şanse de a dezvolta keratoză. Se recomandă urmarea unui tratament în etapa de început a afecţiunii astfel încât aceasta să nu se dezvolte în carcinom, un tip de cancer de piele. 
Afecţiuni ale pielii # 3: Cheilita actinică
Cheilita actinică este un tip de tumoare premalignă de la nivelul buzei inferioare care poate fi cauzată de expunerea îndelungată la soare. Iniţial, se observă o uşoară îngroşare a buzei, care îşi pierde forma normală. Ulterior se intensifică procesul keratozic şi apar mici fisuri sau eroziuni sângerânde. Dacă nu este tratată Cheilita actinică  se poate transforma în carcinomul scuamos.
