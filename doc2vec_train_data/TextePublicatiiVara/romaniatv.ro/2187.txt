Într-un discurs televizat, Kvirikaşvili a anunţat că decizia îi este motivată de asemenea de ”dezacorduri fundamentale” cu preşedintele partidului aflat la putere, Visul Georgian, foarte influentul miliardar şi fost premier Bidzina Ivanişvili.
Aflat la putere de doi ani şi jumătate, Guvernul Kvirikaşvili s-a confruntat în ultimele luni cu manifestaţii contra politicii sale economice. Premierul a dat mereu asigurări că a permis micii ţări din Caucazul de Sud să atingă ”cea mai puternică creştere economică din regiune”, informează news.ro .
În 2017, 22,5% dintre georgieni trăiau sub pragul sărăciei, un nivel în creştere comparat cu cel din 2016 (20,7%), potrivit unui raport al Fondului ONU pentru Copii (UNICEF). În aprilie, mii de manifestanţi au protestat faţă de măsurile economice ale Guvernului. La sfârşitul lui mai, mii de tineri au participat la altă manifestaţie, furioşi din cauza unor raiduri ale poliţiei în discoteci, în cadrul unei campanii de luptă împotriva drogurilor.
La 1 iunie, manifestanţi au ieşit din nou în stradă pentru a cere demisia premierului şi a procurorului general Irakli Şotadze, în cadrul unui scandal judiciar. Acesta din urmă a fost acuzat că aintervenit într-un proces cu privire la crimă în favoarea unuia dintre suspecţi, fiul unui fost coleg. Judecat după uciderea mai multor adolescenţi într-o încăierare la Tbilisi în 2017, acuzaţiile formulate împotriva suspectului au fost modificate în favoarea sa. Procurorul General a demisionat atunci, iar Kvirikaşvili a dispus o nouă anchetă cu privire la aceste crime. Aceste manifestaţii au fost urmate de o grevă la metrou, care a paralizat capitala, în care trăiesc 1,2 milioane de persoane, scrie news.ro .
Potrivit Constituţiei georgiene, demisia lui Kvirikaşvili o antrenează pe cea a întregului Guvern. Partidul Visul Georgian are şapte zile la dispoziţie să aleagă un nou candidat la postul de premier, care urmează să fie acceptată sau refuzată de preşedintele ţării, a cărei funcţie este în mare măsură protocolară.
Plecarea lui Kvirikaşvili este ”o consecinţă logică a nemulţumirii populatre faţă de politica sa, iar asta a culminat recent cu manifestaţii”, a declarat pentru AFP analistul georgian Ghela Vasadze. ”Însă asta arată înainte de toate că există o luptă internă de putere cu Partidul Visul Georgian”, adaugă el. Iar această luptă ”a intrat în faza sa intensă, iar Bidzina Ivanişvili a demonstrat încă o dată cine ţine frâiele Georgiei”, a apreciat el, informează news.ro
Cel mai bogat om din Georgia, Ivanişvili a fost premier din octombrie 2012 în noiembrie 2013. El s-a întors în politică în mai şi a preluat conducerea Partidului Visul Georgian, pe care l-a fondat şi care se află la putere din 2012.
