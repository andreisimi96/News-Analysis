Aproximativ 40 de gospodării au fost inundate în localitatea Slatina Timiş, judeţul Caraş-Severin, iar trei persoane au fost evacuate după ce o viitură a ajuns într-o gospodărie din Borlova. Opt localităţi nu au energie electric. Două persoane au fost lovite de fulger, în Mehedinţi. Din păcate unul dintre ei a murit. Mai mulţi copaci au căzut pe stradă, în Craiova, judeţul Dolj, iar în unul dintre cartierele oraşului acoperişul unui bloc a căzut într-o parcare avariind mai multe autoturisme, din cauza furtunii de miercuri seara.
În localitatea Slatina Timiş sunt afectate de inundaţii peste 40 de gospodării, în principal curţi.
"Intervin 20 de pompieri militari cu patru motopompe transportabile şi patru autospeciale. Pârâul Slatina a ieşit din albie. Sunt inundate şi străzile din localitate", transmite ISU Caraş-Severin.
De asemenea, potrivit sursei citate, o gospodărie a fost izolată de apă în localitatea Borlova. Reprezentanţii ISU spun că s-a impus evacuarea a trei persoane.
Din cauza condiţiilor meteo, localităţile Jupa, Zăgujeni, Zorlencior, Cornuţel, Maciova, Cavaran, Sacu, Domaşnea nu sunt alimentate cu energie electrică.
Două persoane lovite de fulger
Un bărbat de 78 de ani din localitatea Obîrşia Cloşani, judeţul Mehedinţi, a murit, miercuri seară, iar o femeie este rănită, după ce au fost loviţi de fulger.
Potrivit reprezentanţilor Inspectoratului de Poliţie al judeţului Mehedinţi, două persoane au fost lovite de trăsnet în localitatea Obîrşia Cloşani.
"SMURD Baia de Aramă intervine pentru acordarea primului ajutor la două persoane lovite de trăsnet în localitatea Obîrşia Cloşani, la o stână. Este vorba de un bărbat de 78 de ani şi o femeie de 68 de ani. Cei doi sunt în stare gravă. Se efectuează manevre de resuscitare", transmite IPJ Mehedinţi.
Totodată, din cauza fenomenelor meteorologice, DN6 este blocat în zona localităţii Tâmna, la kilometrul 301, după ce un copac a căzut pe şosea.
Pompierii şi angajaţi de la Enel se află la faţa locului pentru a îndepărta copacul căzut şi a repara eventuale avarii.
DEZASTRU ŞI ÎN CRAIOVA - Mai mulţi copaci au căzut pe stradă
Pompierii intervin şi în Craiova, pentru a limita proporţiile vijeliei.
„Se acţionează la copac căzut pe strada Matei Millo, altul în cartierul Făcăi. Între timp, a mai venit un apel pentru a interveni la un acoperiş de bloc în cartierul 1Mai, căzut în parcare. Din discuţiile cu locatarii, maşinile sunt uşor avariate", a afirmat reprezentantul ISU Dolj, potrivit Mediafax .
Judeţul Dolj este sub atenţionare cod portocaliu de ploi şi vijelii până la ora 20.30.
Institutul Național de Hidrologie și Gospodărire a Apelor, București a emis cod roşu, galben şi portocaliu de inundaţii în mai multe zone din ţară .
În intervalul 13 iunie, ora 17:50 – 13 iunie, ora 24:00, ca urmare a precipitaţiilor înregistrate în ultimele ore, a celor prognozate şi propagării, se pot produce scurgeri importante pe versanţi, torenţi, pâraie, viituri rapide pe râurile mici cu posibile efecte severe de inundaţii locale și creşteri importante de debite și niveluri cu posibile depăşiri ale COTELOR DE PERICOL pe râurile mici din bazinele hidrografice: afluenții Timișului aferenți sectorului aval S.H. Sadova – amonte confluență cu râul Bistra, afluenții de stânga ai Bistrei – aval S.H. Voislova Bucova, Pogăniș – bazin superior amonte S.H. Brebu, Tău – bazin superior amonte S.H. Soceni, judeţul Caraș-Severin.
Fenomenele hidrologice periculoase se pot produce cu probabilitate și intensitate mai mare pe unele râuri mici din bazinele hidrografice: Goleț – bazin superior, Timiș – afluenții mici de dreapta aferenți sectorului S.H. Caransebeș și Bistra Mărului – afluenții aferenți sectorului aval acumularea Poiana Mărului.
În funcţie de evoluţia fenomenelor hidrometeorologice vom reveni cu actualizarea prognozei hidrologice.
Se impune urmărirea evoluţiei situaţiei hidrometeorologice, în conformitate cu „Regulamentul privind gestionarea situaţiilor de urgenţă generate de inundaţii, fenomene meteorologice periculoase, accidente la construcţii hidrotehnice, poluări accidentale pe cursurile de apă şi poluări marine în zona costieră".
- În intervalul 13.06.2018 ora 14:00 – 15.06.2018 ora 16:00 pe râurile din bazinele hidrografice: Vişeu, Iza, Tur, Lăpuş (judeţele Maramureş şi Satu Mare), Someşul Mare (judeţul Bistriţa Năsăud), Someş – afluenţii mici aferenţi sectorului aval S.H. Dej (judeţele Cluj, Sălaj, Maramureş şi Satu Mare), Someșul Mic – bazin superior și afluenţi (judeţele Cluj şi Bihor), Crasna (judeţele Sălaj şi Satu Mare), Barcău (judeţele Sălaj şi Bihor), Crişul Repede – bazin superior şi afluenţi bazin mijlociu şi inferior (judeţele Cluj şi Bihor), Crişul Negru (judeţele Bihor şi Arad), Crişul Alb (judeţele Hunedoara şi Arad), Arieş (judeţele Alba şi Cluj), Mureş – afluenții aferenţi sectorului aval confluenţă Târnave (judeţele Alba, Sibiu, Hunedoara şi Arad), Bega Veche, Bega (judeţul Timiş), Timiş, Bârzava, Moraviţa, Caraş, Nera (judeţele Caraş Severin şi Timiş), Cerna (judeţele Caraş Severin şi Gorj), Drincea, Desnăţui (judeţele Mehedinţi şi Dolj), Jiu – bazin superior şi mijlociu şi afluenţi bazin inferior (judeţele Hunedoara, Mehedinţi, Gorj şi Dolj), Olt – bazin superior şi mijlociu, Olt - afluenţi aval S.H. Sebeş Olt (judeţele Harghita, Covasna, Braşov, Sibiu, Vâlcea, Gorj, Dolj, Argeş şi Olt), Vedea – bazin superior şi afluenţi bazin mijlociu şi inferior (judeţele Argeş, Olt şi Teleorman), Argeş – bazin superior şi afluenţi bazin mijlociu şi inferior (judeţele Argeş, Dâmboviţa, Giurgiu, Teleorman şi Ilfov), Ialomiţa – bazin superior şi afluenţi bazin mijlociu şi inferior (judeţele Dâmboviţa, Prahova şi Ialomiţa), Buzău – bazin superior şi afluenţi bazin mijlociu (judeţele Braşov, Covasna şi Buzӑu), Trotuş – bazin superior şi afluenţi bazin mijlociu şi inferior (judeţele Harghita, Covasna, Bacău şi Neamţ), Putna – bazin superior (judeţul Vrancea), Rm. Sărat (judeţele Buzău şi Vrancea) sunt anunţate scurgeri importante pe versanţi, torenţi şi pâraie, viituri rapide pe râurile mici cu posibile efecte de inundaţii locale şi creşteri de debite şi niveluri pe unele râuri din bazinele hidrografice menţionate, cu depăşiri ale COTELOR DE APĂRARE.
- În intervalul 13.06.2018 ora 18:00 – 14.06.2018 ora 24:00 pe râurile din bazinele hidrografice: Mureş – afluenţii aferenţi sectorului aval S.H. Gelmar (judeţele Hunedoara şi Arad), Bega Veche, Bega (judeţul Timiş), Timiş – bazin superior şi afluenţi bazin mijlociu şi inferior, Bârzava, Moraviţa, Caraş, Nera (judeţele Caraş Severin şi Timiş), Cerna (judeţele Caraş Severin şi Gorj).
- În intervalul 13.06.2018 ora 23:00 – 14.06.2018 ora 24:00 pe râurile din bazinele hidrografice: Gilort – bazin superior, afluenţii Jiului aferenţi sectorului aval S.H. Sadu – amonte confluenţă Gilort (judeţul Gorj), afluenţii Oltului aferenţi sectorului aval confluenţă cu râul Lotru (judeţele Vâlcea, Gorj, Argeş, Olt, Dolj), Vedea - bazin superior (judeţele Argeş şi Olt), Teleorman – bazin superior (judeţele Argeş şi Teleorman).
sunt anunţate scurgeri importante pe versanţi, torenţi şi pâraie, viituri rapide pe râurile mici cu posibile efecte de inundaţii locale şi creşteri de debite şi niveluri pe unele râuri din bazinele hidrografice menţionate, cu depăşiri ale COTELOR DE APĂRARE.
În funcţie de evoluţia fenomenelor hidrometeorologice vom reveni cu actualizarea prognozei hidrologice.
În intervalul 13 iunie ora 17:05 – 13 iunie ora 22:00, ca urmare a precipitaţiilor înregistrate în ultimele ore, a celor prognozate şi propagării, se pot produce scurgeri importante pe versanţi, torenţi, pâraie, viituri rapide pe râurile mici cu posibile efecte de inundaţii locale şi creşteri de debite şi niveluri cu posibile depăşiri ale COTELOR DE ATENŢIE pe râurile mici din jumătatea de vest a județului Constanța.
Fenomenele hidrologice periculoase se pot produce cu probabilitate şi intensitate mai mare în bazinele hidrografice Siliștea și Țibrin.
În funcţie de evoluţia fenomenelor hidrometeorologice vom reveni cu actualizarea prognozei hidrologice.
