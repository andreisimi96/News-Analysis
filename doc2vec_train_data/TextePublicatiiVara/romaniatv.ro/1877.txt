Un număr de 12 persoane au fost duse la audieri, marţi, în urma a opt percheziţii domiciliare efectuate în judeţul Arad de procurori DIICOT şi poliţişti, fiind vizaţi presupuşi membri ai unei grupări de traficanţi de migranţi. Anchetatorii cred că gruparea a ajutat peste 60 de migranţi să ajungă în ţări din Spaţiul Schengen, între care mulţi copii.
Descinderile la casele suspecţilor au fost efectuate de DIICOT Arad, cu sprijinul ofiţerilor de poliţie judiciară din cadrul Serviciului de Combatere a Criminalităţii Organizate şi al jandarmilor.
Potrivit unui comunicat de presă al DIICOT, opt percheziţii au fost efectuate, iar ancheta vizează destructurarea unui grup infracţional organizat specializat în traficul de migranţi în sud-estul Europei.
"În cauză există suspiciunea rezonabilă că, în perioada iulie 2017 – februarie 2018, un număr de trei suspecţi au constituit un grup infracţional organizat, la care ulterior au aderat şi alţi suspecţi, iar în intervalul noiembrie 2017 – februarie 2018, la date diferite şi în baza aceleiaşi rezoluţii infracţionale, au traficat în patru rânduri un număr de 61 de migranţi – minori şi adulţi – spre ţări din Spaţiul Schengen", se arată în comunicat.
Un număr de 12 persoane au fost ridicate pentru a fi duse la audieri.
