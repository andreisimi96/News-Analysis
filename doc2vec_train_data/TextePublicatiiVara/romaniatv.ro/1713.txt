Centrul European pentru Drepturile Copiilor cu Dizabilități (CEDCD) a preluat cazul referitor la abuzurile și relele tratamente aplicate elevilor din cadrul Liceului Tehnologic Special pentru Deficienți de Auz din Județul Cluj. În urma sesizărilor primite de la mai mulți părinți ai elevilor din acest liceu și în contextul abuzurilor și maltratării unei eleve din clasa a VII a a acestui Liceu, în cursul serii de ieri, CEDCD a sesizat Parchetul de pe lângă Judecătoria Cluj, Ministerul Educației și Inspectoratul Școlar Județean.
CEDCD a anuţat într-un comunicat că va acorda suport legal minorei agresate în școală de către cadrul didactic în cauză și familiei acesteia.
"Așa cum am arătat de-a lungul timpului, școlile speciale din România nu se dezic de la abuzuri și violențe împotriva copiilor cu dizabilități, pe care le perpetuează în liniște în spatele ușilor închise. Ca și în cazul Școlii Speciale Nr. 4 din București vom face toate demersurile legale pentru pedepsirea vinovaților și stabilirea răspunderii delictuale atât din punct de vedere penal, cât și civil. Tratamentul inuman al copiilor cu dizabilități trebuie să înceteze, iar aceste școli trebuie să facă obiectul unei anchete publice pe care MEN o amână de ani", declară Mădălina TURZA președinte CEDCD.
O elevă de la Liceul pentru Deficienţi de Auz din Cluj-Napoca a fost bătută de către o îngrijitoare, fiind lovită repetat cu pumnul în faţă, potrivit unor imagini filmate de colegi ai fetei si postate pe internet. Urmare a apariţiei imaginilor, conducerea şcolii a luat o primă măsură. Pedagogul a fost mutat disciplinar pe o altă funcţie, în aceeaşi şcoală, până la finalizarea anchetei.
