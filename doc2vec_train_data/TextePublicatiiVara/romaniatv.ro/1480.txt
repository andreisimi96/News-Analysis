Vicepreşedintele social-democraţilor Mihai Fifor, ministru al Apărării, precizează că va participa la mitingul organizat sâmbătă seara în Piaţa Victoriei de PSD - ALDE pentru că el crede "cu toată tăria că România trebuie să fie cu adevărat o ţară democratică, o ţară în care libertăţile şi drepturile cetăţeanului să nu mai fie încălcate în cel mai abuziv mod posibil".
Foto:  RomaniaTV.net
"În seara aceasta, începând cu ora 20,00, voi fi prezent la mitingul împotriva abuzurilor, organizat de PSD - ALDE în Piaţa Victoriei. Merg la protest, alături de zeci de mii de oameni, pentru că eu cred cu toată tăria că România trebuie să fie cu adevărat o ţară democratică, o ţară în care libertăţile şi drepturile cetăţeanului să nu mai fie încălcate în cel mai abuziv mod posibil. Cred cu tărie că în România trebuie respectate şi aplicate Constituţia şi legile ţării şi nu protocoale secrete şi ilegale încheiate între instituţii ale statului, de oameni care au aservit aceste instituţii unor interese străine de orice idee de stat de drept. Cred că în România votul cetăţeanului este sfânt şi cetăţeanul este singurul care poate decide democratic asupra viitorului acestei ţări. Cred cu tărie că în România instituţiile statului trebuie să revină la funcţionarea lor legală şi constituţională, astfel încât această ţară să poată sta oricând demnă în rândul statelor democratice ale Uniunii Europene din care face parte", a scris Mihai Fifor sâmbătă pe Facebook.
El spune că va participa la miting pentru că îşi doreşte ca "pruncii" săi "să crească şi să trăiască aici, în această ţară, liberi şi încrezători în destinul lor, fără teama că în orice moment li se poate face o nedreptate, fără ca legea şi instituţiile statului să intervină aşa cum e firesc într-o ţară membră a Uniunii Europene".
