Zeci de mii de oameni din toate judeţele ţării s-au adunat în Piaţa Victoriei din Capitală pentru a lua parte la mitingul PSD organizat sub sloganul ”Vrem prosperitate, NU Securitate!”. Mulţi dintre ei au ajuns în Bucureşti încă la orele prânzului, cu autocare, cu microbuze, cu maşini personale sau cu trenul, fiind atât membri şi simpatizanţi PSD, cât şi ai ALDE. În Piaţa Victorie au încercat să intre şi câteva zeci de persoane care scandau lozinci anti-PSD. Jandarmii au intervenit şi le-au cerut să plece din zonă.
Pe trotuar, spre Calea Victoriei, s-a adunat un grup de aproximativ 50 de persoane care strigă "Justiţie, nu corupţie", "Hoţii", "Ce vrem noi, e şi pentru voi". La un moment dat, ei au intrat într-un conflict cu jandamii, pentru că aceştia încercau să le explice că este o contramanifestaţie şi ar trebui să plece din zonă, scrie news.ro. Jandarmii au strâns rândurile până i-au determinat pe protestari să plece, însă pe Calea Victoriei s-au asezat pe jos, pe trotuar şi pe borduri, refuzând să iasă din piaţă şi continuând să scandeze împotriva PSD.
Manifestanţii au intrat în conflict inclusiv cu simpatizanţii PSD prezenţi la mitingul din Piaţa Victoriei, strigând unii la alţii şi determinându-i pe jandarmi să pună garduri între Piaţa Victoriei şi Calea Victoriei.
Zeci de mii de persoane s-au adunat în Piaţa Victoriei pentru mitingul organizat de PSD - ALDE. Participanţii la miting flutură steaguri tricolore şi ale Uniunii Europene, dar au desfăşurat şi un drapel al României lung, care este purtat pe o mare parte din suprafaţa Pieţei Victoriei.
Manifestanţii poartă pancarte pe care se poate citi: "Abuzurile voastre au îngrădit libertatea noastră", "Jos statul paralel", "Vrem libertate", "Ultima soluţie e în Constituţie", "Am crescut veniturile românilor. Scuză-ne Klaus", "Vrem Guvernul României, nu Guvernul meu", "Prosperitate, nu securitate!".
La miting sunt prezenţi şi reprezentanţi ai ALDE şi ai PNTCD.
