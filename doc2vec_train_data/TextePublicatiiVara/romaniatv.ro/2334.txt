Cu sau fără cofeină? 
Dacă ai o durere de cap insuportabilă, este posibil să iei un medicament care conține cafeină. Producătorii includ acest ingredient deoarece ajută la tratarea durerii într-un timp mai scurt. Totuși, cafeina, ca stimulator al sistemului nervos central, are o serie de efecte secundare, ca iritabilitatea sau anxietatea. De aceea, este indicat să optezi pentru acele analgezice care nu au cafeină. 
Evită excesul de paracetamol 
Verifică prospectul înainte de cumpărarea unui medicament cu acetaminofen (paracetamol), pentru că unele pot conține cafeină. Acest tip de analgezic nu creează dependență, dar dă reacții adverse în cazul în care iei o supradoză. Printre simptomele excesului de acetaminofen se numără  greața, diarea, balonarea, disconfortul stomacal, transpirația abundentă. 
Ibuprofenul nu se ia pe termen lung 
Pentru reducerea durerilor și inflamațiilor, apelezi adesea la medicamentele cu ibuprofen. Acestea combat și durerea de cap, dar trebuie să reții că, dacă le iei pe o perioadă mai mare de timp, peste 3 zile consecutiv, îți cresc riscul de a suferi un atac de cord sau un accident vascular cerebral. Aceleași efecte le poate avea și supradozarea, după cum avertizează Agenția Europeană a Medicamentului: „Dozele mari de ibuprofen (care depășesc 2.400 mg pe zi) trebuie evitate de pacienții care suferă de tulburări cardiace sau circulatorii grave, precum insuficiența cardiacă, bolile cardiovasculare sau de cei care au avut crize cardiace sau un accident vascular cerebral". Reacțiile adverse pe care le are ibuprofenul în caz de tratament prelungit sau supradozaj sunt: amețeli, somnolență, tulburări de vedere, depresie, anemie. 
Nu oricui îi face bine aspirina 
Din categoria medicamentelor antiinflamatoare face parte și aspirina. Poți lua un comprimat dacă ai o durere de cap, pentru că are proprietăţi analgezice, dar nu pe stomacul gol și nu dacă suferi de gastrită sau ulcer, situații în care poate provoca dureri de stomac și chiar hemoragie digestivă. O altă categorie cu contraindicație la administrarea de aspirină este cea a copiilor și adolescenților cu vârsta sub 18 ani, la care poate declanșa sindromul Reye care afectează creierul și ficatul, manifestat prin vărsături și amețeli. Aspirina crește și riscul apariției crizelor de astm sau alergice, de aceea nu este recomandată celor care suferă de astm bronșic sau alergii. De asemenea, cel mai bine ar fi să alegi aspirina tamponată, care conține nu doar acid acetilsalicilic, ci și săruri de calciu și previne efecte secundare ca durerile abdominale, greața, vărsăturile, arsurile de stomac.  
Ce să nu mănânci  
În perioada în care iei analgezice, evită să consumi suc de grepfrut sau fructul ca atare. Este un aliment care influențează efectele multor medicamente, nu doar pe cele care combat durerea, ci și a antibioticelor, a antidepresivelor, a statinelor sau a celor prescrise cardiacilor, astmaticilor, alergicilor, hipertensivilor. Fructul conține o substanță numită naringenină, care încetinește procesele metabolice de detoxificare de la nivelul ficatului și intestinelor, ceea ce afectează descompunerea și eliminarea medicamentelor. În unele situații asocierea pastilei cu grepfrutul este posibil să aibă și reacții precum durerile musculare, aritmiile (bătăi neregulate ale inimii), tulburările digestive și renale.   
Renunță să iei ibuprofen contra durerilor sau consultă medicul înainte de administrare dacă: 
- ți s-a prescris un tratament cu anticoagulante;
- suferi de o boală cronică hepatică, cardiovasculară sau renală;
- ești însărcinată sau alăptezi. 
