Doi DJ olandezi au fost prinşi vineri după-amiază cu substanţe interzise asupra lor, în Aeroportul Internaţional Iaşi. Cei doi DJ care au participat la Festivalul Afterhills, ce are loc în aceste zile la Iaşi, au fost duşi la audieri la sediul DIICOT.
Poliţiştii de la Transporturi care lucrează în cadrul Aeroportului Iaşi au reţinut vineri după-amiază doi tineri DJ veniţi din Olanda pentru a participa la Festivalul Afterhills.
"Astăzi (vineri - n.r.) au fost aduşi la sediul DIICOT doi cetăţeni olandezi asupra cărora, la controlul corporal efectuat la Aeroportul Internaţional Iaşi, au fost descoperite substanţe susceptibile a fi droguri. Cei doi cetăţeni care sunt DJ urmează a fi audiaţi la sediul nostru, după care vor fi luate măsurile care se impun", a declarat vineri, corespondentului MEDIFAX, Cătălin Prisecaru, şeful DIICOT Iaşi.
Surse apropiate anchetei au afirmat că cei doi olandezi au petrecut noaptea de joi spre vineri la Festivalul Afterhills, iar, vineri după-amiază, cei doi au încercat să se îmbarce într-un avion ce efectua o cursă pe ruta Iaşi - Bucureşti. Ulterior, cei doi ar fi urmat să ia o cursă aeriană spre Olanda.
La poarta de filtru, angajaţii Aeroportului Iaşi au observat reacţiile bizare ale celor doi olandezi şi le-au făcut un control corporal mai amănunţit, ocazie cu care au descoperit pastile şi o substanţă vegetală asupra lor, produse susceptibile a fi ecstasy şi canabis.
Substanţele au fost preluate de anchetatori şi trimise la laborator, pentru analiză. În funcţie de rezultatele analizei de laborator şi de declaraţiile celor doi suspecţi, procurorii ieşeni ar putea formula o propunere de arestare preventivă pe numele lor, pentru trafic şi consum de droguri de mare risc.
