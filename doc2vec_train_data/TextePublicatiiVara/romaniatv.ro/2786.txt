"Zi fierbinte azi în Parlament. Dar mai fierbinte este acest dosar pe care l-am primit. Este halucinant ce se întâmplă la această oră pentru că asistăm practic la o nouă zi neagră în Parlament, putem să o numim 'lunea neagră', pentru că în urmă cu câteva clipe am primit acest document cu modificarea Codului de procedură penală. Noi suntem invitaţi în câteva clipe să ne pronunţăm printr-un vot pe o lege extrem de importantă, care vizează destinul multor cetăţeni din România. Credem că toată această grabă este extrem de periculoasă, tocmai de aceea tragem un semnal de alarmă şi cerem ca lucrurile să fie analizate cu luciditate şi nu avem nevoie de această grabă, pentru că în spatele acestei viteze se pot ascunde lucruri extrem de periculoase", a afirmat Tomac în Parlament.
PMP cere PSD să oprească modificarea legislaţiei în domeniul justiţiei.
"Cerem PSD ca în al 12-lea ceas să oprească această poftă de a modifica legislaţia în domeniul justiţiei pe repede înainte. Este inacceptabil aşa ceva şi condamnabil. Noi nu putem mima democraţia în Parlament, pentru că Codul de procedură penală trebuie dezbătut cu luciditate, nu pe repede, înainte aşa cum s-a întâmplat", a spus Tomac.
Camera Deputaţilor a început, luni, dezbaterile la modificările Codului de procedură penală. Biroul permanent a decis ca votul final să aibă loc tot luni.
