Florin Morariu, eroul atacului de la London Bridge, spune că se simte abandonat și suferă de stres post-traumatic după atentatul terorist la care a fost martor anul trecut, scrie BBC News, citat de Libertatea
Brutarul român care s-a luptat cu trei teroriști și i-a imobilizat în timpul atacului de la London Bridge, a declarat că se simte abandonat de autorități.
Florin Morariu a ajutat oamenii să se ascundă în brutăria sa, apoi i-a confruntat pe cei trei bărbați care au intrat cu o mașină în mulțime și apoi au înjunghiat mai multe persoane, anul trecut pe 3 iunie, în piața Borough.
El a declarat că a suferit o tulburare de stres post-traumatic (PTSD), dar simte că "nimeni nu mă ajuta". Românul povestește că are coșmaruri după acea noapte, în care opt persoane și-au pierdut viața. "Îmi amintesc cum au murit oamenii, cum erau trupuri înjunghiate pe trotuar, haosul ", a spus el.
Mai mult, el spune că proprietarul casei în care locuia i-a cerut să plece de acolo, temându-se de represalii din partea suporterilor atacatorilor. El s-a întors apoi în România pentru consiliere și pentru a încerca să-și reia viața.
“Eroismul” lui a fost lăudat de Theresa May în Camera Comunelor, dar el spune că nu are nevoie să fie numit erou ”Vreau doar să fiu sprijinit”.
Ministerul de Interne a declarat pentru BBC că guvernul este “angajat să-i sprijine pe cei prinși în atacuri” și a declarat că românul poate solicita despăgubiri financiare.
Morariu s-a întors în Marea Britanie pentru a participa la comemorarea unui an de la atac “din respect pentru victime” și speră să participe la slujba organizată duminică la Catedrala Southwark în memoria acestora.
