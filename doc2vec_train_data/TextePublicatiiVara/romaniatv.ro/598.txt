O descoperire înfiorătoare a fost făcută în noaptea de sâmbătă spre duminică pe un ogor dintre localităţile Pârteştii de Sus şi Soloneţul Nou, în comuna Cacica, un bărbat în vârstă de 37 de ani fiind găsit mort sub un copac, cu o înţepătură profundă la gât şi tăieturi la încheietura unei mâini. Poliţiştii cred că au de a face cu o sinucidere, pusă la cale de un om hotărât să moară. Cel puţin în prima fază a anchetei aceştia nu au găsit elemente clare care să-i facă să creadă căau de a face cu un omor. Lămuriri suplimentare erau aşteptate de la medicii legişti care au efectuat ieri autopsia.
Descoperirea şocantă, făcută de un proprietar de oi din localitate
Sâmbătă noapte, în jurul orei 23.30, poliţiştii Secţiei Rurale Gura Humorului au fost sesizaţi despre faptul că pe un teren agricol din zona amintită se află un bărbat mort, plin de sânge, scrie monitorulsv.ro . În scurt timp s-a stabilit că este vorba de Silviu Ion V., în vârstă de 37 de ani, din comuna Poieni Solca. Acesta lucra ca zilier la o familie din satul Runcu, comuna Cacica, ocupându-se de păstoritul oilor.
Citeşte şi  O nouă tragedie. A fost găsit mort în locuinţă, nu există semne de sinucidere. Abia împlinise 25 de ani...
Din cercetările poliţiştilor rezultă că sâmbătă dimineaţă, în jurul orei 9.00, bărbatul a plecat cu oile la păşunat, totul decurgând ca într-o zi normală. Câteva ore mai târziu, proprietarul oilor a fost sesizat de vecini de-ai săi că ovinile nu sunt supravegheate şi au intrat pe alte ogoare.
Iniţial, proprietarul a adunat oile după care, seara, a început să-l caute şi pe ciobanul dispărut.
Aproape de miezul nopţii, pe un teren păşune aflat la câteva sute de metri de DN 2E din Cacica, proprietarul oilor şi fiul său au dat de corpul neînsufleţit al bărbatului.
La faţa locului au ajuns criminalişti ai poliţiei, care au constatat că bărbatul decedat prezenta o plagă înţepată în zona stângă a gâtului precum şi una tăiată în zona venelor încheieturii mâinii stângi iar în mâna dreaptă avea un cuţit.
Alcool şi depresie din cauza pierderii unei moşteniri
Din declaraţiile adunate de poliţişti rezultă că bărbatul obişnuia să consume cantităţi mari de alcool, iar în ultima perioadă de timp avea tendinţe de suicid, după ce îşi pierduse speranţa de a mai moşteni o casă din Cacica, care aparţinuse bunicului său.
Având în vedere poziţionarea victimei şi leziunile de pe corp, specialiştii criminalişti şi judiciariştii poliţiei nu au suspiciuni privind cauza decesului şi opinează că a fost vorba de o automutilare, în scop suicidal.
Totuşi, conform procedurilor, cercetările continuă, pentru a se stabili împrejurările exacte în care s-a produs decesul.
S-a sinucis la 29 de ani
Cu o zi înainte, vineri, şi un tânăr în vârstă de 29 de ani a ales să-şi pună capăt zilelor. Vladimir T., din comuna Horodnic de Jos, a fost găsit spânzurat într-o anexă a casei în care locuia împreună cu soţia sa.
La faţa locului s-a deplasat un echipaj medical, care a încercat manevre de resuscitare timp de aproximativ 35-40 de minute. Din păcate, era mult prea târziu pentru tânărul în vârstă de 29 de ani.
Din primele audieri efectuate, poliţiştii nu au putut identifica vreun motiv pentru care s-a ajuns la sinucidere.
În cauză a fost deschis un dosar penal şi se continuă cercetările. Poliţiştii nu au identificat urme de violenţă sau alte leziuni care să creeze suspiciuni cu privire la cauza decesului.
A lovit cu pumnul în sticla unui geam, a sângerat abundent şi a murit
Şirul nenorocirilor din ultimele zile este completat de moartea unui alt tânăr în vârstă de 29 de ani, din Ostra, care şi-a provocat o tăietură fatală după ce a lovit violent, cu mâna, sticla de la uşa din baie.
Pe 31 mai, în jurul orei 23.00, poliţiştii de la Frasin au fost sesizaţi de faptul că un tânăr de 29 de ani s-a tăiat al antebraţul stâng, la domiciliul său din Ostra. Din cercetări a rezultat că tânărul era în stare avansată de ebrietate şi a lovit cu mâna stângă în sticla de la uşa de acces în baie. El s-a tăiat într-un ciob şi şi-a provocat o plagă la antebraţul stâng, sângerând abundent.
Personalul de la Ambulanţa Gura Humorului ajuns la faţa locului l-a găsit pe tânăr în stop-cardio respirator însă, iniţial, acesta a fost resuscitat cu succes. Tânărul a ajuns la Spitalul Gura Humorului, unde a intrat într-un al doilea stop cardio-respirator şi a decedat.
