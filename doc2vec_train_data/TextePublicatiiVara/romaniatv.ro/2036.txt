Membrii FIFA au votat miercuri, la Moscova, gazda ediţiei turneului final din 2026. Candidate la organizare au fost Maroc, pe de op parte, şi uniunea Canada-SUA-Mexic, pe de alta.
Coaliţia nord-americană a câştigat cu o largă majoritate, votul a 134 de membri, în timp ce Marocul a obţinut doar 65 de voturi.
Canada va găzdui în premieră o ediţie a Campionatului Mondial de Fotbal, SUA se va afla la a doua experienţă de acest fel, după cea din 1994, iar Mexicul va fi gazdă pentru a treia oară, după 1970 şi 1986, urmând să devină ţara cu cele mai multe turnee finale de Campionat Mondial organizate.
Mondialul din 2026 va reuni în premieră la start 48 de echipe naţionale, urmând să se joace în total 80 de partide. Câte zece se vor juca în Canada şi Mexic, iar 60 de meciuri se vor juca în SUA.
CM 2018, care începe joi, se dispută în Rusia, iar CM 2022 va fi găzduit de Qatar.
