Este, de asemenea, prima deplasare a liderului de la Kremlin într-o ţară din Uniunea Europeană, după vizita la Budapesta, în Ungaria, în august 2017.
"Sancţiunile şi toate restricţiile motivate politic, protecţionismul (...) nu sunt bune pentru a rezolva chestiuni politice", a declarat Vladimir Putin într-o conferinţă de presă, la finalul discuţiilor avute cu omologul său austriac, Alexander Van der Bellen, potrivit Agerpres .
"Dăunează tuturor, celor care le introduc şi celor pe care îi vizează", a subliniat preşedintele rus.
Această pledoarie a avut loc în ziua în care noul şef al guvernului italian, Giuseppe Conte, a afirmat, în discursul său de politică generală, că ţara sa este în favoarea "revizuirii" sancţiunilor impuse Rusiei.
Rusia este vizată din 2014 de severe sancţiuni economice europene şi americane, introduse împotriva Moscovei din cauza crizei ucrainene. Occidentalii denunţă anexarea la Rusia a peninsulei ucrainene Crimeea şi acuză Moscova că îi sprijină militar pe rebelii proruşi din estul Ucrainei, ceea ce Moscova dezminte.
