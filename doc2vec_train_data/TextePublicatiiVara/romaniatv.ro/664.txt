Cercetătoarea şi coordonatoarea laboratorului farmaceutic şi biotehnologic de la Universidad del Valle de México (UVM) Campus Querétaro subliniază într-un comunicat că studiul realizat asupra unor fructe ca zmeura, căpşuni, mure, afine, fragi sau struguri a relevat că acestea au proprietăţi anticancerigene.
În articolul său "Proprietăţi fitochimice şi farmaceutice ale fructelor roşii", publicat în Handbook of food bioengineering, autoarea notează că aceste fructe au un conţinut înalt fitochimic, în special de flavonoide şi antocianine.
"Aceşti compuşi au o activitate antioxidantă: combat stresul oxidativ (un proces de deteriorare celulară), declanşat de diferite boli cronice", potrivit specialistei. García Mier precizează că aceste fructe reduc deteriorarea provocată ADN, potenţează repararea ADN şi reduc stresul oxidant, inflamaţia şi angiogeneza".
"Aceşti compuşi bioactivi sunt benefici corpului uman, având efecte anticancerigene", notează experta, potrivit Agerpres .
Potrivit ei, resveratrolul (un fitochimic care se găseşte în struguri, căpşuni şi alune) inhibă creşterea celulelor cancerului de sân şi blochează dezvoltarea celulelor canceroase. De asemenea murele şi căpşunele sunt importante surse de antocianine cu proprietăţi antioxidante, precum şi de acid galic şi acid elagic, care au proprietăţi chimio-preventive.
Potrivit Organizaţiei Mondiale a Sănătăţii (OMS), cancerul este principalul factor de deces la nivel mondial, iar între tipurile de cancer responsabile de cel mai mare număr de decese se află cancerul pulmonar, hepatic, colorectal, gastric şi mamar.
