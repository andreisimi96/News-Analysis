Nicolas Maduro, a numit-o joi pe Delcy Rodriguez, care conduce Adunarea Constituantă, în funcţia de vicepreşedinte, cu ocazia unei remanieri guvernamentale. Eodriguez îl înlocuieşte pe Tareck El Aissami care a fost desemnat în fruntea noului Minister al Industriei şi Producţiei Naţionale.
Delcy Rodriguez, în vârstă de 49 de ani, este o apropiată a lui Nicolas Maduro care a descris-o ca "o tânără curajoasă, o fiică de martir şi o revoluţionară care şi-a dovedit valoarea în mii de lupte".
Preşedintele socialist a explicat că această remaniere prin "victoria grandioasă a poporului la 20 mai", data alegerilor prezidenţiale.
Scrutinul, boicotat de opoziţia care a denunţat o "farsă", s-a soldat cu realegerea lui Nicolas Maduro. La putere din 2013, el a obţinut al doilea mandat până în 2025, informează Agerpres .
Rezultatul a fost respins de Statele Unite, Uniunea Europeană, Canada şi 13 ţări din America Latină care au criticat "neregulile" din timpul votului.
Delcy Rodriguez s-a aflat la conducerea atotputernicei Adunări Constituante de la înfiinţarea acesteia, în iulie 2017. Un vot urmează să fie organizat pentru alegerea succesorului ei. De formaţie avocat, Delcy Rodriguez a urcat treptat toate eşaloanele în cadrul guvernului, fiind succesiv ministru al comunicaţiilor, apoi ministru de externe. De asemenea, ea a condus mişcarea 'Somos Venezuela' (Suntem Venezuela), lansată la începutul anului de Nicolas Maduro pentru a sprijini candidatura lui la preşedinţie, potrivit Agerpres .
La rândul său, Marleny Contreras - soţia numărului doi al puterii venezuelene, Diosdado Cabello, a fost numită ministru al lucrărilor publice.
Puternic afectată de prăbuşirea preţului la ţiţei din 2014, Venezuela, care obţine 96% din venituri din petrol, suferă de o lipsă de devize care a aruncat-o într-o criză acută. În cinci ani, PIB a scăzut cu 45%, potrivit FMI.
