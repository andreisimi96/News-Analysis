Poliţiştii braşoveni au arestat pentru 24 de ore un motociclist bucureştean, după ce a intrat cu motorul printre pietoni și a lovit un agent al Poliției Locale, în Centrul Istoric din Braşov.
Totul a pornit din momentul în care un polițistul local, aflat în timpul serviciului, a vrut să-l oprească pe bucureștean să intre în Piața Sfatului cu motocicleta.
Bărbatul l-a ignorat pe agent și a intrat cu motocicleta printre pietoni, după care s-a oprit în sectorul de acces către Biserica Neagră. Poliţistul local i-a cerut să se legitimeze, timp în care îi explica faptul că accesul este interzis pentru motoare sau alte vehicule. Bărbatul, care era însoțit de prietenii lui, tot cu motocicletele, a devenit extrem de iritat de insistențele agentului și a început să filmeze scena în care chiar el era personajul principal.
În momentul în care și omul legii își strângea probe pentru a putea completa procesul-verbal, bucureșteanul a devenit agresiv, lovindu-l pe polițist cu piciorul în zona abdominală.
Pentru că situțaia începuse să escaladeze, au fost alertate echipele de intervenție și rutieră de la Poliția Locală Brașov, care au reușit să aplaneze scandalul.
Potrivit newsbv.ro, motociclistul a fost condus la Secția 1 de Poliție, audiat și prezentat Parchetului, fiind dispusă reţinerea bucureşteanului pentru 24 de ore.
