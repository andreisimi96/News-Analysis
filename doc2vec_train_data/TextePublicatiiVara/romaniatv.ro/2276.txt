"Forţele americane au efectuat o lovitură antiteroristă la 13 iunie în provincia Kunar, în apropierea graniţei dintre Afganistan şi Pakistan, care a vizat un responsabil cu rang înalt al unei organizaţii teroriste", a declarat locotenent-colonelul Martin O'Donnell într-un comunicat.
El a adăugat că forţele americane continuă "să adere la armistiţiul" pe care Kabulul l-a încheiat cu talibanii afgani, părând deci să excludă această grupare, în timp ce media americane au anunţat că atacul l-a vizat pe Maulana Fazlullah.
În martie, Departamentul de Stat american a anunţat o recompensă de cinci milioane de dolari pentru a ajuta la localizarea acestui comandant taliban implicat în mai multe atentate sângeroase din Pakistan şi tentativa de atentat cu o maşină capcană din Times Square, în 2010, la New York. Individul s-ar fi refugiat în Afganistan, potrivit unor responsabili pakistanezi.
Potrivit Departamentului de Stat, grupul lui, cunoscut sub numele Tehrik-i-Taliban Pakistan (TTP), a "dovedit o strânsă legătură cu Al-Qaida" şi i-a oferit o pregătire în explozivi lui Faisal Shahzad care se pregătea să fie autorul atentatului din Times Square.
Grupul a revendicat masacrul a peste 150 de persoane, în 2014, într-o şcoală din Peshawar, în Pakistan.
TTP este, de asemenea, responsabil pentru atacul din 2012 împotriva tinerei Malala Yousafzai, devenită ulterior un simbol al luptei pentru accesul tinerelor fete la educaţie.
