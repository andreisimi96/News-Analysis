Un fost angajat pentru operaţiuni de spionaj electronic al CIA a fost inculpat luni pentru că a transmis pentru Wikileaks instrumente de piratare a agenţiei de informaţii americane, unul din dosarele cele mai păguboase pentru imaginea CIA în ultimii ani, potrivit AFP şi dpa, preluate de Agerpres.
Joshua Schulte, 29 de ani, a fost acuzat că a divulgat informaţii nespecificate despre capacităţile de colectare a informaţiilor de către Central Intelligence Agency (CIA) unui grup identificat doar ca "Organizaţia-1", care apoi a publicat informaţiile pe internet.
În timp ce actul de acuzare nu furnizează alte detalii, avocatul lui Joschua Schulte a indicat în documente anterioare că ancheta s-ar referi la scurgerea către Wikileaks a colecţiei "Vault 7", instrumente de piratare, malware, viruşi informatici, troieni folosiţi de CIA pentru a spiona calculatoare.
Wikileaks a început să publice cele 8.761 de documente din "Vault7" în martie 2017, punând în mare încurcătură agenţia şi furnizând piraţilor informatici profesionişti şi amatori din lumea întreagă aceleaşi instrumente ca şi cele utilizate de spionii americani.
"Sursa doreşte să lanseze o dezbatere publică asupra securităţii, creării, utilizării, proliferării şi controlului democratic al armelor cibernetice", declarase la vremea respectivă Wikileaks.
Aceasta a fost una dintre scurgerile de secrete strict păzite ale comunităţii de informaţii americane, alarmându-i pe înalţii responsabili de securitate în guvern.
Oficiali americani au declarat de atunci că scurgerile din "Vault7", combinate cu scurgeri din email-urile private ale candidatei democrate Hillary Clinton în cursul alegerilor prezidenţiale din 2016, făceau din Wikileaks un serviciu de informaţii extern ostil.
Joschua Schelte era suspectat de la început. El fusese inculpat în septembrie 2017 pentru posesia pe calculatorul său a unei importante colecţii de înregistrări video pedo-pornografice.
În actul de acuzare al marelui juriu de luni, el a fost inculpat pentru 13 capete de acuzare, între care pentru furt şi scurgere de informaţii clasificate, precum şi pentru pedo-pornografie.
"Schulte a trădat această naţiune şi pur şi simplu şi-a violat victimele. În calitate de angajat al CIA, el a depus jurământul să protejeze această ţară, dar a pus-o în pericol în mod flagrant prin transmiterea de informaţii clasificate", a declarat William Sweeney Jr., director adjunct al CIA. 
