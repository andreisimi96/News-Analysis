Iniţial se prevedea ca pacienţii cărora li s-a prescris canabis - un analgezic puternic - să-şi poată procura substanţa din propriile culturi. Această ipoteză a fost abandonată însă la opoziţia Partidului Social Democrat (PSD), Partidului Popular (CDS) şi Partidului Comunist (PCP) şi, prin urmare, cultivarea de canabis acasă rămâne ilegală.
Toate partidele au votat proiectul de lege, cu excepţia CDS care s-a abţinut.
Astfel, conform proiectului final adoptat de Parlamentul portughez, canabisul poate fi consumat numai în formă medicamentoasă, cu prescripţie medicală şi cumpărat din farmacii. Medicamentele comercializate trebuie să aibă aprobarea prealabilă de la Infarmed, autoritatea de reglementare farmaceutică din Portugalia.
Statul în sine poate produce drogul prin laboratorul militar. Legea mai spune că statul ar trebui să "stimuleze" cercetarea ştiinţifică în acest domeniu.
Citeşte şi Captură de canabis, de 72 de kilograme, după percheziţii în Bucureşti şi în judeţele limitrofe
Medicamentele pe bază de marijuana sunt prescrise medical pentru a trata durerea cronică, tulburarea de stres post-traumatic, efectele secundare cauzate de tratamentul cancerului şi alte afecţiuni.
Proiectul legislativ urmează să fie semnat de preşedintele Marcelo Rebelo de Souza pentru a deveni lege. Legea va intra în vigoare la 1 iulie, iar guvernul va avea 60 de zile pentru a o pune în aplicare.
Portugalia, situată pe coasta Atlanticului, are un climat cald subtropical, cu ierni blânde, veri călduroase şi multe zile însorite, adesea comparat cu cel din California, ceea ce o face să fie un loc ideal pentru cultivarea canabisului.
