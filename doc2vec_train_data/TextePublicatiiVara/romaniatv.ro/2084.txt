Trei suspecţi au primit mandate de arestare preventivă, iar alţi trei au fost arestaţi la domiciliu, miercuri, în urma descinderilor care au avut loc cu o zi în urmă la presupuşi membri ai unei grupări de traficanţi de migranţi. Printre cei arestaţi preventiv se numără un poliţist local din Arad, iar anchetatorii spun că gruparea încasa între 1.000 şi 2.000 de euro de la fiecare migrant, potrivit news.ro .
Procurorii DIICOT Arad au dus la audieri 12 persoane, după descinderile de marţi din judeţul Arad, iar şase dintre acestea au fost reţinute în cursul serii. Miercuri, suspecţii au fost duşi la Tribunalul Arad, iar trei dintre ei - Adrian George Purcariu, Rareş Chebeleu şi Florin Petrişor Gîd - au fost arestaţi preventiv. Ceilalţi suspecţi, Adrian Lucian Codrean, Mădălin Călin Codrean şi Mihăilă Andrieş, au fost arestaţi la domiciliu.
Printre cei arestaţi preventiv se numără un agent de la Poliţia Locală Arad, respectiv Florin Petrişor Gîd. Acesta lucrează la Serviciul Circulaţie pe Drumurile Publice şi, conform unor surse din rândul ancheatorilor, era unul dintre membrii de bază ai grupării infracţionale care trafica migranţi.
Anchetatorii spun că gruparea încasa între 1.000 şi 2.000 de euro de la fiecare migrant, iar cei care voiau să ajungă ilegal în Spaţiul Schengen erau racolaţi în special din Timişoara, unde de regulă ajungeau traversând graniţa cu Serbia.
