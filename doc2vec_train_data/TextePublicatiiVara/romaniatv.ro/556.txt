Tinerii care ies din sistemul de protecţie specială, cât şi mamele din centrele maternale, ar putea beneficia timp de trei luni de o indemnizaţie egală cu valoarea salariului minim brut pe ţară, în valoare de 1.900 de lei, potrivit unui proiect de lege depus de mai mulţi parlamentari la Senat. 
Iniţiativa legislativă propune modificarea şi completarea Legii nr. 272/2004 privind protecţia şi promovarea drepturilor copilului, mai precis a alineatului (4) al articolului 129.
"Copiii şi tinerii pentru care s-a stabilit o măsură de protecţie specială, precum şi mamele protejate în centre maternale au dreptul, la ieşirea din sistemul de protecţie specială, la o indemnizaţie care se acordă în primele 3 luni consecutive de la ieşirea din sistemul de protecţie specială, egală cu valoarea salariului de bază minim brut pe ţară, garatant în plată, stabilit potrivit legii. Indemnizaţia se acordă, la ieşirea din sistemul de protecţie specială, şi copiilor pentru care s-a pronunţat o hotărâre definitivă de încuviinţare a adopţiei", se arată în textul proiectului de lege.
În forma actuală a legii, articolul prevede: "Copiii şi tinerii pentru care s-a stabilit o măsură de protecţie specială, precum şi mamele protejate în centre maternale au dreptul, la ieşirea din sistemul de protecţie specială, la o indemnizaţie care se acordă o singură dată, egală cu valoarea salariului de bază minim brut pe ţară, garantat în plată, stabilit potrivit legii. Indemnizaţia se acordă, la ieşirea din sistemul de protecţie specială, şi copiilor pentru care s-a pronunţat o hotărâre definitivă de încuviinţare a adopţiei".
Proiectul legislativ mai propune introducerea unui nou articol, 114¹, care prevede obligaţia pentru serviciile publice de a anunţa cu un an înainte autorităţile locale în legătură cu numărul tinerilor care vor ieşi din sistemul de protecţie socială.
"(1) Serviciile publice de asistenţă socială au obligaţia de a informa cu un an înainte autorităţile administraţiei publice locale cu privire la numărul de tineri care urmează să iasă din sistemul de protecţie specială din raza lor administrativ-teritorială, cu scopul pregătirii de măsuri care să le asigure tranziţia către viaţă independentă. (2) Măsurile menţionate la alin. (1) vor viza soluţii de locuire, inclusiv sprijin financiar pentru plata chiriei, consiliere şi suport pentru găsirea şi menţinerea unui loc de muncă, consiliere în vederea incluziunii sociale, etc.", potrivit textului iniţiativei.
Iniţiatorii susţin nevoia unei astfel de măsuri, în condiţiile în care foarte mulţi tineri, din totalul de aproximativ 9.000 care ies anual din sistem, nu dispun de mijloacele financiare necesare pentru a se întreţine.
"Cei aproximativ 9.000 de tineri care ies anual din sistemul de protecţie specială reprezintă aproape 43% din totalul ieşilor din sistem înregistrate anual, majoritatea fiind integraţi în societate (39% din totalul ieşilor) şi sub 4% fiind reintegraţi în familiile lor. De cele mai multe ori, aceşti tineri, îşi încep viaţa independentă cu forţie proprii, beneficiind din partea statului doar de o indemnizaţie de părăsire a sistemului în cuantum de 1.900 lei, echivalentul salariului de bază minim brut pe ţară, garantat în plată, stabilit potrivit legii pentru anul 2018. Practic, cu cei 1.900 lei ei trebuie să îşi asigure o locuinţă, să îşi caute un loc de muncă şi să reuşească să se întreţină până când vor primi sau dacă vor primi un salariu. Toate acestea în condiţiile în care ies dintr-un sistem unde nu sunt învăţaţi cum să îşi gestioneze singuri traiul zilnic, unde nu sunt nevoiţi să îşi gătească, să gestioneze bani sau să meargă la cumpărături, de exemplu" se arată în expunerea de motive a proiectului.
Iniţiativa legislativă a fost înregistrată la Senat, primă Cameră sesizată, for decizional fiind Camera Deputaţilor. Proiectul de lege este semnat 12 parlamentari, printre care şi fostul premier Victor Ponta.
