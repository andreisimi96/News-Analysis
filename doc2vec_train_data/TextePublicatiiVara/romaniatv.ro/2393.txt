Republica Moldova va cere în mod repetat la Adunarea Generală a Organizaţiei Naţiunilor Unite (ONU) retragerea trupelor ruseşti din stânga Nistrului, a declarat ministrul Afacerilor Externe şi Integrării Europene (MAEIE) Tudor Ulianovschi, care a specificat că rezoluţia propusă de Chişinău ar putea fi examinată la 22 iunie, transmite Moldpres vineri.
Şeful diplomaţiei moldoveneşti a menţionat că autorităţile de la Chişinău au reînregistrat la Secretariatul ONU cererea de examinare a proiectului şi aceasta a fost acceptată pentru data de 22 iunie.
"Guvernul nu s-a dezis de iniţiativa sa. Recent Secretariatul ONU a înregistrat proiectul de rezoluţie înaintat de Moldova, intitulat 'Retragerea completă şi necondiţionată a forţelor militare străine de pe teritoriul R. Moldova'. Acum se depun eforturi în scopul asigurării unui sprijin cât mai larg al statelor ONU. Avem deja 10 state care au semnat proiectul rezoluţiei respective", a spus Ulianovschi.
În 2017, diplomaţia de la Chişinău a făcut mai multe demersuri către forurile internaţionale în care a solicitat retragerea completă a forţelor militare străine de pe teritoriul Republicii Moldova. Şeful executivului, Pavel Filip, a rostit un discurs la ultima Adunare Generală a ONU în care s-a referit în mod special la necesitatea soluţionării conflictului teritorial din partea de est a Republicii Moldova şi a cerut retragerea formaţiunilor militare străine de pe teritoriul său. 
