Ambasadorul Marii Britanii la Bucureşti Paul Brummell a discutat luni cu şefa DNA Laura Codruţa Kovesi despre lupta anticorupţie.
"M-am întâlnit cu Doamna Procuror Şef DNA pentru a discuta despre importanţa luptei anticorupţie", a scris Brummell pe Twitter.
Întâlnirea are loc în contextul în care Curtea Cobstituţională a decis că preşedintele Klaus Iohannis trebuie să emită decretul de revocare a şefei DNA, conform solicitării ministrului Justiţiei. Decizia a fost deja publicată în Monitorul Oficial, însă nu există un termen în care şeful statului trebuie să se conformeze acestei decizii.
Ministrul Justiţiei, Tudorel Toader, a declarat, luni dimineaţă, legat de decizia pe care Klaus Iohannis ar urma să o ia privind revocarea din funcţie a şefei DNA, că a înţeles că preşedintele va citi motivarea Curţii Constituţionale "până va înţelege". El a reiterat că decizia CCR produce efecte juridice de la momentul publicării în Monitorul Oficial şi şi-a exprimat "aceeaşi convingere" că şeful statului "îşi va îndeplini obligaţiile", transmite News.ro.
