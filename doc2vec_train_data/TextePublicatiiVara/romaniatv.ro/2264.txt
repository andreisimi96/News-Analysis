Constantin Marcu, tatăl craioveanului ucis marți seara pe străzile orașului mexican Cancun, susține că martor la uciderea fiului său a fost un conațional. Deși polițiștii au reținut un cetățean mexican, acuzându-l de crimă, rudele craioveanului susțin că acesta este doar cel care a tras, nu cel care și-a dorit moartea bărbatului.
Constantin Marcu susține că uciderea fiului său ar fi fost comandată de fostul șef al românului pentru care acesta lucra ca bodyguard, potrivit libertatea.ro .
"Fiul meu venea de la cumpărături cu un prieten cu care locuiește și îl ajuta în casă. Au trecut cu mașina pe lângă o stradă unde un român are un restaurant. La acesta a lucrat fiul meu ca bodyguard, iar în ultimul timp relațiile dintre ei s-au răcit și nu se mai suportau. Fostul șef i-a zis: "Marcule, am să te omor!" Și a pus trei oameni să îl înjunghie", a povestit tatăl craioveanului executat în stil mafiot.
Român executat în stil mafiot pe o stradă din Cancun. A fost împuşcat în cap prin luneta maşinii
Bărbatul susține că asupra mașinii în care se afla fiul său au tras trei indivizi.
"A coborât să îi ia clătite și cineva s-a luat după el, a încercat să fugă și au ieșit trei oameni din restaurantul acestui Tudor Florin, zis Rechinul, și au tras cu armele după el. Au tras mai mulți, nu acel mercenar, ăla a fost plătit pentru a spune acest lucru", a afirmat Constantin Marcu.
Presa mexicană susține că Sorin Constantin Marcu a fost ucis ca urmare a luptei dintre bande rivale care își împart supremația pe străzile din Cancun.
"I-a trimis și vorbă, dar are și mesaj pe telefon: "Dacă nu te potolești, te omor". Când l-au înjunghiat, i-au tras un semnal de alarmă și n-au avut altă cale decât să îl omoare. A fost executat. A fost executat în stil mafiot. Exact în stil mafiot", a mai spus Constantin Marcu.
Fratele craioveanului este cel care a aflat primul despre uciderea lui Sorin Constantin Marcu, el fiind sunat de martorul atacului mafiot. Craioveanul a plecat în cursul zilei de miercuri spre Mexic pentru a aduce acasă trupul neînsuflețit al fratelui său.
Sorin Constantin Marcu se afla pe lista persoanelor date în urmărire națională și internațională după ce a fost condamnat la opt ani și patru luni de închisoare pentru tentativă de omor. În vara lui 2014, Marcu l-a atacat cu un cuțit pe cumnatul unui interlop craiovean, incidentul având loc la o piscină de la marginea Craiovei.
