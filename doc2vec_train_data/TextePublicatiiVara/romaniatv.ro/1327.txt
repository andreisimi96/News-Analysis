Kaufland România anunță startul celui de-al doilea apel de proiecte în cadrul programului de finanțare a ONG-urilor cu granturi nerambursabile în valoare totală de 1 milion de euro, pentru a derula proiecte sustenabile pentru România.
Primul apel de proiecte a înregistrat un succes extraordinar: peste 13.000 de solicitări au fost primite din partea ONG-urilor - prin accesarea platformei, apelarea serviciului de helpdesk sau participarea la ateliere. Cea de-a doua sesiune de depunere a proiectelor va începe pe 21 iunie 2018, iar ONG-urile pot depune aplicațiile online, pe platforma programului disponibilă la www. instaredebine.ro , numai pe această dată între orele 9,00 – 16,00. Ca urmare a interesului ridicat, în cadrul acestui apel de proiecte nu va mai exista limită de cereri de finanțare ce pot fi depuse, iar comisia de jurizare va evalua toate solicitările complete, ce îndeplinesc criteriile de aplicare descrise pe site-ul programului, în Ghidul Solicitantului.
Ulterior, cea de a treia - și ultima - sesiune de depunere de proiecte va avea loc în august 2018.
Programul #ÎNSTAREDEBINE se adresează tuturor asociațiilor, fundațiilor și federațiilor care dezvoltă proiecte în domeniile cultură, sport și viață sănătoasă, valoarea maximă a finanțării acordate pentru un proiect fiind de 235.000 lei (aproximativ 50.000 euro). O atenție specială în finanțare este acordată proiectelor pentru zonele rurale: 25% din totalul proiectelor sprijinite se vor adresa comunităților și beneficiarilor din mediul rural.
„Faptul că primul apel de finanțare a avut un mare ecou, ne reconfirmă imensa nevoie de sprijin a comunităților. Suntem un partener dedicat și ne bucurăm că putem să sprijinim ONG-urile să transpună în realitate ideile pentru o Românie mai bună. Încurajăm cât mai multe organizații să acceseze fondurile",a afirmat Anna Katharina Scheidereiter, CSR Manager Kaufland România.
„Așteptăm proiecte în domeniile cultură, sport și viață sănătoasă, din toată țara și în special din zonele rurale. Dorim să sprijinim inițiative care vin cu o intervenție reală, consistentă și coerentă în comunitățile în care vor avea loc, proiecte care să deschidă calea unor schimbări în bine, pe termen lung.
Primul apel de proiecte s-a bucurat de un interes foarte mare din partea organizațiilor neguvernamentale, ceea ce arată câtă nevoie este de astfel de programe în România. Am primit propuneri din aproape toate județele țării, de la organizații mici la organizații mari; proiecte cu tineri, cu comunități rurale, cu meșteșugari, competiții, festivaluri și așa mai departe. Toate pentru a aduce starea de bine celor cărora li se adresează. Programul În stare de bine vine la momentul ideal, el alăturându-se cu succes celorlalte oportunități de finanțare dedicate ONG-urilor și mai ales completându-le din perspectiva celor trei domenii de acțiune pe care le acoperă",a declarat Ioana Florea, Coordonator al programului În stare de bine, Fundația pentru Dezvoltarea Societății Civile.
Programul #ÎNSTAREDEBINE este dezvoltat de Kaufland România, cu sprijinul Fundației pentru Dezvoltarea Societății Civile.
