Fără a pierde dreptul la banii de indemnizație pentru concediul de acomodare, cei care adoptă vor mai putea obține pe perioada concediului și alte sume de bani, inclusiv din activități independente. Vorbim de un proiect acum în dezbatere, ce va modifica pe alocuri Legea adopției în viitorul apropiat și care trebuie să treacă întâi de Executiv.
Cei care adoptă și beneficiază de concediul de acomodare și de indemnizația aferentă acestui concediu vor putea să obțină simultan și alte sume de bani pe perioada concediului, se propune într-un proiect în dezbatere acum la Ministerul Muncii. Proiectul de lege pentru modificarea şi completarea Legii nr. 273/2004 privind procedura adopţiei trebuie să treacă și de Executiv, dar și de Parlament pentru a intra în vigoare, având nevoie și de aprobarea șefului statului, într-un final.
Concret, pe perioada concediului de acomodare (maximum un an), adoptatorul va avea dreptul să obțină, fără să-i fie afectat dreptul la indemnizația de acomodare, și sume de bani precum:
indemnizații în calitate de consilier local/județean, oricare ar fi nivelul lor;
sume de bani acordate în baza legii, contractului individual/colectiv de muncă, altele decât cele rezultate din desfășurarea efectivă a unei activități în perioada de concediu (altele decât salariul, în principal);
venituri impozabile rezultate din desfășurarea unei activități (alta decât cea suspendată ca urmare a intrării în concediul de acomodare), al căror nivel nu depășește 3.750 de lei.
Citeşte mai multe pe avocatnet.ro
