"Ministerul Afacerilor Externe a solicitat oficial Ambasadei Federaţiei Ruse la Bucureşti detalii suplimentare şi clarificări cu privire la cazul menţionat. Din datele obţinute la acest moment, persoana vizată deţine şi cetăţenie română. MAE atrage atenţia asupra caracterului speculativ al informaţiilor vehiculate în mass-media ruse şi îndeamnă la abordarea cu precauţie a subiectului", a transmis miercuri Ministerul Afacerilor Externe.
Tot miercuri, ministrul de Externe, Teodor Meleşcanu, a declarat, la Parlament, că autorităţile române nu au primit informaţii din partea Ambasadei Rusiei în legătură cu acest caz şi că femeia arestată la Moscova are mai multe cetăţenii, inclusiv română, informează news.ro
Meleşcanu a mai spus că, dacă va fi nevoie, autorităţile române îi vor oferi asistenţă consulară pentru a se asigura că drepturile îi sunt respectate în Rusia.
“Este o situaţie care deocamdată se desenează doar la nivelul presei, nu avem nicio comunicare oficială din partea Ambasadei Rusiei pe această problemă. Este vorba într-adevăr de o cetăţeancă cu mai multe paşapoarte, mai multe cetăţenii. Are şi cetăţenie rusă, şi moldovenească, şi română. În cazul în care va fi nevoie, suntem pregătiţi să îi oferim asistenţă consulară în cazul în care se va confirma oficial această reţinere a respectivei doamne. “Singurul lucru pe care putem să îl facem şi o să îl facem este să îi oferim asistenţă consulară pentru a ne asigura că drepturile îi sunt respectate în condiţiile legislative din Federaţia Rusă”, a explicat ministrul de Externe, potrivit news.ro
Carina Ţurcan, o tânără din Republica Moldova, membră a Consiliului de Administraţie al companiei Inter Rao, a fost arestată în Rusia, fiind acuzată de spionaj în favoarea României, informa agenţia TASS.
Citeşte şi MAE confirmă: Femeia reţinută la Moscova pentru spionaj are şi cetăţenie română
"Tribunalul din Lefortovo a admis cererea venită din partea procurorilor şi a dispus măsura arestării preventive până pe data de 13 august pentru Carina Valerievna Ţurcan", a declarat pentru agenţia TASS un purtător de cuvânt al tribunalului.
Ministerul Apărării a cerut arestarea tinerei, aceasta fiind acuzată că a încălcat articolul 276 din codul penal, care se referă la spionaj, notează sursa citată. Potrivit Kommersant, Ţurcan a fost reţinută vineri de agenţii FSB, care i-au percheziţionat biroul şi locuinţa, scrie news.ro .
Carina Valerievna Ţurcan este membră a Consiliului de administraţie al Inter RAO. Potrivit site-ului companiei, Ţurcan s-a născut în 1994, a studiat în Republica Moldova şi are un MBA în Spania. În cadrul companiei, ea s-ar ocupa de exporturile şi importurile de energie electrică furnizată de centrala de la Cuciurgan, iar până în 2012 a condus divizia Moldova-Ucraina-România a firmei.
Compania Inter Rao deţine cea mai mare centrală termoelectrică din Republica Moldova. Conform Kommersant, Ţurcan ar fi colaborat cu oameni de afaceri despre care se spune că ar avea legături cu serviciile de informaţii din România.
Comenteaza // Vezi comentarii
        Citeste mai mult despre:   
