Lupta anticorupţie nu stă într-o persoană, declară la RFI senatorul Daniel Zamfir, proaspăt membru ALDE, după demisia din PNL, comentând articolul din New York Times, potrivit căruia lupta anticorupţie din România este în pericol, în condiţiile revocării şefei DNA, Laura Codruţa Kovesi.
Daniel Zamfir se întreabă dacă „se discută cumva şi despre ultimele achitări. "Ştie New York Times, de exemplu, că vreo 540 de dosare, dacă nu mă înşel, au fost rămase acolo nelucrate? Cred că informaţiile care au ajuns la jurnaliştii de acolo sunt mult prea puţine ca să poată trage o asemenea concluzie”, declară Daniel Zamfir.
Senatorul spune că „lupta anticorupţie nu stă într-o persoană".
"Lupta anticorupţie stă într-o instituţie. Instituţiile pot fi conduse de persoane care pot face greşeli, mai mari, mai mici, greşeli care îi pot costa. Ca atare, lupta anticorupţie trebuie să continue în România ca o luptă anticorupţie dreaptă”, a precizat el, conform News.ro.
The New York Times avertizează într-un articol publicat duminică pe tema situaţiei politice de la Bucureşti, că lupta anti-corupţie din România este în pericol după ordinul de revocare a Laurei Codruţa Kovesi. Cotidianul american apreciază că PSD foloseşte tactici comune în Europa de Est precum promovarea teoriilor conspiraţiei, atacuri la adresa omului de afaceri George Soroş şi portretizarea criticilor sistemului drept simple „marionete” ale unui stat paralel.
