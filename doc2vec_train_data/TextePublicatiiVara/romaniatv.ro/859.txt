Juristul CSA Steaua, Florin Talpan, a declarat, marţi, că a depus un memoriu la Comisia de Disciplină a FRF, în care contestă dreptul de joc al unor fotbalişti de la Academia Rapid, în partida cu gruparea militară. "Vom promova în Liga a III-a", este convins Talpan.
"Am despus o contestaţie la Comisia de Disciplină, care va fi judecată în cursul zilei de mâine şi sunt convins că vom promova în Liga a III-a. Am contestat folosirea celor cinci jucători care nu aveau drept de joc. Trebuia şi noi, CSA Steaua, să luăm vreo cinci jucători de la alte echipe şi să-i aducem în ultimele jocuri să joace pentru CSA Steaua. În mod sigur vom câştiga această contestaţie, pentru că sunt probe foarte solide şi nu vreau să concep alt rezultat. Dacă nu se va ajunge la un rezultat în ţară, vom apela la instanţele de afară", a declarat Talpan, la Ploieşti, unde va asista la meciul amical România - Finlanda.
Formaţia Academia Rapid a învins, duminică, pe Arena Naţională, cu scorul de 2-0, echipa CSA Steaua, în ultima etapă a play-off-ului Ligii a IV-a, şi va juca barajul de promovare în al treilea eşalon.
Talpan consideră că mai mulţi fotbalişti ai echipei rapidiste, între care Daniel Pancu şi Daniel Niculae, nu ar fi avut drept de joc.
