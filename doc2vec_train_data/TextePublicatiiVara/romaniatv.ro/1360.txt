Opt dintre cei mai spectaculoși piloți din Campionatul Național de Drift din România își vor testa limitele într-un show unic la nivel național, din care nu vor lipsi parcările din derapaj, trecerile la limită pe lângă obstacole sau lovirea unor elemente poziționate pe traseu.
"Edițiile anterioare ale Drift Games, organizate în 2017, s-au dovedit spectaculoase, înregistrând record de prezență la Constanța și București, iar faptul că suntem parte dintr-un show complex așa cum e ATBS, ne va ajuta să atragem o audiență mult mai mare", a declarat Andrei Balica, președintele Romanian Drift Community.
Traian Bușe (primul campion național din istoria României la drift), Răzvan Frățianu (campion în 2011 și dublu vicecampion), Marius Mitrache, Cătălin Trifan, Gabi Imre, Vlad Stănescu, Ilarion Grigorici și Răzvan Stan sunt cei 8 piloți profesioniști care vor încânta publicul atât sâmbătă, cât și duminică, la Romexpo.
Driftul va avea trei reprezentanții, de câte 45 de minute, în cadrul ATBS, de la orele 11:30, 14:10 și 17:00. Atât sâmbătă, cât și duminică, după ultimul show, fanii vor avea ocazia să îi cunoască pe piloți și să afle mai multe despre mașinile pe care aceștia le stăpânesc cu măiestrie.
Anul trecut, în 2017, Auto Total Business Show a înregistrat 40 000 de vizitatori, iar în 2018 a organizat deja o primă ediţie la Bacău. Programul de vizitare este sâmbătă şi duminică, 9-10 iunie 2018, între orele 10:00 şi 18:00, iar preţul unui bilet de acces este de 30 de lei. Copiii sub 7 ani şi persoanele cu dizabilităţi au acces gratuit. Biletele se pot achiziţiona la intrarea în Romexpo.
