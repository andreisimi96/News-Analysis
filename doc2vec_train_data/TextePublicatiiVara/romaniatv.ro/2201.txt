Subiectele la matematică de la Evaluarea Națională, rezolvate greșit de elevi din cauza unui înscris aplicat peste cerințe într-o şcoală din Prahova.
Părinții elevilor de la Școala Grigore Moisil din Ploiești acuză că din cauza unui înscris aplicat peste subiecte elevii nu au putut rezolva corect cerințele!
Este vorba despre subiectul III, problema 2, punctul b, unde înscrisul “PRAHOVA – 6270” acoperă litera “Q”. Practic, elevii trebuiau să demonstreze că dreapta VQ este paralelă cu planul (MNP), dar din cauza înscrisului elevii au crezut că este vorba despre dreapta “VO” și, drept urmare, au rezolvat greșit problema, pierzând 5 puncte din totalul de 30 de la Subiectul III.
Reporterii Incomod au discutat cu mai mulți părinți, care spun că au mers la Inspectoratul Școlar Județean Prahova pentru a încerca să găsească o rezolvare. Dar spun că reprezentanții inspectoratului își “dădeau coate” și că au zis că nu mai este nimic de făcut, “lăsați-o așa”. Oamenii nu sunt însă de acord ca elevii să fie depunctați din cauza unei greșeli de tipărire și cer găsirea unei soluții. Ba chiar au depus o petiție la inspectorat în acest sens.
Nicolae Angelescu, inspectorul general al ISJ Prahova, spune că oricum era clar că dreapta VO nu este paralelă cu planul respectiv și, prin urmare, elevii ar fi trebuit să își dea seama că este vorba despre dreapta VQ.
“Vă mărturisesc că am aflat că există o astfel de sesizare, dar nu am ajuns încă, eu sunt la Breaza. Dacă mă lăsați să ajung la Ploiești să văd, nu atât sesizarea, am înțeles în esență despre ce este vorba, cât să văd o foaie de la centrul respectiv, o foaie de examen. Pe de altă parte, eu de când am aflat de situație așa mi-am justificat-o, în centrele de examen pe fundalul subiectul, pentru recunoașterea zonei de unde provine, se scrie și județul și numărul de centru. Mi-am imaginat că ar putea să fie o chestie, dar pe de altă parte… vă spun, VO nu putea fi paralelă… era evident că nu e aceea, scria clar, perpendiculară pe… dacă totuși doriți să auziți o părere a mea trebuie să mă lăsați să ajung la Ploiești să intru în posesia documentului respectiv”, a declarat Nicolae Angelescu, inspectorul șef ISJ Prahova.
Directorul Şcolii ”Grigore Moisil” din Ploieşti nu a putut fi contactat.
