Birourile permanente ale celor două Camere ale Parlamentului au luat act, marţi, de două scrisori ale ministrului Apărării Naţionale, Mihai Fifor, referitoare la înzestrarea sistemului de Apărare.
Foto:  Adrian Voinea, MapN, Facebook
Prima scrisoare se adresează Parlamentului cu solicitarea de a aproba iniţierea de către MApN, prin Departamentul pentru armamente, a procedurilor de atribuire a contractului necesar derulării activităţilor de modernizare a aeronavelor IAR-99 din dotarea Ministerului Apărării în configuraţia IAR-99 Super Şoim.
Al doilea document solicită Parlamentului să aprobe iniţierea de către Ministerul Apărării Naţionale, prin Departamentul pentru armamente, a procedurilor de atribuire a contractelor de achiziţie a platformelor de transport auto, multifuncţionale - pe roţi, prevăzute în prima etapă a programului de înzestrare.
"Dotarea Forţelor Aeriene cu avioane multirol F-16 impune asigurarea unei platforme de antrenament avansat prin reconfigurarea sistemelor de avionică şi de control al zborului aeronavelor IAR-99. Totodată, noua configuraţie a platformei va avea în vedere creşterea fiabilităţii instalaţiilor şi sistemelor de bord, extinderea duratei de viaţă a aeronavelor, formarea deprinderilor, abilităţilor şi aptitudinilor necesare îndeplinirii cu succes a misiunilor şi pilotării în siguranţă a avioanelor multirol, precum şi diminuarea riscurilor asociate obsolescenţei componentelor şi echipamentelor tehnice", argumentează ministrul Mihai Fifor în primul document, citat de Agerpres.
El subliniază, între altele, că interesul esenţial de securitate pentru statul român îl constituie consolidarea/ dezvoltarea pe teritoriul naţional a unei capabilităţi industriale naţionale la nivelul unui operator economic local care să permită: dezvoltarea, integrarea, omologarea şi producţia de aeronave modernizare pe platforma existentă IAR-99; securizarea capacităţii tehnologice naţionale realizată în urma derulării achiziţiei prin includerea acesteia în cadrul capacităţilor industriale cu sarcini la mobilizare astfel cum sunt definite în Legea nr. 477/ 2003 privind pregătirea economiei naţionale şi a teritoriului pentru apărare. Tot în prima scrisoare se aminteşte că prin Hotărârea CSAT din 4 aprilie 2018 s-a aprobat iniţierea Programului de înzestrare pentru modernizarea aeronavelor IAR-99 (21 de aeronave) din dotarea MApN în configuraţia IAR-99 Super Şoim, fondurile estimate necesare derulării şi realizării acestui program fiind în valoare de 124.000.000 de euro (fără TVA).
A doua scrisoare menţionează că prin Programul privind transformarea, dezvoltarea şi înzestrarea Armatei Române până în anul 2026 şi în perspectivă, document aprobat de CSAT în anul 2017, programul "Platforme de transport auto, multifuncţionale - pe roţi" a fost nominalizat ca fiind program de înzestrare prioritar deoarece contribuie nemijlocit la creşterea capacităţii operaţionale a Armatei Române.
Documentul cu cerinţele operaţionale, actualizat pentru "Platforme de transport auto, multifuncţionale - pe roţi", a fost aprobat de Consiliul de supraveghere a cerinţelor în luna aprilie a acestui an şi, confirm prevederilor acestui document, necesarul de platforme de transport la nivelul MApN este de 13.963, complete, iar abordarea achiziţiei se va realiza separat. În prima etapă, respectiv pentru perioada 2018 - 2027, este prevăzută achiziţia a 3.385 de platforme de transport, valoarea acordurilor-cadru fiind estimată la 737 milioane de euro, fără TVA, valoarea exactă urmând a fi stabilită în urma derulării procedurilor de achiziţie. În cadrul acestui program se are în vedere asigurarea condiţiilor pentru implicarea industriei din România în producerea platformelor de transport auto multifuncţionale - pe roţi şi dotarea în mod unitar a Armatei Române cu acest tip de tehnică, se precizează în documentul adresat Parlamentului de Mihai Fifor.
Ambele documente au fost trimise de Birourile permanente către comisiile de specialitate, urmând să fie propuse aprobării plenului celor Camere ale Parlamentului.
