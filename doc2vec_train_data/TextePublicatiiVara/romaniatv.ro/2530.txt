Duminică, în ţară, vremea se va menține instabilă, cu înnorări temporar accentuate, averse, descărcări electrice și intensificări de scurtă durată ale vântului în cea mai mare parte a țării, dar cu precădere în timpul zilei în nord-est și în zonele de deal și de munte din rest. Cantitățile de apă vor depăși local 25...30 l/mp, iar izolat, cu precădere în Moldova și la munte, 50 l/mp și se va semnala grindină.Temperaturile maxime vor fi apropiate de cele climatologic specifice perioadei și se vor încadra între 20 și 29 de grade, iar cele minime se vor situa între 12 și 21 de grade, cu valorile mai mari pe litoral.
Şi la Bucureşti, duminică, vremea va fi în general instabilă. Temporar cerul va avea înnorări accentuate și vor fi averse, descărcări electrice și intensificări de scurtă durată ale vântului, îndeosebi în a doua parte a zilei. Temperatura maximă se va situa în jurul a 27 de grade, iar cea minimă va fi de 16...17 grade.
Luni, în ţară, manifestări specifice instabilității atmosferice (înnorări temporar accentuate, averse și descărcări electrice) vor fi în majoritatea zonelor, dar în special în cele deluroase și montane. Izolat cantitățile de apă vor fi mai însemnate și vor fi condiții de grindină. Vântul va sufla slab și moderat, cu unele intensificări în regiunile sud-estice, dar de scurtă durată și în restul teritoriului, asociat averselor. Temperaturile maxime se vor încadra între 24 și 32 de grade, iar cele minime vor fi cuprinse între 12 și 22 de grade.
La Bucureşti, luni, cerul va fi variabil, cu înnorări în cursul zilei, când temporar va ploua și se vor semnala descărcări electrice. Vântul va sufla slab și moderat cu unele intensificări, îndeosebi în timpul ploilor. Temperatura maximă va fi de 27...28 de grade, iar cea minimă de 16...17 grade.
Marţi, valorile de temperatură vor fi în creștere, astfel încât vremea va deveni călduroasă în cea mai mare parte a țării, cu precădere în Câmpia Română. Gradul de instabilitate va fi mai redus decât în zilele precedente, totuși înnorări temporar accentuate, averse și descărcări electrice se vor semnala local în vest, nord-vest, centru precum și în zonele montane și doar pe spații mici în rest. Astfel de fenomene se vor produce cu o probabilitate mai mare după-amiaza și seara, ploile vor avea și caracter torențial și izolat vor fi condiții de grindină. Vântul va sufla slab și moderat, cu unele intensificări în regiunile estice, dar și în timpul ploilor. Temperaturile maxime se vor încadra între 26 și 34 de grade, iar cele minime, în general, între 12 și 22 de grade.
Marţi, la Bucureşti, vremea va deveni călduroasă, cu o maximă a temperaturii aerului ce se va situa în jurul valorii de 33 de grade. Cerul va fi variabil, iar vântul va sufla slab și moderat. Minima termică va fi de 17...19 grade.
