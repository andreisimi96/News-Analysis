Preşedintele Klaus Iohannis se va întâlni marţi, la ora 14.00, la Ambasada Republicii Bulgaria, cu ambasadorii statelor membre ale Uniunii Europene acreditaţi la Bucureşti, cu prilejul reuniunii tradiţionale semestriale organizate de statul membru care deţine Preşedinţia Consiliului Uniunii Europene.
În cadrul întâlnirii organizate de Ambasada Republicii Bulgaria, țară care deține în prezent Președinția Consiliului Uniunii Europene, vor fi abordate aspecte legate de principalele teme aflate pe agenda reuniunii Consiliului European din perioada 28-29 iunie a.c., precum migrația, securitatea Uniunii Europene, Piața Internă, viitorul buget al Uniunii pentru perioada 2021-2027 și relațiile externe ale Uniunii. De asemenea, se va discuta și despre viitoarea Președinție română a Consiliului Uniunii Europene din 2019.
"Președintele Klaus Iohannis va reitera mesajul potrivit căruia România sprijină o Uniune solidă și coerentă, în care toate statele membre să contribuie la consolidarea proiectului european, bazat pe valorile și principiile fundamentale ale unității, solidarității, egalității de tratament și convergenței.
Președintele României va sublinia că viitoarea Președinție română a Consiliul UE va avea în prim-plan cetățeanul și va urmări ca politicile Uniunii Europene să se raporteze în permanență la principiul coeziunii, ca valoare comună a Uniunii. În acest spirit, de coeziune europeană, țara noastră se va pregăti pentru Summitul de la Sibiu, din 9 mai 2019, dedicat definirii viitoarei agende strategice a Uniunii pentru perioada 2019 - 2024", se arată într-un comunicat al Administraţiei prezidenţiale.
Sursa citată mai arată că "referitor la viitorul buget al Uniunii pentru perioada 2021-2027, președintele Klaus Iohannis va sublinia că soluția de compromis care va rezulta din negocieri trebuie să fie echilibrată și să răspundă atât noilor priorități ale Uniunii, precum protecția frontierelor, migrație, Erasmus, inovare, apărare, cât și să păstreze un nivel de finanțare semnificativ pentru politicile tradiționale, respectiv coeziunea și politica agricolă comună".
"Președintele României va sublinia faptul că țara noastră va continua să sprijine eforturile comune la nivelul european de consolidare a securității interne a Uniunii, precum și de restabilire a implementării depline a sistemului Schengen. În acest context, Președintele Klaus Iohannis va sublinia că procesul de consolidare a Spațiului Schengen nu poate fi complet fără integrarea deplină a României și a Bulgariei.
În cadrul discuțiilor referitoare la evoluțiile din plan intern, Președintele României va vorbi despre consolidarea democrației și a statului de drept, ca elemente esențiale pentru parcursul viitor al țării noastre. În acest context, Președintele Klaus Iohannis va sublinia angajamentul său puternic în ceea ce privește respectarea principiilor statului de drept, consolidarea independenței justiției și continuarea luptei împotriva corupției", se mai arată în comunicatul Administraţiei prezidenţiale.
