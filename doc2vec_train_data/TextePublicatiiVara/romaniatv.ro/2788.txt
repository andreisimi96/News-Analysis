Sentinţa nu este definitivă, ea putând fi atacată cu apel care se va judeca la Curtea de Apel Oradea.
Fostul preşedinte al Consiliului Judeţean Bihor, Alexandru Kiss, este acuzat de spălare a banilor în formă continuată, abuz în serviciu contra intereselor publice, luare de mită şi trafic de influenţă în formă continuată. Instanţa a dispus şi confiscarea sumei de 3,2 milioane de euro, jumătate de la Kiss Alexandru şi jumătate de la Bojtor Vilmos Laszlo.
Potrivit soluţiei publicate pe site-ul Curţii de Apel Oradea, în acelaşi dosar au mai fost condamnaţi pentru infracţiuni de corupţie şi Bojtor Vilmos Laszlo şi Beniamin Rus. În cazul celorlalţi trei - Miklossy Ferenc, Miklossy Ferenc Laszlo şi Gheorghe Ioan Roatiş - a încetat procesul penal, faptele fiind prescrise.
Bojtor Vilmos Laszlo, judecat în dosar pentru complicitate la luare luare de mită, spălarea banilor în formă continuată şi trafic de influenţă în formă continuată, a fost condamnat la 6 ani de închisoare cu executare.
De asemenea, Beniamin Rus, patronul firmei Selina, a primit 4 ani de închisoare cu executare pentru spălare a banilor în formă continuată.
Pe 2 iunie 2015, DNA a informat că în perioada 2003 - 2008, inculpaţii Kiss Alexandru, Bojtor Vilmos Laszlo, Miklossy Ferenc, Miklossy Ferenc Laszlo, Roatiş Gheorghe Ioan, Rus Beniamin şi fostul patron al Complexului Lotus Center -Alexander Mudura, decedat între timp, ar fi conceput mecanisme complexe prin intermediul cărora aceştia ar fi obţinut foloase necuvenite în valoare totală de 4.312.847 euro.
Potrivit procurorilor DNA, 300.000 de euro ar fi venit dinspre firma Keviep, alţi 802.375 de euro dinspre Selina, iar alţi 3.210.472.21 euro de la un furnizor de cărbune de import pentru CET Oradea.
Totodată, procurorii anticorupţie au mai estimat că prin îndeplinirea defectuoasă a atribuţiilor de serviciu de către inculpatul Kiss Alexandru-Iosif-Francisc, în cadrul celor două proceduri de vânzare de terenuri pentru cartierul Luceafărul, Consiliul Judeţean Bihor ar fi fost prejudiciat cu circa 6.126.219 de euro.
Astfel că sechestrul asigurator a fost instituit pentru acoperirea sumelor de 4.312.847 euro plus 6.126.219 euro, adică peste 10,4 milioane de euro.
