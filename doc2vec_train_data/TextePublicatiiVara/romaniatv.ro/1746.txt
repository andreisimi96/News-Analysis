Trei persoane din Corabia au ajuns la spital, luni după-amiază, după ce autoturismul în care se aflau a fost lovit de un tren care circula pe ruta Caracal-Corabia, la trecerea la nivel cu calea ferată din localitatea Brastavăţu, potrivit  gazetanoua.ro .
Un bărbatul în vârstă de 40 de ani şi două femei, în vârstă de 40 şi 46 de ani, au ajuns la Spitalul Caracal după ce maşina cu are circulau a fost lovită de tren.
„La data de 11 iunie, în jurul orei 15.55, un bărbat în vârstă de 40 de ani din oraşul Corabia, în timp ce conducea un autoturism pe DJ 544, pe raza localităţii Brastavăţu, sat Cruşov, nu s-a asigurat la trecerea la nivel cu calea ferată fără bariere, fiind colizionat de un automor şi târât aproximativ 50 metri. În autoturism se mai aflau două femei cu varstele de 40 şi 46 de ani. Toate cele trei persoane aflate în autoturism au fost transportate la spital pentru îngrijiri medicale. În cauză se efectuează cercetări sub aspectul săvârşirii infracţiunii de vătămare corporală din culpă", a declarat reprezentul IPJ Olt.
Potrivit gds.ro , în momentul sosirii echipajelor, șoferul autoturismului, în vârstă de 40 de ani, a fost găsit blocat în autoturism, conștient. Cele două femei care se aflau în autoturism au fost găsite în afara acestuia, conștiente. Toate cele trei victime au fost transportate la CPU Caracal. Șoferul prezenta traumatism cranio-cerebral, volet costal și plăgi la nivelul feței. Pasagera aflată pe scaunul din dreapta-față, în vârstă de 46 de ani, din comuna Brastavățu, prezenta plagă la cap, în zona frontală și dureri toracice. Cea de-a treia victimă, în vârstă de 41 de ani, din localitatea Vișina, pasageră pe bancheta din spate, prezenta dureri la coloana vertebrală și exortații la nivelul membrelor inferioare.
Traficul feroviar a fost blocat în zonă, iar cei nouă pasageri din tren au plecat cu alte mijloace către destinație.
