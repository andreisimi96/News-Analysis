Gabriel Vlase, deputat PSD şi vicepreşedinte al Camerei Deptaţilor, este nominalizarea preşedinteleui Klaus Iohannis pentru şefia Serviciului de Informaţii Externe, post liber de doi ani, anunţă Administraţia Prezidenţială.
Președintele Klaus Iohannis a transmis joi o scrisoare președinților celor două Camere ale Parlamentului, în care propune numirea în funcția de director al Serviciului de Informații Externe a lui Petru-Gabriel Vlase.
"Domnul Petru-Gabriel Vlase este vicepreședinte al Camerei Deputaților, membru al Comisiei pentru apărare, ordine publică și siguranță națională și membru al Comisiei speciale comune a Camerei Deputaților și Senatului privind analizarea și actualizarea cadrului normativ cu incidență în domeniul securității naționale. Domnul Petru-Gabriel Vlase este absolvent al Colegiului Național de Apărare, Universitatea Națională de Apărare, al Colegiului Superior de Securitate Națională, Academia Națională de Informații și doctor în științe militare și informații, Academia Națională de Informații", se arată într-un comunicat al Administraţiei Prezidenţiale.
Gabriel Vlase este deputat PSD, vicepreşedinte al Camerei Deputaţilor.
Deputatul este membru în Comisia pentru apărare, ordine publică şi siguranţă naţională şi în Comisia specială comună a Camerei Deputaţilor şi Senatului privind analizarea şi actualizarea cadrului normativ cu incidenţă în domeniul securităţii naţionale.
Ultimul director SIE a fost Mihai Răzvan Ungureanu, care şi-a dat demisia în septembrie 2016. De atunci, Servicul a fost condus interimar de Silviu Predoiu, adjunctul şefului SIE.
Cine este Gabriel Vlase
Gabriel Vlase s-a născut în 1971 la Bacău, este căsătorit şi are un copil.
Potrivit CV-ului publicat pe siteul Camerei Deputaţilor, Gabriel Vlase este doctor în ştiinţe militare şi informaţii şi are mai multe diplome în domeniul securităţii şi informaţiilor:
2010: Doctor în ştiinţe militare şi informaţii, Academia Naţională de Informaţii
2007: Cursuri postuniversitare, Institutul Diplomatic Român;
2007: Specializare în “Analiza şi rezolvarea conflictelor armate", Georgetown University, SUA;
2006: Programul pentru Înalţi Oficiali (SES), Centrul European Marshall pentru Studii de Securitate - Garmisch, Partenkirchen, Germania;
2006: Colegiul Superior de Securitate Naţională, Academia Națională de Informaţii;
2006: MBA, Universitatea „Gheorghe Asachi" Iaşi;
2005: Colegiul Naţional de Apărare, Universitatea Naţională de Apărare;
2004 - 2005: Program de perfecţionare pentru înalţi funcţionari publici - Institutul Naţional de Administraţie;
1996: Institutul Politehnic Bucureşti
Gabriel Vlase este membru PSD, deputat din 2004. Înainte a fost subprefect de Bacău.
Declaraţie de avere Gabriel Vlase
Gabriel Vlase nu deţine terenuri, case şi maşini, potrivit declaraţiei de avere.
În schimb, a vândut un apartament şi două case cu terenurile aferente (în 2008, 2014 şi 2016), contra sumei totale de 300.000 de euro şi 100.000 de lei.
Gabriel Vlase declară bijuterii de 25.000 de euro, dar nu are conturi care însumat să depăşească 5.000 de euro.
Gabriel Vlase are acţiuni de 57.000 de lei la mai multe firme şi a acordat împrumuturi în nume personal de aproape 270.000 de lei la o firmă la care este acţionar.
De asemenea, Gabriel Vlase are de restituit împrumuturi de 50.000 de euro şi 135.000 de lei.
El a obţinut anul trecut venituri de 162.000 de lei de la Camera Deputaţilor, iar soţia lui 22.000 de lei de la Muzeul de Ştiinţele Naturii din Bacău.
