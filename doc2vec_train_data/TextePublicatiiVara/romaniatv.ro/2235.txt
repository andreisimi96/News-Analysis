Primarul Capitalei Gabriela Firea şi-a redeschis joi pagina de Facebook, după ce şi-a închis-o de trei ori în 24 de ore, de luni seară până marţi seară. Prima dată a închis pagina luni seară, în urma criticilor dure ale internauţilor la reacţia ei la huiduielile de pe Arena Naţională, iar când marţi după-amiază a fost redeschisă, toate comentariile negative de la ultima sa postare, în care afirmă că "echipe de cetăţeni cu venin" au venit bine organizate la evenimentul dedicat Simonei Halep luni seară pe Arena Naţională, au fost şterse, fiind lăsate doar mesajele de felicitări.
Firea şi-a redeschis pagina joi după-amiază. Luni seară, aproximativ 20.000 de oameni au fost pe Arena Naţională, unde Simona Halep şi-a prezentat trofeul câştigat la Roland Garros. Halep a venit însoţită de primarul Capitalei, Gabriela Firea, care a fost huiduită de cei din tribune când îi oferea Simonei Halep cheia şi o plachetă. De altfel, primarul Capitalei a părăsit Arena Naţională imediat după acest moment.
La scurt timp, Firea a afirmat că "aparatul sorosist de propagandă" a demarat compromiterea evenimentului şi că seara, "echipe de cetăţeni cu venin" au venit bine organizate, plasate strategic printre oameni decenţi, apreciind că, din respect pentru performanţa Simonei Halep, aceştia puteau lăsa o jumătate de oră ura la poarta Arenei Naţionale, argumentul său fiind că "acolo este despre sport, respect, valori, performanţă, nu despre câţi bani primim de la ONG-uri dubioase, pentru a transforma Bucureştiul într-un oraş sub asediu".
Filiale PSD au afişat pe pagina de Facebook mesaje conform cărora Simona Halep a fost huiduită pe stadion, dar aclamată la mitingul PSD
Imediat după postare, internauţii au criticat dur prin mii de comentarii mesajul acesteia, folosind cuvinte jignitoare la adresa edilului, astfel că pagina de Facebook a fost închisă luni seară şi redeschisă marţi după-amiază, însă a fost închisă şi redeschisă de încă două ori, după ce internauţii au lăsat mii de comentarii critice la ultima postare, care, de altfel, a fost şi ea ştearsă şi repostată de două ori.
Acelaşi mesaj al Gabrielei Firea a fost postat luni seară şi pe pagina sa de Twitter, unde a primit la fel de multe critici. Mesajul se află în continuare postat pe reţeaua de socializare, în timp ce de pe Facebook a fost şters, singura activitate a primarului pe reţeaua de socializare fiind un comunicat de presă despre un proiect de hotărâre aprobat în şedinţa de joi a Consiliului General al Municipiului Bucureşti (CGMB) şi schimbarea fotografiei de copertă.
