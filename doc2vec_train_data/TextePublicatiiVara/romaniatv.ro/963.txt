Preşedintele Senatului, Călin Popescu-Tăriceanu, consideră că prin decizia Curţii Constituţionale în cazul Laurei Codruţa Kovesi nu este în niciun fel afectată independenţa procurorilor, precizând că CCR nu a făcut decât ''să întărească'' principiul constituţional potrivit căruia ''tot ceea ce ţine de politica penală'' este de resortul ministrului Justiţiei.
Foto: Facebook / Călin Popescu Tăriceanu
"Cred că mulţi au impresia că se pricep la lege şi la interpretarea Constituţiei. Constituţia spune un lucru foarte clar că Ministerul Public funcţionează sub autoritatea ministrului Justiţiei, acest lucru înseamnă că tot ceea ce ţine de respectarea legii, de politica penală este de resortul ministrului, urmărirea modului în care funcţionează parchetele, dar independenţa procurorilor este asigurată prin faptul că ministrul niciodată nu poate interveni în instrumentarea dosarelor care reprezintă apanajul exclusiv al procurorilor. Prin această decizie a Curţii nu este în niciun fel afectată independenţa procurorilor, dar în schimb remarc că CCR nu a făcut decât să întărească acest principiu constituţional, care până acum în ultimii ani am văzut a fost doar un simplu enunţ pe hârtie. Lipsa oricărui control la nivelul Parchetului a dus la abuzurile şi gravele excese care s-au petrecut în ultima vreme. Aici amintesc tot ceea ce s-a întâmplat la unităţile de Parchet DNA de la Ploieşti, din alte oraşe, tot ceea ce s-a întâmplat cu semnarea protocoalelor secrete, acestea nu pot să rămână nesancţionate sau neobservate. Sigur că îi rămâne Parlamentului o sarcină extrem de importantă de a rectifica sau de a corecta lacunele legislative", a spus Tăriceanu miercuri la Parlament, citat de Agerpres.
El a adăugat că, potrivit principiului controlului şi echilibrului reciproc al puterilor în stat, "nicio instituţie nu poate să rămână în afara vreunui sistem de control şi echilibru".
"În acest sens, Constituţia, aşa cum a fost gândită, a prevăzut să existe şi la nivelul procurorilor un element de control în ceea ce priveşte funcţionarea Parchetelor - şi avem ministrul pe de o parte şi pe de altă parte CSM prin Secţia de procurori şi Inspecţia Judiciară, care, după cum ştim, nici acolo nu şi-au făcut treaba ani şi ani de zile. Slavă Domnului că în ultima perioadă Inspecţia Judiciară văd că şi-a luat rolul în serios", a arătat Tăriceanu.
Preşedintele Klaus Iohannis a declarat, marţi, că aşteaptă motivarea Curţii Constituţionale în ceea ce priveşte decizia referitoare la revocarea şefei DNA, Laura Codruţa Kovesi, subliniind că procurorii nu trebuie să fie "controlaţi politic", iar autoritatea ministrului Justiţiei ar trebui să fie folosită pentru a-i apăra pe aceştia.
