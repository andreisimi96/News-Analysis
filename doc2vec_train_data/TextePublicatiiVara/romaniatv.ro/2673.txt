Comisia parlamentară specială pentru sistematizarea, unificarea şi asigurarea stabilităţii legislative în domeniul justiţiei se reuneşte luni, de la ora 12,00, pentru dezbateri asupra modificărilor la Codul de procedură penală şi pentru reexaminarea, la solicitarea şefului statului, a Legii 304/2004 privind organizarea judiciară.
În şedinţa de luni va fi dezbătut proiectul de lege pentru modificarea şi completarea legii 135/2010 privind Codul de procedură penală. Vor fi dezbateri şi la proiectul pentru modificarea şi completarea legii 304/2004 privind organizarea judiciară.
Propunerea de modificare a Codului de procedură penală a fost adoptată săptămâna trecută de Senat, în calitate de primă Cameră legislativă sesizată. Actul normativ urmează să fie adoptat şi de Camera Deputaţilor, care este for decizional.
Legea pentru modificarea şi completarea Legii 304/2004 privind organizarea judiciară a fost adoptată de Parlament, dar a fost trimisă spre reexaminare de preşedintele Klaus Iohannis vineri.
"Prin conţinutul lor normativ, unele dintre aceste dispoziţii sunt neclare, lipsite de coerenţă şi previzibilitate, putând afecta exigenţele constituţionale şi standardele europene şi internaţionale în materie de independenţă şi bună funcţionare a sistemului judiciar, motiv pentru care se impune reexaminarea acestora de către Parlament", susţine Iohannis în cererea de reexaminare transmisă preşedintelui Camerei Deputaţilor, Liviu Dragnea.
Şeful statului afirmă că prevederea potrivit căreia "configuraţia sălii de judecată trebuie să reflecte principiul egalităţii de arme în ceea ce priveşte aşezarea judecătorului, procurorilor şi avocaţilor" este una neclară şi lipsită de previzibilitate, contrar cerinţelor constituţionale de calitate a legii. 
