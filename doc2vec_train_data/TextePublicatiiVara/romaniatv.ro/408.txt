Finala NBA 2018 a demarat cu o replică foarte bună oferită de către Cleveland Cavaliers. Gruparea din Ohio a muncit, a luptat și i-a creat spații lui LeBron James, care a înscris 51 puncte (49 în timp regulamentar). Totuși, Golden State Warriors au învins cu scorul de 124-114, după o repriză de prelungiri.
Totuşi, Cleveland a irosit o șansă imensă de a câștiga partida, iar JR Smith a ajuns să fie cel mai blamat om al "cavalerilor". Mingea era la el cu 4,7 secunde înaintea finalului timpului regulamentar, când scorul era 107-107, însă nu este clar ce a gândit baschebalistul, iar indecizia sa a trimis meciul în prelungiri. El a avut mingea în mână, astfel încât putea să solicite timp de odihnă, potrivit unei analize făcute de 24secunde.ro . Nu a făcut-o. De asemenea, el putea să încerce să atace coșul, dar nu a făcut-o în condițiile în care Kevin Durant părea depășit de situație.
S-ar părea că singurul lucru pe care l-a urmărit a fost să-i cedeze mingea lui LeBron James. Însă el era cel mai departe de JR Smith dintre toți jucătorii de pe teren. Cealaltă variantă ar putea să fie că a crezut că echipa sa e la conducere. Cert este că formația din Ohio a irosit o șansă imensă de a câștiga meciul de deschidere al finalei.
