"Am spus de când am format Pro România, toţi cei de aici, noi nu suntem împotriva PSD, dimpotrivă, dacă vreţi, Pro România sper că va face alianţă de guvernare cu PSD, când nu mai e Dragnea'', a afirmat Ponta.
Întrebat de jurnalişti cum şi-a schimbat opinia despre Liviu Dragnea, după ce în public s-au prezentat mult timp ca o echipă, el a afirmat că nu a fost prieten cu acesta.
''Prieteni nu am fost. Domnul Dragnea a avut o funcţie importantă şi pe vremea domnului Năstase, mai puţin, dar pe vremea domnului Geoană şi a mea, şi anume el era cel care gestiona baronii. De la acel tată al baronilor la şef PSD, sincer, nu a crezut nimeni că se va face un pas de acest gen. De altfel, domnul Dragnea din 2016 părea un om foarte bun, constructiv, de aia zic că era rabinic, îl învăţaseră consilierii israelieni, parcă era rabinic, dădea dreptate tuturor. Cel pe care l-aţi văzut în ultimele zile e un om înebunit de frică, de putere, nu îmi dau seama, poate de ambele, dar care duce PSD, guvernul cu capul în zid, şi va fi foarte rău'', a spus Ponta, într-o conferinţă de presă.
El a mai declarat că ştie şi de ce preşedintele PSD Dâmboviţa, Adrian Ţuţuianu, a pierdut mandatul de ministru al Apărării.
''Eu cred că domnul Ţuţuianu a vrut să facă o parte din acele transportoare blindate în România şi domnul Dragnea l-a dat afară şi acum se vor face în Israel (...). Cred ce ştiu, că aşa ştiu multe lucruri pe care nu le cred, dar ăsta îl şi cred'', a susţinut fostul premier, care a precizat că nu are aceste informaţii de la Adrian Ţuţuianu.
Victor Ponta a participat, marţi, la Târgovişte, la o întâlnire cu simpatizanţi Pro România. Despre organizarea partidului la Dâmboviţa, el a susţinut că nu există un lider, că sunt mai multe persoane care se ocupă de coordonare, dar că nimeni nu are funcţii.
''Bănuiesc că dintre cei veniţi aici unii dintre ei sunt foşti pesedişti, alţii nu au făcut politică niciodată, contează când porneşti de la zero cine e dispus să depună efort (...). Toată lumea s-a înscris online la Pro România. La PSD totdeauna se începea cine e preşedinte, cine e vicepreşedinte, după care nu mai conta, după ce se alegeau preşedintele, vicepreşedintele pleca toată lumea acasă, dacă putem să facem invers m-aş bucura foarte tare. Adică să vedem cine vrea să sprijine Pro România'', a precizat Ponta.
Fostul premier a menţionat că va face o selecţie atentă a liderilor PSD care vor să vină la Pro România.''Au fost câţiva baroni care m-au tot curtat şi le-am zis să rămână cu Dragnea'', a susţinut Victor Ponta.
''11 deputaţi suntem, 10 erau necesari pentru grup. Dar să fie foarte clar, eu nu vreau să transfer tot PSD-ul la Pro România. Nici nu vreau să luăm oameni, doar ca să ce? Nu vreau să schimbăm majoritatea parlamentară. Vreau să vină lângă noi oameni cu care am lucrat în perioada când eram premier şi care îşi stăpânesc foarte bine domeniile (...) să construim nişte programe, dacă le ia PSD-ul şi le pune în practică, foarte bine, dacă nu le ia, ne batem noi pentru ele. Asta e ideea, să facem o echipă mai mică, dar în care să nu mai facem compromisuri, nu mai am nevoie de tata baronilor, de aducătorul de voturi Oprişan. Gata, m-am săturat, mi-a ajuns'', a mai spus Ponta.
La Târgovişte, Victor Ponta a avut o întâlnire şi cu arhiepiscopul Târgoviştei, Nifon.
''Înaltpreasfinţitul Părinte Arhiepiscop şi Mitropolit Nifon a primit, la reşedinţa eparhială, vizita domnului deputat Victor Ponta, fost Prim-ministru al Guvernului României, însoţit de domnii deputaţi în Parlamentul României: Sorin Cîmpeanu, Nicolae Bănicioiu şi Alin Văcaru. Cu această ocazie, au fost abordate teme care privesc societatea românească astăzi, precum rolul Bisericii în viaţa cetăţii, pentru edificarea unei societăţi ancorate în tradiţia creştină bimilenară'', se arată într-un comunicat al Arhiepiscopiei Târgoviştei. 
