Comisia juridică a Senatului a acordat marţi raport favorabil proiectului legislativ privind unele măsuri pentru prevenirea şi combaterea antisemitismului, prin care se propune pedepsirea cu închisoare de la 3 la 10 ani a unor fapte precum constituirea unei organizaţii cu caracter antisemit, dar şi aderarea sau sprijinirea, sub orice formă, a unui astfel de grup.
Proiectul, iniţiat de un grup de parlamentari din întreg spectrul politic cu excepţia USR, mai prevede că fapta persoanei de a promova în public, în orice mod, idei, concepţii sau doctrine antisemite se pedepseşte cu închisoare de la 3 luni la 3 ani şi interzicerea unor drepturi.
"Distribuirea sau punerea la dispoziţia publicului, prin orice mijloace, de materiale antisemite constituie infracţiune şi se pedepseşte cu închisoare de la unu la 5 ani şi interzicerea unor drepturi. Confecţionarea, vânzarea, răspândirea şi deţinerea în vederea răspândirii de simboluri antisemite se pedepsesc cu închisoare de la 3 luni la 3 ani şi interzicerea unor drepturi. Cu aceeaşi pedeapsă se sancţionează şi utilizarea în public a simbolurilor antisemite. Aceste fapte nu sunt considerate infracţiuni dacă sunt săvârşite în interesul artei sau ştiinţei, cercetării ori educaţiei sau în scopul dezbaterii unor aspecte de interes public", mai stipulează propunerea legislativă.
În expunerea de motive a propunerii legislative se menţionează că "în 2018 se împlinesc 80 de ani de la introducerea în România a legilor rasiale şi antisemite, care au constituit catalizatorul Holocaustului pe teritoriul românesc".
"În acest moment simbolic, adoptarea legii privind unele măsuri pentru prevenirea şi combaterea antisemitismului va reprezenta atât un instrument legislativ esenţial, cât şi o expresie a puternicului angajament politic de a acţiona hotărât împotriva tuturor formelor de manifestare a acestei percepţii, bazată pe ură împotriva evreilor, iar prestigiul României va fi puternic consolidat pe plan internaţional", se mai arată în expunerea de motive.
Propunerea legislativă va intra în dezbaterea plenului Senatului, primă cameră sesizată în acest caz.
