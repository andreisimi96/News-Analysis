Înscrierea în programul desfăşurat de Primăria Capitalei prin Administraţia Spitalelor şi Serviciilor Medicale (ASSMB) prin care se acordă vouchere în valoare de 13.800 de lei cuplurilor infertile, pentru femeile care doresc să facă fertilizare in vitro, se va face începând cu 14 iunie, data decalându-se cu zece zile în urma implementării legislaţiei privind datele cu caracter personal.
„Administratia Spitalelor şi Serviciilor Medicale Bucureşti (ASSMB) anunţă că data de începere a înscrierilor în programul FIV- o şansă pentru cuplurile infertile se decalează de pe 4 iunie 2018 pe 14 iunie 2018. Această măsură a fost luată ca urmare a implementării, începând cu 25 mai 2018, a legislaţiei privind datele cu caracter personal”, anunţă ASSMB.
Etapa de selecţie a farmaciilor şi unităţilor sanitare specializate în fertilizarea in vitro va avea loc în perioada 4-8 iunie, iar etapa de analiză şi validare a dosarelor depuse de participanţi se va desfăşura în perioada 8-14 iunie.
Criteriile de eligibilitate pentru înscrierea beneficiarilor în program sunt: cuplurile infertile au indicaţie pentru procedura de fertilizare in vitro, membrii cuplului sunt asiguraţi medical, partenerul suferă de azoospermia, femeile au între 24 şi 45 de ani. 
Dosarul pentru solicitarea ajutorului financiar trebuie să cuprindă cererea tip care se găseşte pe site-ul ASSMB, copii ale actelor de identitate ale ambilor parteneri, scrisoarea medicală cu indicaţia începerii procedurii de fertilizare in vitro eliberată de către o unitate sanitară publică sau privată acreditată, scrisoare medicală pentru realizarea puncţiei ovariene şi scrisoare medicală pentru embriotransfer.
De asemenea, femeile trebuie să aibă domiciliul stabil în Bucureşti sau să aibă reşedinţa în Bucureşti (viza obţinută cu cel puţin şase luni înainte de începerea proiectului).
Dosarul va fi depus la sediul Administraţiei Spitalelor şi Serviciilor Medicale (ASSMB).
Sprijinul financiar acordat este de 13.800 de lei cuplu/solicitare şi se acordă sub formă de două vouchere pentru fiecare solicitare. Voucherele se vor acorda simultan, după cum urmează: etapa 1 - voucher medicamente pentru tratamentul de stimulare, în valoare de 4.600 de lei şi etapa 2 - voucher proceduri medicale pentru intervenţia medicală specifică, în valoare de 9.200 de lei. 
Primăria Capitalei dă asigurări că toate etapele acestui proiect se vor desfăşura complet transparent, ASSMB afişând, atât la sediul din str. Sfânta Ecaterina, nr. 3, sector 4, precum şi pe site toate datele statistice ale proiectului (numărul dosarelor depuse, numărul celor aprobate, dosarele incluse în lista de aşteptare, numărul de proceduri de fertilizare în vitro efectuate). De asemenea, lista cu unităţile sanitare specializate în fertilizare in vitro şi farmaciile eligibile va fi afişată pe site-ul Administraţiei Spitalelor şi Serviciilor Medicale.
Proiectul a fost iniţiat de primarul Capitalei, Gabriela Firea, şi a fost votat în şedinţa Consiliului General al Municipiului Bucureşti din 28 martie. Firea spunea la începutul şedinţei că nu este impusă condiţia de căsătorie pentru oferirea acestui ajutor financiar.
"Am primit întrebarea dacă este treaba primăriei dacă sunt cupluri în Bucureşti care nu reuşesc să aibă copii sau dacă e treaba primăriei să recomande vizita la medic a femeilor însărcinate. Da, este treaba primăriei. Ca femeie, ca mamă, ca primar, spun că da, este treaba primăriei”, afirma Firea.
În proiectul de hotărâre se arată că în România rata fertilităţii scade alarmant şi se estimează că, în acest ritm, în 2050 România va ajunge la o populaţie de doar 14 milioane de locuitori, faţă de aproximativ 19 milioane, cât sunt în prezent.
"Unu din şase cupluri care încearcă să aibă un copil va avea dificultăţi în a obţine sarcina. Fertilitatea scade cu vârsta”, se arată în proiectul de hotărâre.
În România, se fac anual 5.000 de fertilizări in vitro, de 10 ori mai puţine decât în Europa de Vest, existând însă anumite probleme din cauza cărora cuplurile nu pot avea copii, iar fertilizarea in vitro este singura soluţie.
"În aceste condiţii, se impune în continuare o intervenţie activă a Primăriei Capitalei în domeniul încurajării natalităţii şi a ratei fertilităţii, astfel încât cuplurile infertile să fie sprijinite în procesul conceperii copiilor prin procedura de reproducere asistată”, explică municipalitatea în expunerea de motive a proiectului.
