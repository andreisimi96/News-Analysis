Memorandumul a fost semnat de ministrul pentru Mediul de Afaceri, Ştefan Radu Oprea, şi de directorul Agenţiei de Investiţii Estone, Allan Selirand, în contextul vizitei la Tallinn a unei delegaţii guvernamentale conduse de prim-ministrul Viorica Dăncilă.
"Primul efect concret al aplicării Memorandumului va fi deplasarea în România a unei delegaţii economice din Estonia, în luna noiembrie a.c., ca urmare a unei invitaţii adresate de ministrul Ştefan Radu Oprea", se menţionează în comunicat.
Principalele prevederi ale Memorandumului sunt: schimbul de informaţii relevante despre oportunităţile şi proiectele de investiţii; sprijinul reciproc pentru implementarea unor acţiuni care vor promova investiţiile, cum ar fi forumuri, expoziţii sau târguri; colaborarea pentru dezvoltarea unei economii sustenabile; cooperarea în cazul unor proiecte sau programe care pot aduce beneficii ambelor părţi.
