Un bărbat în vârstă de 44 de ani din municipiul Râmnicu Vâlcea, urmărit internaţional pentru comiterea a cinci infracţiuni în Italia, printre care şantaj şi trafic de migranţi, a fost prins de poliţiştii constănţeni, el fiind dus în arestul Inspectoratului de Poliţie.
Potrivit reprezentanţilor Inspectoratului de Poliţie al Judeţului Constanţa, citaţi de news.ro , poliţiştii din cadrul Secţiei 1 au depistat un bărbat, în vârstă de 44 de ani, din din municipiul Râmnicu Vâlcea care era urmărit internaţional pentru săvârşirea a cinci infracţiuni în Italia.
El a fost preluat ulterior de poliţiştii din cadrul Serviciului Investigaţii Criminale al IPJ Constanţa, pe numele său fiind emis de autorităţile italiene un mandat european de arestare.
Bărbatul fusese dat în urmărire internaţională pentru comiterea a cinci infracţiuni de şantaj, furt calificat, trafic de migranţi, fals în declaraţii şi efectuarea de operaţiuni financiare în scop fraudulos, fapte comise în Italia. El a fost reţinut pentru 24 de ore, fiind dus în arestul IPJ Constanţa.
