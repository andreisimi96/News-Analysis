Ministrul de Externe, Teodor Meleşcanu, a declarat luni că România nu finanţează nici oameni politici, nici organizaţii de partid sau alt tip de organizaţii din Republica Moldova, sprijinul ţării noastre fiind îndreptat spre instituţii şi spre reformele din acest stat.
"Una dintre priorităţile pe care le avem pentru preşedinţia Consiliului Uniunii Europene se referă la consistenţa politicii UE în ceea ce priveşte parteneriatul estic şi, în mod evident, una dintre priorităţile noastre atunci când vorbim despre parteneriatul de Est este Republica Moldova. Nu am timp să vă înşir măcar câte eforturi s-au făcut, ce întâlniri şi de ce sprijin s-a bucurat întotdeauna Republica Moldova din partea noastră. (...) În ceea ce priveşte finanţarea Republicii Moldova, România nu finanţează nici oameni politici, nici organizaţii de partid sau alt tip de organizaţii. Sprijinul nostru pentru Republica Moldova este îndreptat spre instituţii şi spre sprijinirea eforturilor pentru reformele din Moldova", a spus Meleşcanu, la "Ora Guvernului" din plenul Camerei Deputaţilor.
Totodată, el a adăugat că, din păcate, relaţiile României cu Rusia "sunt la un nivel extrem de scăzut din cauza evenimentelor care s-au petrecut în această zonă'', transmite Agerpres .
"Vă asigur că dacă va exista o întâlnire între preşedintele Trump şi preşedintele Putin, aşa cum se anunţă pe surse, cred că vom avea o situaţie poate mai clară în legătură cu poziţia noastră care rămâne aceeaşi - descurajare şi apărare - şi, în acelaşi timp, dialog în relaţiile cu Federaţia Rusă", a menţionat ministrul de Externe.
Meleşcanu a precizat că obiectivul fundamental al MAE este de a păstra linia tradiţională a politicii externe a României şi de a face tot ce îi stă în putinţă "pentru ca diferenţele de opinie care există pe plan intern, în politica internă, să nu se reflecteze în politica externă".
