Darren Cahill este unul dintre principalii artizani ai succesului Simonei Halep la Roland Garros. După victoria numărului 1 WTA din finala pe zgura pariziană, antrenorul australian a avut un mesaj și pentru români, cărora le-a transmis să sărbătorească acest moment special din istoria sportului nostru.
"E un moment magic!", a spus Cahill, alături de care Simona Halep a jucat ultimele sale 3 finale de Grand Slam. După finală, cei doi au fost fotografiați împreună cu trofeul și pozele au fost publicate pe contul oficial de Twitter de la Roland Garros. 
"Sunt foarte mândru de ea și cred că toată România ar trebui să celebreze acest succes. A făcut o treabă extraordinară! Se spune că destinația e mai frumoasă dacă drumul e plin de obstacole. Într-un final ajungi acolo unde ți-ai propus și Simona asta a făcut azi. E un moment magic pentru ea. A mers pe calea mai dificilă, în fața unei adversare grozave și sunt extrem de mândru de ea", a declarat Darren Cahill, la Paris, în fața presei din România.
