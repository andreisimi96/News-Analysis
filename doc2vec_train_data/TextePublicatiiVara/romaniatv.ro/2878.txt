Camera Deputaţilor a adoptat, miercuri, proiectul de lege care prevede menţinerea în activitate a medicilor militari, a subofiţerilor sanitari, personalului medical din poliţie, penitenciare şi după împlinirea vârstei standard de pensionare.
Proiectul de lege are ca obiect de reglementare completarea Legii nr. 80/1995 privind statutul cadrelor militare, în sensul menţinerii în activitate a medicilor militari şi a subofiţerilor sanitari, după împlinirea vârstei standard de pensionare, până la împlinirea vârstei de pensionare stabilite pentru medicii/asistenţii medicali civili.
"Personalul militar de specialitate medico-sanitar, indiferent de gradul militar deţinut, poate fi menţinut în activitate după împlinirea vârstei standard de pensionare, la cerere, cu aprobarea conducătorului instituţiei, până la împlinirea vârstei de pensionare stabilită pentru personalul de specialitate medico-sanitar civil", prevede textul adoptat.
Potrivit unui alt amendament adoptat, "ofiţerii de poliţie şi agenţii de poliţie, personal de specialitate medico-sanitar, indiferent de gradul profesional deţinut, pot fi menţinuţi în serviciu, la cerere, cu aprobare, după împlinirea vârstei standard de pensionare, dacă starea de sănătate le permite rezolvarea în bune condiţii a atribuţiilor ce le revin, până la împlinirea vârstei de pensionare pentru personalul de specialitate medico-sanitar civil".
De asemenea, agenţii şi ofiţerii de penitenciare, personal de specialitate medico-sanitar, indiferent de
gradul profesional deţinut, pot fi menţinuţi în activitate, la cerere, după împlinirea vârstei standard de pensionare, dacă starea de sănătate le permite rezolvarea în bune condiţii a atribuţiilor ce le revin, până la împlinirea vârstei de pensionare stabilită pentru personalul de specialitate medico-sanitar civil.
Propunerea urmăreşte acoperirea deficitului de personal de specialitate medico-sanitar (medic, medic dentist sau asistent medical) existent în unităţile Ministerului Afacerilor Interne şi din reţeaua sanitară a ANP.
Camera Deputaţilor este primul for sesizat. Senatul este Cameră decizională.
