Scafandrii au reuşit să găsească, după câteva ore de căutări, trupului bărbatului dispărut într-o baltă din Tuzla. Acesta a fost a doua persoană înecată în judeţul Constanţa în numai câteva ore, o a treia, un băiat de 14 ani, fiind dispărută în mare în zona Corbu.
Potrivit reprezentanţilor Inspectoratului pentru Situaţii de Urgenţă Dobrogea, scafandrii au reuşit să găsească trupul persoanei dispărute într-o baltă din Tuzla, fiind vorba de un bărbat de 47 de ani din localitate. El a fost adus la mal, iar cadrele medicale au constatat decesul acestuia.
Duminică seară, pompierii au avut o acţiune similară şi la Neptun, acolo unde un tânăr era în pericol de înec. La faţa locului s-au deplasat două ambarcaţiuni de la Garda de Coastă, un SMURD şi un echipaj de descarcerare, acesta din urmă urmând să efectueze căutări la mal. Echipele de intervenţie au reuşit să găsească trupul persoanei respective în zona digului şi l-au adus la mal. Cadrele medicale au efectuat timp de câteva zeci de minute manevrele de resuscitare, dar nu au reuşit să-l aducă la viaţă.
Poliţiştii au stabilit că este vorba de un tânăr în vârstă de 18 ani, din Republica Moldova, el aflându-se pe litoral pentru a lucra. Trupul neînsufleţit va fi dus la morgă pentru efectuarea necropsiei.
De asemenea, duminică după amiază, cadrele medicale au fost solicitate să intervină pe plaja de la Corbu după ce doi copii de aproximativ 14 ani au intrat în mare. Unul dintre ei a reuşit să iasă din apă, fiind stabil, fără probleme medicale, în timp ce al doilea a dispărut în mare.
La faţa locului au fost solicitaţi reprezentanţii Inspectoratului pentru Situaţii de Urgenţă Dobrogea, în zona respectivă deplasându-se un echipaj de scafandri, care a început căutările. Din cauza întunericului şi a mării agitate, căutările au fost oprite duminică seara şi vor fi reluate luni dimineaţa.
