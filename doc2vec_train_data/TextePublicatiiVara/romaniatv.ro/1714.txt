32 de ani mai târziu, Simona Halep este numele care se află pe buzele tuturor românilor. Cea mai bună jucătoare a lumii a câştigat turneul de la Roland Garros, primul Grand Slam al carierei. Fostul mare portar a recunoscut că nu a avut puterea să se uite la marea finală cu Sloane Stephens (3-6, 6-4, 6-1). 
"Nici măcar Xanaxul nu m-a mai ajutat să mă uit la finală. Nu am putut să văd meciul în direct, dar l-am văzut în reluare de două ori. Soția mea, care nu se mai uitase la niciun meci de tenis până acum, l-a văzut și încerca să îmi mai spună scorul, dar i-am zis să nu mi-l spună.
Chiar și fiica mea din America îmi trimitea mesaje pe WhatsApp, mi-a zis că era 3-0 în setul decisiv, dar i-am zis și ei să nu îmi mai trimită", a spus Helmut Duckadam, în cadrul emisiunii "Fotbal Club", de pe Digi Sport 1.
Helmut Duckadam este singurul portar din istorie care a apărat 4 penalty-uri consecutive într-o finală de cupă europeană. Prestația sa a fost decisivă în cea mai mare performanță românească la nivel de club, pentru că în 1986 a ajutat-o pe Steaua să se impună cu 2-0 la loviturile de departajare în fața Barcelonei (după 0-0 la capătul a 90, respectiv 120 de minute de joc) și să cucerească trofeul Cupei Campionilor Europeni.
