”Am avut, am o propunere de la Netflix. Să fac un serial. ”Am primit propunerea când eram în România, dar acum li se pare și mai interesant că sunt aici” , susține Elena Udrea într-un interviu acordat în Costa Rica  Gazetei Sporturilor.
Udrea a precizat pentru sursa citatată şi că deja a purtat primele discuţii cu oficialii Netflix.
Elena Udrea se gândește serios să își facă o afacere în Costa Rica, iar fostul ministru al Turismului se gândește deja la exportul de fructe.
“M-am gândit la export de fructe. Dar e foarte greu. Aici sunt producătorii. Când mă mai plimb așa, mai fac o poză. Mai văd banane, mango pică pe stradă aici. Mango sunt ca la noi dudele. Primăvara e plin de mango pe străzi. Papaya. Ananasul e foarte bun. Dar merge foarte încet treaba cu afacerea. Plus că ei au marii exportatori de banane. Dole, spre exemplu.”, a declarat Elena Udrea.
Nu a fost singura idee pe care a avut-o fostul deputat.
Magistraţii Înaltei Curţi de Casaţie şi Justiţie (ICCJ) au amânat pentru 5 iunie decizia definitivă în dosarul "Gala Bute", în care fostul ministru al Dezvoltării Regionale Elena Udrea - aflată în Costa Rica - a fost condamnată, în primă instanţă, la şase ani de închisoare pentru luare de mită şi abuz în serviciu.
Tot miercuri, preşedintele Comisiei de control al SRI, Claudiu Manda, a anunţat că Elena Udrea a sesizat Comisia cu privire la dosarul “Gala Bute”, iar sesizarea acesteia a fost coroborată cu cea făcută de fostul preşedinte Traian Băsescu.
Manda a explicat că a înţeles că în acest dosar a existat cooperare între SRI şi DNA, cu toate că DNA a informat Înalta Curte de Casaţie şi Justiţie (ICCJ) că nu a colaborat cu SRI în acest caz.
La ultimul termen al procesului, procurorii DNA au cerut majorarea pedepselor primite de Elena Udrea şi de fostul preşedinte al Federaţiei Române de Box Rudel Obeja, dar şi pentru ceilalţi inculpaţi.
La sfârşitul săptămânii trecute, Elena Udrea, aflată în Costa Rica, spunea că a decis împreună cu avocaţii să ceară repunerea pe rol a dosarului, după ce fostul preşedinte Traian Băsescu a făcut public un document al SRI, despre care spune că este strict secret şi i-a parvenit în urmă cu câteva luni, vizând dosarul Gala Bute.
Traian Băsescu spunea că acest document arată că a existat un plan de cooperare între DNA şi SRI şi că a sesizat CSM, Inspecţia Judiciară, ministrul Justiţiei şi Comisia parlamentară pentru controlul activităţii SRI.
