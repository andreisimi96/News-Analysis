COD PORTOCALIU, valabil de la ora 15:00 până la ora 22:00
Ca urmare a precipitațiilor înregistrate în ultimele ore, prognozate, a cedării apei din stratul de zăpadă şi propagării se pot produce scurgeri importante pe versanţi, torenţi, pâraie, viituri rapide pe râurile mici cu posibile efecte severe de inundaţii locale şi creşteri importante de debite şi niveluri cu posibile depăşiri ale COTELOR DE INUNDAŢIE pe râurile mici din bazinele hidrografice: Sebeș – bazin superior, Cugir – bazin superior, județele Alba și Sibiu.
Fenomenele se pot produce cu probabilitate şi intensitate mai mare în bazinele hidrografice: afluenții Sebeșului aferenți sectorului aval ac. Oașa – amonte ac. Tău.
COD GALBEN, valabil de la ora 14:40 până la ora 24:00
Ca urmare a precipitaţiilor lichide înregistrate, a celor prognozate şi propagării, se pot produce scurgeri importante pe versanţi, torenţi, pâraie, viituri rapide pe râurile mici cu posibile efecte de inundaţii locale şi creşteri de debite şi niveluri cu posibile depăşiri ale COTELOR DE ATENŢIE pe râurile mici din bazinele hidrografice: Bega – afluenţii aferenţi sectorului amonte S.H. Balint, Timiş – afluenţii aferenţi sectorului aval S.H. Caransebeș – amonte S.H. Lugoj, județele Timiş şi Caraș-Severin.
Fenomenele hidrologice periculoase se pot produce cu probabilitate mai mare pe unele râuri mici din bazinele hidrografice: Bega – bazin superior amonte S.H. Făget, Gladna – bazin superior, Bistra – bazin superior.
La Arad, peste 20 de case, grădini şi curţi au fost inundate. Şuvoaiele de apă au înghiţit efectiv străzile din comuna Ghioroc şi nu au putut fi preluate de şanţurile din localitate. Oamenii au intervenit imediat, cu sprijinul primăriei și au început să curățe mâlul adus de ape.
O situaţie similară este şi în comuna Păuliş, unde a plouat cu găleata.
