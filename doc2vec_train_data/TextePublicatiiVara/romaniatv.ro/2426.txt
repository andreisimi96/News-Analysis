Cel mai tare hoţ român din Madrid a fost capturat de poliţie. E vorba de şeful unei reţele care se ocupa cu furtul maşinilor, reţea celebră pentru că avea nevoie de numai 45 de secunde ca să ia orice maşină din parcare.
Românul care conducea cea mai mare reţea de hoţi de maşini de lux din Madrid a fost prins. Hoţii dispăreau cu maşina în 45 de secunde, apoi o dezmembrau şi vindeau bucăţi din ea. Pagubele pricinuite de hoţi se ridică la peste un milion şi jumătate de euro, aceştia furând zeci de maşini.
Potrivit observator.tv , furturile aveau loc ziua-n amiaza mare, mai ales în Comunidad de Madrid. Banda era formată din polonezi, spanioli, palestinieni, bulgari, marocani şi columbieni, dar era condusă de un român. Piesele dezmembrate erau vândute ulterior pe piaţa neagră din Spania, Polonia şi Bulgaria.
Mercedes, BMW, Porsche Panamera, doar trei dintre autoturismele foarte scumpe furate în mai puţin de un minut din parcări sau de pe marginea străzii. Hoţii aveau dispozitive electronice extrem de performante şi deschideau uşor portierele, dezactivând alarmele.
