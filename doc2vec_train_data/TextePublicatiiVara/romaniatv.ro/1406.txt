Generalul Florian Coldea, fostul director operativ al SRI, a declarat, vineri, la Cluj-Napoca, la Institutul de Istorie al Universităţii „Babeş-Bolyai” (UBB), la o conferinţă internaţională pe teme de securitate, că o problemă care trebuie reglementată este cea a vânzării cartelelor telefonice preplătite.
Florian Coldea, a avertizat că neadoptarea de către Parlament a legilor securităţii naţionale duce la vulnerabilităţi atât pentru România, cât şi pentru aliaţii săi. "Vorbind despre legi, este o problemă în România faptul că Parlamentul nu a adoptat legile securităţii naţionale, ceea ce crează o mare vulnerabilitate nu doar pentru ţara noastră, ci şi pentru aliaţii săi din NATO. Mă refer aici la faptul că nu a fost reglementată problema cartelelor telefonice preplătite, în condiţiile în care s-au găsit astfel de cartele româneşti la unele persoane aparţinând unor organizaţii teroriste, ceea ce a creat probleme. Au fost purtate discuţii pe această temă", a spus Florian Coldea, citat de Mediafax .
Florian Coldea a susţinut, vineri, la Institutul de Istorie din Cluj-Napoca o prelegere în limba engleză despre gestionarea problemelor legate de terorism în cadrul conferinţei internaţionale „Governance, Intelligence and Security” organizată de Departamentul de Studii Internaţionale şi Istorie Contemporană al Facultăţii de Istorie şi Filosofie a UBB.
Florian Coldea predă ca profesor asociat cursul de masterat "Intelligence şi decizie politică" la acest departament.
