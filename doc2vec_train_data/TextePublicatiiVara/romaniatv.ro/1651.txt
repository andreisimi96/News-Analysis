O elevă de la Liceul pentru Deficienţi de Auz din Cluj-Napoca a fost bătută de către o îngrijitoare, fiind lovită repetat cu pumnul în faţă, potrivit unor imagini filmate de colegi ai fetei si postate pe internet. Conducerea liceului spune că va declanşa o anchetă, urmând să analizeze imaginile şi că, din primele discuţii cu îngrijitoarea, aceasta ar fi încercat să "potolească" două eleve care erau agitate şi nu a mai putut controla situaţia.
Pe internet au fost poste imagini în care se poate observa cum o elevă, înghesuită într-un colţ, lângă o balustradă, este lovită repetat cu pumnul în faţă şi trasă de păr de către o angajată a centrului, în timp ce fata ţipă. fiind auzite şi ţipetele altor copii. În cele din urmă, intervine o altă angajată, care o ia pe fată şi o trimite la dormitor, în timp ce femeia care o lovise îi strigă: "O să te omor!".
Directoarea Liceului pentru Deficienţi de Auz, Zoe Piontchevici, spune că incidentul a avut loc duminică seară, când a fost anunţată, iar când a venit era linişte. Ea mai afirmă că va fi declanşată o anchetă, urmând să fie analizate imaginile, precizând că angajata care a lovit-o pe eleva de clasa a VII-a nu este pedagog, fiind îngrijitoarea care îi supraveghea pe copii pe timpul nopţii.
"Am deschis o anchetă, urmărim camerele noastre şi putem analiza ce s-a întâmplat. Am înţeles că două fetiţe s-au certat şi doamna supraveghetoare a vrut să le despartă, să le potolească (...) Supraveghetoarea riscă ce e mai grav (...) A spus că nu a mai putut controla, că ea nu a vrut decât să despartă copiii, care erau agitaţi", a declarat, luni dimineaţă, pentru Digi 24, Directoarea Liceului pentru Deficienţi de Auz din Cluj-Napoca, fără a preciza ce sancţiona riscă angajata.
