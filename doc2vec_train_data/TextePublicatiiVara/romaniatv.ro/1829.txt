Înalta Curte de Casaţie şi Justiţiea emis, în ultimii nouă ani, peste 26.000 de mandate de siguranţă naţională şi a respins doar două cereri, au precizat reprezentanţii instituţiei, într-un răspuns oficial pentru Mediafax .
Înalta Curte de Casaţie şi Justiţie precizează numărul mandatelor de siguranţă naţională emise în ultimii nouă ani: 26.445, în contextul în care preşedintele Comisiei de control SRI, senatorul PSD Claudiu Manda, a declarat că în perioada 2005-2016, mai mult de şase milioane de români au fost interceptaţi de SRI.
"Numărul propunerilor admise, în baza Legii nr. 51/1991 privind securitatea naţională, de Înalta Curte de Casaţie şi Justiţie având ca obiect emiterea mandatelor de interceptare în baza securităţii naţionale: - anul 2009 – 3011; anul 2010 – 3183; anul 2011 – 3805; anul 2012 – 3602; anul 2013 – 3791; anul 2014 – 2692; anul 2015 – 2740, o propunere respinsă; anul 2016 – 3660; anul 2017 – 2661; 1 ianuarie – 31 mai 2018 – 960, o propunere respinsă", se arată într-un răspuns al Înaltei Curţi de Casaţie şi Justiţie (ÎCCJ), pentru Mediafax.
Aproape o treime din populația României a fost ascultată de Serviciul Român de Informații, a declarat joi Claudiu Manda, președintele comisiei de control SRI. El susţine că aproximativ 6 milioane de români, printre care și el, au fost vizați de mandate de ascultate între 2006 şi 2016. SRI îl contrazice pe Manda şi prezintă cifre pe care le-a prezentat şi Comisiei SRI: în intervalul menţionat au fost aproape 29.000 de mandate de interceptare, vizând 21.000 de persoane.
