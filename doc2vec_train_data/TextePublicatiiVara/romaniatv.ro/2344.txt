Un număr de 1.280 copii au fost adoptaţi în 2017, din care 1.251 conform procedurii adopţiei naţionale şi 29 conform celei internaţionale, potrivit datelor centralizate de Autoritatea Naţională pentru Protecţia Drepturilor Copilului şi Adopţie, scrie Agerpres.
Cei mai mulţi copii adoptaţi naţional aveau vârsta cuprinsă între 0 şi 6 ani, iar 703 au fost fete. Doar opt copii cu vârsta între 14 şi 17 ani au fost adoptaţi anul trecut.
Dintre copiii adoptaţi conform procedurii internaţionale, 14 au fost fete şi 19 aveau vârsta între 0 şi 6 ani.
La 31 decembrie 2017 erau adoptabili (conform unor sentinţe definitive) 3.257 de copii (1.447 fete şi 1.810 băieţi), din care 2.362 incluşi în profilul copiilor greu adoptabili. Cei mai mulţi - 1.705 copii aveau vârsta cuprinsă între 7 şi 13 ani.
Numărul copiilor adoptabili aflaţi în plasament era de 3.257, din care 2.785 aflaţi la asistenţi maternali profesionişti, 135 la altă familie, 11 la rude până la gradul IV şi 326 în servici de tip rezidenţial.
În ceea ce priveşte numărul familiilor adoptatoare atestate pentru adopţie, acesta era de 2.652 pentru adopţie naţională şi 41 pentru adopţia internaţională. 
