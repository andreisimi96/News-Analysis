Preşedintele Comisiei speciale a Camerei Deputaţilor şi Senatului pentru sistematizarea, unificarea şi asigurarea stabilităţii legislative în domeniul Justiţiei, Florin Iordache, a anunţat, vineri, că săptămâna viitoare va participa la sesiunea plenară a Comisiei de la Veneţia, unde este posibil să fie prezentat un raport preliminar pe legile Justiţiei, el fiind invitat pentru un punct de vedere pe această temă.
Foto:  RomaniaTV.net
"Sesiunea (plenară a Comisiei de la Veneţia - n.r.) este vineri şi sâmbătă. Deci, este posibil să se prezinte un raport preliminar. De fapt pentru asta am fost invitat. Ei s-au întâlnit aici cu mai multe autorităţi, de la fiecare au solicitat şi au primit puncte de vedere şi e posibil, pentru asta m-au invitat, să prezinte un raport preliminar şi pe acel raport preliminar aşteaptă un punct de vedere şi al meu, pentru ca, apoi, cu acel raport preliminar să intre în sesiunea din octombrie", a declarat Florin Iordache, conform Agerpres .
Membrii Comisiei de la Veneţia au efectuat în această săptămână o vizită în ţara noastră, ocazie cu care au avut un schimb de opinii în legătură cu cele trei proiecte de modificare a legilor Justiţiei.
Experţii internaţionali s-au întâlnit cu preşedintele României şi au avut întrevederi la Ministerul Justiţiei, Înalta Curte de Casaţie şi Justiţie, Curtea Constituţională, Parchetul General, Direcţia Naţională Anticorupţie, Consiliul Superior al Magistraturii. Totodată, au purtat discuţii cu reprezentanţi ai Parlamentului, inclusiv ai Comisiei parlamentare speciale pentru amendarea legilor Justiţiei.
