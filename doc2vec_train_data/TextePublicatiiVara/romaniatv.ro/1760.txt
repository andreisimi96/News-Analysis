Premierul britanic Theresa May a afirmat luni că Rusia nu va fi invitată să se alăture din nou grupului celor şapte ţări puternic industrializate ale lumii, G7, pentru a forma împreună G8, până când nu încetează să se mai amestece în treburile interne ale altor ţări, afirmaţie ce respinge astfel apelurile din partea preşedintelui american Donald Trump de reprimire a Moscovei în grup, relatează agenţia Reuters.
''Există un motiv serios pentru care G8 a devenit G7'', a declarat Theresa May deputaţilor în parlament, precizând că excluderea Rusiei din organizaţie este rezultatul anexării ilegale a peninsulei ucrainene Crimeea de către Moscova.
''Orice conversaţie pe tema dacă Rusia revine sau nu la masa rotundă nu poate avea loc până când Rusia nu îşi schimbă atitudinea'', a mai spus şefa guvernului britanic.
