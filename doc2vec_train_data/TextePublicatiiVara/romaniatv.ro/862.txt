CCR sesizează Comisia de la Veneţia pentru atacurile "virulente" declanşate împotriva sa. "Statul de drept este în pericol"
Curtea Constituţională a României a anunţat marţi că a sesizat Comisia de la Veneţia şi preşedintele Conferinţei Curţilor Constituţionale Europene în legătură cu atacurile virulente declanşate împotriva Curţii, prin care unii reprezentanţi ai unor autorităţi publice, precum şi ai unor partide parlamentare au discreditat şi delegitimat autoritatea instituţiei.
CCR sesizează Comisia de la Veneția. "Plenul Curții Constituționale a României, întrunit la data de 5 mai 2018, a hotărât, cu unanimitate de voturi, în prezența tuturor membrilor săi, sesizarea Secretarului General al Consiliului Europei, a Comisiei Europene pentru Democrație prin Drept (Comisia de la Veneția) și a Președintelui Conferinței Curților Constituționale Europene în legătură cu atacurile virulente declanșate împotriva Curții Constituționale, prin care unii reprezentanți ai unor autorități publice, precum și ai unor partide parlamentare au discreditat și delegitimat autoritatea acestei instituții fundamentale a statului – garantul supremației Constituției – fiind pusă sub semnul îndoielii obligativitatea deciziilor sale, fiind făcute chiar îndemnuri adresate populației și Președintelui statului să nu respecte și să nu pună în aplicare Decizia Curții Constituționale nr.538 din data de 30 mai 2018, privind cererea de soluționare a conflictului juridic de natură constituțională între Ministrul Justiției, pe de o parte, și Președintele României, pe de altă parte, în principal, și între Guvernul României și Președintele României, în subsidiar, cerere formulată de prim-ministrul Guvernului. Plenul Curții Constituționale a considerat că aceste acțiuni sunt de natură să pună în pericol democrația, statul de drept și funcționarea justiției constituționale", se arată în comunicatul CCR.
DNA, prima reacţie după decizia CCR: "Semnal de alarmă faţă de potenţiala afectare a statutului de independenţă a procurorilor"
În ultimele zile, Curtea Constituțională a fost ținta mai multor critici, ca urmare a deciziei luate în cazul revocării Laurei Codruța Kovesi. Pe 30 mai, CCR a admis sesizarea Guvernului pe revocarea șefei DNA și a decis că refuzul lui Klaus Iohannis de a o revoca pe Laura Codruţa Kovesi de la şefia DNA a dus la un conflict juridic de natură constituţională. Sesizarea a fost făcută de Guvernul României, după ce Ministerul Justiţiei a cerut revocarea şefei DNA, iar preşedintele României a refuzat.
