„Nu e deontologic să comentez, eu sunt în acest moment doar o propunere. Legea este foarte clară referitor la paşii care trebuie urmaţi. Aştept decizia Preşedintelui României, nu pot să fac speculaţii”, a precizat procurorul Felix Bănilă pentru Ziarul de Bacău.
Procurorii DIICOT au decis, luni, în Adunarea Generală, să îi trimită preşedintelui Klaus Iohannis o scrisoare în care să îi ceară să respingă propunerea ministrului Justiţiei de numire a procurorului Felix Bănilă la conducerea DIICOT, potrivit unor surse din rândul procurorilor.
Citeşte şi: Procurorii îi cer preşedintelui Klaus Iohannis să respingă numirea lui Felix Bănilă la şefia DIICOT
Sursele citate au declarat că Adunarea Generală a DIICOT a luat această decizie cu 154 de voturi "pentru" şi 47 "împotrivă".
Conform legii, procurorul-şef al DIICOT este numit de preşedintele României, la propunerea ministrului Justiţiei, cu avizul CSM. Numirea se face pe o perioadă de trei ani, cu posibilitatea reînvestirii o singură dată.
În 11 iunie, ministrul Justiţiei, Tudorel Toader, a anunţat că i-a trimis preşedintelui Klaus Iohannis propunerea de numire a procurorului Oliver-Felix Bănilă la conducerea DIICOT.
Secţia pentru procurori a Consiliului Superios al Magistraturii a avizat favorabil propunerea ministrului Justiţiei de numire a procurorului Felix Bănilă la conducerea Direcţiei de Investigare a Infracţiunilor de Criminalitate Organizată şi Terorism (DIICOT).
Contracandidatul lui Felix Bănilă la concursul pentru ocuparea postului de procuror şef al DIICOT a fost actualul şef al DIICOT Daniel Horodniceanu.
Ministrul Justiţiei, Tudorel Toader, spunea că îi cunoaşte foarte bine pe cei doi candidaţi, amândoi fiindu-i studenţi la Facultatea de Drept de la Iaşi, ei având experinţă în funcţii manageriale şi fiind şefi de unităţi.
Întrebat de ce l-a preferat pe Oliver-Felix Bănilă în detrimentul lui Daniel Horodniceanu, ministrul Justiţiei spunea că în cadrul interviului l-a întrebat pe actual şef al DIICOT care este termenul de prescripţie a cauzelor şi care este situaţia achitărilor.
“De ce l-am preferat, şi e prima oară când spun, dar nu e răspunsul complet, nu sunt toate considerentele, dar, spre exemplu, la interviu l-am întrebat pe domnul Horodniceanu cum stăm cu termenul rezonabil de soluţionare a cauzelor? (…) Cum se explică faptul că avem dosare la urmărire penală la DIICOT de 11 ani, neterminat? Aia e prescripţie sigură. (…) După aceea, cum stăm cu achitările? Nu vreau să vă rog să faceţi exerciţiul mintal, psihic, de sănătate, social, de care vreţi, al celui care stă un an, doi, trei, şapte, nevinovat, iar după aia vine instanţa să spună achitat, fapta nu există, sau nu întruneşte elementele constitutive ale infracţiunii”, declara ministrul Justiţiei.
El preciza că în cele din urmă comisia a analizat activitatea desfăşurată de cei doi candidaţi şi a tras linie.
Felix Banilă, în vârstă de 46 de ani, este procuror la Parchetul Tribunalului Bacău. În perioada 2010 - 2017, el s-a aflat la conducerea Parchetului Tribunalului Bacău. În 2016, Bănilă a candidat pentru un post în CSM, fără succes.   
Mandatul lui Daniel Horodniceanu la conducerea DIICOT a expirat în 19 mai, fiind apoi prelungit cu şase luni, conform procedurii.
