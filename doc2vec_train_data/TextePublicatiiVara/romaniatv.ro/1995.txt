Preşedintele Klaus Iohannis a declarat miercuri că România se confruntă cu o rată mare de analfabetism funcţional, atrăgând atenţia că trebuie susţinute programele deja funcţionale privind abandonul şcolar. El a ironizat-o pe Viorica Dăncilă, amintind de una din gafele ei.
"Sistemul educaţional trebuie să facă diferenţă reală în nivelul de cunoştinţe ale copilului. Şi în România un studiu din 2016 arată că ne confruntăm cu o rată de analfabetism funcţional de 42 de procente, care se reflectă şi în alte sfere ale politicii româneşti. (...) Nu e suficient să asigurăm accesul la educaţie. Trebuie să garantăm accesul la educaţie de calitate. La nivel naţional ne confruntăm cu o criză demografică amplificată, abandon şcolar şi o participare scăzută la învăţământul superior. Poate nu e cazul acum să ne concentrăm creditele pentru învăţământul superior şi să neglijăm alte proiecte deja demarate", a declarat Klaus Iohannis, potrivit Mediafax .
Preşedintele a ironizat-o pe Viorica Dăncilă cu 20-20.
"Continuăm să ne îndepărtăm de obiectivul Europa 2020, sau 20-20, cum se spune mai nou, în domeniul părăsirii şcolii timpurie, cu o cifră de optesprezece (sic!) la sută", a mai spus Iohannis.
