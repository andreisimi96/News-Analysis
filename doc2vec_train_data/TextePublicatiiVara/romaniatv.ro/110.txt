Ministrul Apărării Naţionale, Mihai Fifor, va efectua începând de luni o vizită oficială în Republica Franceză, la invitaţia omologului său, Florence Parly, pe agenda discuţiilor dintre cei doi oficiali aflându-se aspecte privind situaţia de securitate din regiunea Mării Negre şi perspectivele de dezvoltare a relaţiilor bilaterale în domeniul apărării, inclusiv pe palierul tehnico-militar.
De asemenea, potrivit sursei citate, va fi abordată aprofundarea colaborării între statele europene pe linia apărării.
''În context NATO, agenda de discuţii va face referire la demersurile aliate în vederea asigurării stabilităţii şi securităţii în regiunea Mării Negre şi menţinerea acestui subiect pe agenda viitorului Summit din luna iulie, cu evidenţierea importanţei continuării prezenţei militare franceze la exerciţii aliate desfăşurate pe teritoriul naţional.
În cadrul vizitei ministrului apărării este inclusă şi o întrevedere cu consilierul diplomatic al preşedintelui Emmanuel Macron, Philippe Etienne, fost ambasador al Republicii Franceze în România. De asemenea, sunt incluse şi vizite la companiile MBDA şi Airbus Helicopter'', precizează MApN.
Vizita ministrului Mihai Fifor în Franţa are loc în perioada 28 - 30 mai. El va fi însoţit de secretarul de stat pentru politica de apărare, planificare şi relaţii internaţionale, Mircea Duşa, şi secretarul de stat pentru armamente, Andrei Ignat.
