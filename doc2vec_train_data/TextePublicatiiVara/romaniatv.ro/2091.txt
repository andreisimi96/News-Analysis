Propunerea legislativă privind acordarea biletelor de valoare a trecut de Senat la finele anului trecut și azi a fost adoptată și de Camera Deputaților. Pentru a se aplica, documentul mai trebuie promulgat de șeful statului.
Prin intermediul proiectului, parlamentarii vor, practic, să reunească într-o singură lege toate biletele de valoare pe care angajatorii pot să le acorde propriilor salariați. Astfel, pe lângă tichetele de masă, tichetele cadou, tichetele de creșă și voucherele de vacanță, ce există și în prezent, vor apărea tichetele culturale.
Tichetele culturale vor avea o valoare lunară de maximum 150 de lei (sau de 300 de lei, dacă se vor acorda doar ocazional) și vor putea fi folosite la plata bunurilor și serviciilor culturale. Mai precis, vorbim despre abonamente/bilete la spectacole, concerte, muzee, târguri, expoziții, parcuri tematice, proiecții cinematografice și festivaluri, precum și de cărți, manuale școlare, albume muzicale și filme.
Valoarea individuală a unui tichet cultural va fi de 10 lei sau multiplu de 10, însă de maximum 150 de lei. Acestea vor fi valabile numai dacă includ, printre altele, prenumele, numele și codul numeric personal ale salariatului îndreptățit să le folosească, scrie avocatnet.ro .
