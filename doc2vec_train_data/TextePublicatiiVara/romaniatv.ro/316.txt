Andor Sandor, reprezentantul firmei care spune că deține drepturile asupra numelui și imaginii părintelui Arsenie Boca, a anunțat că se află în negocieri cu Gigi Becali pentru a-i preda acestuia dreptul de a fi "guvernatorul mărcii". Gigi Becali i-a transmis lui Andor Sandor că nu-l interesează să intre în posesia brandului "Arsenie Boca". Patronul FCSB-ului a negat că s-ar afla în tratative pentru achiziționarea mărcii și l-a numit "mincinos" pe Sandor.
Situație incredibilă legată de numele lui Arsenie Boca. Andor Sandor, reprezentant legal al Additional Worldwide Care Services LTD – companie care a înregistrat, la nivel european, mărcile „Boca Părintele" și „Arsenie", susținând că, prin acest procedeu, ar deține acum drepturile asupra numelui și imaginii părintelui Arsenie Boca – încearcă să dea o nouă lovitură. A anunțat, prin intermediul unui comunicat, că se află în negocieri cu Gigi Becali pentru a-i preda acestuia dreptul de a fi "guvernatorul mărcii".
Patronul FCSB-ului a negat vehement că s-ar afla în tratative pentru a intra în posesia mărcii "Arsenie Boca" și l-a pus la punct pe „proprietarul" brandului. Omul de afaceri a precizat că nu-l cunoaște pe Andor Sandor și a explicat de ce „brandul" părintelui nu poate fi scos, niciodată, "pe tarabă". 
"Nu-l cunosc pe acest domn. M-a sunat cineva că vrea mail-ul meu. I l-am dat, o singură dată am vorbit. Atât! Și i-am spus că nu mă interesează niciun brand. Pentru că 'Arsenie Boca' este o marcă notorie și aparține Bisericii Ortodoxe Române. Conform legii, o marcă notorie nu trebuie înregistrată niciodată. Andor Sandor minte când spune că se află în negocieri cu mine. Mă repet, nu-l cunosc pe acest personaj. Să aștepte răspunsul meu 1.000 de ani. Pe mine nu mă interesează", a spus Gigi Becali.
În tot acest timp, Biserica face eforturi pentru a urgenta canonizarea. Avocatul Daniel Ionașcu intenționează chiar să strângă un milion de semnături, în așa fel încât trecerea lui Arsenie Boca în rândul sfinților să aibă loc cât mai repede. Situație care ar dejuca planurile lui Andor Sandor, deși acesta susține că se află pe finalul negocierilor cu Gigi Becali privind preluarea „brandului".
"Subsemnatul Andor Sandor sunt în deplină convingere când afirm că domnul George Becali este un român demn de amploarea și complexitatea preluării și continuării drumului Părintelui Arsenie Boca în România. Actele sale de filantropie sunt pure mărturii ale iubirii dezinteresate față de semenii lui români, pe care și-o manifestă neîncetat.
Vă asigur că rezultatul negocierilor care sunt purtate la această oră vă vor fi comunicate în scurt timp, iar, prin bunăvoința lui Dumnezeu și cu sprijinul poporului român, George Becali să fie guvernatorul brandului Părintele Arsenie Boca", susține Andor Sandor.
