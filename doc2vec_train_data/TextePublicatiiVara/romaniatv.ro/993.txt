O fetiţă de 6 ani a fost accidentată pe trecerea de pietoni, în localitatea buzoiană Cândeşti, ea fiind transportată de urgenţă la Spitalul Judeţean Buzău unde medicii îi fac investigaţii amănunţite. Accidentul a fost provocat de o şoferiţă în vârstă de 39 de ani, căreia poliţiştii i-au întocmit dosar penal. Fetiţa era şi împreună cu sora ei, în vârstă de 10 ani, care nu a fost rănită, dar este în stare de şoc.
Potrivit purtătorului de cuvânt al IPJ Buzău, agent şef adjunct Mihail Drăghiciu, citat de news.ro , accidentul s-a produs în localitatea Cândeşti, comuna Verneşti. Fetiţa de 6 ani se angajase în traversarea drumului naţional 10, pe trecerea de pietoni, când a fost lovită în plin de un autoturism condus de o femeie de 39 de ani. În urma impactului, fetiţa a fost luată pe capotă şi trântită pe şosea.
Ea a fost preluată de o salvare şi dusă la Spitalul Judeţean Buzău unde medicii îi fac investigaţii. Din primele informaţii, minora este stabilă, având traumatisme la picioare.
Sora de 10 ani a fetiţei se afla şi ea pe trecerea de pietoni, însă nu a fost rănită. Ea este, însă, în stare de şoc.
Poliţiştii au deschis dosar penal pentru vătămare corporală din culpă pe numele şoferiţei care a provocat accidentuli. Accidentul s-a produs în apropierea şcolii în care fetiţa este elevă, ea fiind în clasa pregătitoare.
