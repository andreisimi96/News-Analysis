Premierul israelian Benjamin Netanyahu, vizat de o serie de anchete de corupţie, a fost interogat de către poliţie ca martor într-un caz de presupusă corupţie cu privire la achiziţionarea a trei submarine germane de către Israel, în care nu este inculpat, au anunţat serviciile acestuia.
 ”Premierul şi-a prezentat mărturia în dosarul 3.000 (cu privire la submarine). El a furnizat toate detaliile care l-au condus să ia decizii profesionale cu privire la submarine, explicând importanţa lor pentru securitatea statului”, au anunţat marţi serviciile sale într-un comunicat.
Netanyahu se bucură să poată ”să pună capăt o dată prentu totdeauna afirmaţiilor false propagate de politicieni”, se arată în comunicat. Netanyahu a fost audiat pentru prima oară în acest caz, scrie presa israeliană, potrivit căreia interogatoriul a durat câteva ore, informează Agerpres .
Dosarul vizează presupuse fapte de corupţie în vânzarea de către Germania către Israel a trei submarine militare fabricate de gigantul ThyssenKrupp. Doi apropiaţi ai premoerului israelian au fost interogaţi în mai multe rânduri de poliţie în acest caz.
Citeşte şi Cine este procurorul pe care Kovesi l-ar vrea interimar la DNA
Submarinele comandate de Israel pot fi echipate cu rachete nucleare şi sunt destinate unor misiuni de spionaj în largul coastelor iraniene sau unor atacuri în caz de război nuclear între cele două ţări, potrivit unor experţi militari străini. Netanyahu este vizat în mod direct de două anchete în care poliţia a recomandat, în februarie, inculparea sa. El îşi clamează nevinovăţia, se prezintă drept o victimă a unei ”vânători de vrăjitoare” şi spune că intenţionează să rămână la putere, potrivit Agerpres .
În ”dosarul 1.000”, poliţia îl suspectează pe şeful Guvernului israelian şi pe membri ai familiei sale că au primit cadouri în valoare de un milion de shekeli (aproximativ 235.000 de euro) constând în ţigări de lux, sticle de şampanie şi bijuterii de la persoane extrem de bogate, în schimbul unor favoruri financiare sau personale.
în ”dosarul 2.000”, Netanyahu este suspectat că a încercat să încheie cu proprietarul Yediot Aharonot un acord în vederea unei acoperiri mai favorabile din partea celui mai mare cotidian israelian plătit.
