Maşina Simonei Halep a fost oprită, luni, de poliţie, la scurt timp după ce a părăsit Aeroportul Internaţional Henri Coandă. Poliţiştii au glumit spunându-i că o amendează pentru că a depăşit viteza legală la serviciu, la Paris, unde a câştigat French Open. Poliţiştii de la Rutieră au oprit-o pe Halep pentru ca fosta scrimeră Loredana Dinu să-i ofere Simonei Halep un buchet de flori.
Simona Halep, campioana de la Roland Garros, a revenit în România cu o cursă Tarom, la ora 16:15, iar seara le va prezenta românilor trofeul, la Arena Naţională. 
Când a plecat din aeroport, Halep a avut parte de o altă surpriză. 
"Am decis să te sancţionăm pentru că ai depăşit viteza legală la serviciu, la Paris. Putem proba chiar acum, te-am prins cu 172 la oră chiar când ai câştigat setul I", i-a spus reprezentantul MAI, arătându-i o fotografie cu viteza serviciului.
"La rever, nu la serviciu", a replicat Halep.
"Noi nu-ţi mai dăm acum puncte, că ai destule luate la Paris, îţi oferim un buchet ca de la o campioană la o campioană. O am alături de mine pe campioana olimpică la scrimă Loredana Dinu."
"Am stat cu sufletul la gură şi acum am înţeles cum e să priveşti o campioană al TV. Felicitări din partea noastră", a spus Loredana Dinu, care i-a oferit Simonei Halep un buchet de flori.
Loredana Dinu este ofiţer de presă în cadrul Direcţiei de informare şi relaţii publice a MAI.
