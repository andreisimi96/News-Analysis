Potrivit unui comunicat al CCR, obiecţia de neconstituţionalitate a Legii pentru modificarea şi completarea Legii nr. 202/1998 privind organizarea Monitorului Oficial al României a fost respinsă cu majoritate de voturi.
"A respins, ca neîntemeiată, obiecţia de neconstituţionalitate şi a constatat că dispoziţiile art. I pct. 8 şi ale art. II din Legea pentru modificarea şi completarea Legii nr. 202/1998 privind organizarea Monitorului Oficial al României sunt constituţionale în raport de criticile formulate. A respins, ca inadmisibilă, obiecţia de neconstituţionalitate referitoare la celelalte dispoziţii criticate din Legea pentru modificarea şi completarea Legii nr. 202/1998 privind organizarea Monitorului Oficial al României", se precizează în comunicat.
Pe 23 mai, CCR a amânat dezbaterile în cazul acestei sesizări de neconstituţionalitate transmisă de preşedinte în luna aprilie.
Iohannis susţinea în sesizare, printre altele, că plasarea Regiei Autonome "Monitorul Oficial" sub autoritatea Camerei Deputaţilor este declarativă, nicio dispoziţie din această lege neprevăzând o atribuţie a forului legislativ cu privire la modul în care această autoritate este exercitată.
"În realitate, autoritatea asupra Regiei Autonome 'Monitorul Oficial' se exercită fie de către secretarul general al Camerei Deputaţilor, fie de către Biroul permanent al acesteia. Astfel, potrivit art. I pct. 9 din lege (art. 20 alin. (1) din Legea nr. 202/1998), Biroul permanent al Camerei Deputaţilor are competenţa de a stabili tarifele de publicare a actelor în Monitorul Oficial al României, tarife ce se constituie într-un element ce ţine de funcţionarea Regiei Autonome 'Monitorul Oficial', activitate asupra căreia Camera Deputaţilor nu exercită niciun fel de control", se arăta în sesizare.
