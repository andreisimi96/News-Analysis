Preşedintele turc Tayyip Erdogan a anunţat marţi că aproximativ 200.000 de sirieni s-au întors în zone din nordul Siriei aflate sub controlul forţelor turce, după ce a fost criticat de rivali în alegerile prezidenţiale din cauza milioanelor de refugiaţi primiţi în Turcia, relatează Reuters.
Peste 3,5 milioane de sirieni s-au refugiat din calea războiului ce le devastează ţara de peste şapte ani şi trăiesc în Turcia. Unii turci consideră prezenţa acestora drept o povară economică şi o ameninţare la adresa locurilor lor de muncă.
Prezenţa refugiaţilor sirieni a devenit o temă în campania în vederea alegerilor prezidenţiale şi parlamentare, prevăzute pe 24 iunie. Rivali ai lui Erdogan au promis că vor lua măsuri pentru a se asigura că sirienii se pot întoarce în ţara lor.
Erdogan a anunţat că numeroşi refugiaţi s-au întors deja la Afrin şi Jarablus, în nordul Siriei, unde Ankara a lansat incursiuni militare cu scopul de a disloca luptători kurzi şi din gruparea Statul Islamic (SI).
”Până acum, aproximativ 200.000 de locuitori din aceste zone s-au întors acolo din Turcia”, a declarat Erdogan la un miting electoral în provincia Zonguldak, situată în nord-vestul ţării, la Marea Neagră.
”Iar ei continuă să se întoarcă. De ce? Pentru că este pământul lor, noi le deschidem calea, iar ei se întorc”, a spus el.
Erdogan le-a deschis frontiera migranţilor sirieni la izbucnirea conflictului, în 2011, dar ulterioe şi-a modificat politica ”uşii deschise” şi a construit un zid de 911 kilometri lungime la frontieră.
