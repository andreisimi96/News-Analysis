O plângere penală depusă de site-ul Luju.ro împotriva soţilor Iohannis şi a notarului Radu Bucşa a fost declinată de procurorii DNA către Parchetul de pe lângă Curtea de Apel Alba Iulia. Plângerea priveşte modul în care soţii Iohannis au dobândit unul dintre imobilele lor, care ulterior a fost pierdut definitiv în instanţă.
Site-ul Luju.ro a depus plângerea la DNA la începutul lunii mai şi a primit următorul răspuns: 
"Va facem cunoscut ca prin ordonanta nr. 250/P/2018 din data de 25.05.2018 a Directiei Nationale Anticoruptie – Sectia de combatere a infractiunilor asimilate infractiunilor de coruptie s-a dispus declinarea competentei de solutionarea cu privire la denuntul formulat impotriva lui Radu Gabriel Bucsa, Carmen Georgeta Iohannis si Klaus Werner Iohannis in favoarea Parchetului de pe langa Curtea de Apel Alba Iulia", se arată în răspunsul DNA.
Luju.ro acuză că soţii Iohannis au obţinut ilegal beneficii materiale de pe urma casei din Sibiu pe care au pierdut-o în instanţă.
Preşedintele statului se bucură de imunitate pe durata mandatului. Acest lucru a fost întărit inclusiv printr-o decizie a Curţii Constituţionale, în 2014.
Imunitatea de care beneficiază preşedintele României este un mijloc de protecţie, menit să îl apere de eventuale presiuni, abuzuri şi procese şicanatorii îndreptate împotriva sa în exercitarea mandatului, având drept scop garantarea libertăţii de exprimare, arată în motivare Curtea Constituţională a României (CCR).
În 13 noiembrie, CCR a respins ca neîntemeiată excepţia de neconstituţionalitate ridicată de Gabriela Firea referitoare la imunitatea preşedintelui şi a constată că dispoziţiile art.312 alin.(2) din Codul de procedură penală sunt constituţionale în raport cu criticile formulate. Excepţia a fost ridicată într-o cauză având ca obiect soluţionarea unei plângeri împotriva ordonanţei procurorului prin care s-a dispus suspendarea urmăririi penale a preşedintelui Traian Băsescu întrucât există un impediment legal temporar pentru punerea în mişcare a acţiunii penale: imunitatea.
