Absolvenţii de clasa a VIII-a dintr-o comună din Vaslui au fost la un pas să rateze prima probă scrisă a Evaluării Naţionale. Totul din cauza autorităţilor care au uitat să trimită un microbuz pentru a-i duce pe copii la centrul de evaluare.
Transportul elevilor ar fi trebuit să fie asigurat de autorităţile locale, în speţă, Primăria comunei Coroieşti. Primarul comunei, fiind plecat din localitate de câteva zile, a delegat drept responsabil pentru asigurarea transportului elevilor la centrul de evaluare pe viceprimarul comunei.
Inexplicabil, acesta din urmă a uitat să trimită microbuzul şcolar pentru elevii care aşteptau în staţie să fie duşi la examen. De teamă că nu vor mai ajunge la examen, au fost alertate autorităţile judeţene şi Inspectoratul Şcolar.
"Situaţia s-a remediat, elevii au ajuns la centrul de examen cu o mică întârziere, însă au fost în săli la 9 fără 10. Este un incident neplăcut, care ne dorim să nu se mai repete. Înţelegem că fiind săptămână de şcoală, situaţia este puţin mai complicată, fiind şi elevi navetişti care trebuie transportaţi, însă primăriile ştiau din timp acest lucru şi aveau obligaţia să se organizeze", a precizat Gabriela Plăcintă, inspectoraul general al ISJ Vaslui, potrivit adevarul.ro. 
Potrivit regulamentului, accesul elevilor în centrele de examen, este permis până la ora 8.30. În cazul de faţă, fiind o situaţie excepţională, elevilor de la Coroieşti li s-a permis intrarea în sălile de examen, chiar dacă au întârziat 20 de minute.
Peste 3.500 de absolvenţi de clasa a VIII-a din judeţul Vaslui susţin luni proba scrisă la română a Evaluării Naţionale.
