Curtea Constituţională a României a constatat, miercuri, că legea pentru aprobarea OUG nr. 55/2016 privind reorganizarea Companiei Naţionale de Autostrăzi şi Drumuri Naţionale din România şi înfiinţarea Companiei Naţionale de Investiţii Rutiere este neconstituţională.
Plenul Curţii Constituţionale a luat în dezbatere, în cadrul controlului anterior promulgării, obiecţia de neconstituţionalitate a Legii pentru aprobarea Ordonanţei de Urgenţă a Guvernului 55/2016 privind reorganizarea Companiei Naţionale de Autostrăzi şi Drumuri Naţionale din România - SA şi înfiinţarea Companiei Naţionale de Investiţii Rutiere SA, precum şi modificarea şi completarea unor acte normative, obiecţie formulată de preşedintele României.
În urma deliberărilor, Curtea Constituţională, cu unanimitate de voturi, a admis obiecţia de neconstituţionalitate formulată şi a constatat că legea în cauză este neconstituţională.
"Curtea a constatat că legea supusă sesizării instituie derogări de la un act normativ care stabileşte regimul concesionării bunurilor proprietate publică, ca parte integrantă a regimului juridic al proprietăţii, astfel încât se impune ca aceasta să fie aprobată prin intermediul unei legi organice, potrivit art. 76 alin. (1) din Constituţie şi cu respectarea art. 73 alin. (3) lit. m) din Constituţie coroborat cu art. 136 alin. (4), şi nu ca lege ordinară. Totodată, Curtea a constatat că dispoziţiile abrogate prin legea supusă controlului vizează aspecte determinante referitoare la raporturile de muncă ale personalului Companiei Naţionale de Investiţii Rutiere - SA, iar prin modificările instituite de legea supusă controlului de constituţionalitate se reglementează într-un domeniu care, prin excelenţă, aparţine legii organice", se menţionează în comunicat.
Prin urmare, precizează CCR, adoptarea unei legi în raport de aceste reglementări legale, care se constituie într-o veritabilă reglementare generală în materie, trebuie să se supună exigenţelor constituţionale ale articolului 73 alineatul (3) litera p), care statuează că "regimul general privind raporturile de muncă se reglementează prin lege organică" şi, implicit, celor ale articolului 76 alineatul (1) din Constituţie.
Tot din perspectiva criticilor de neconstituţionalitate extrinseci formulate, Curtea a constatat că legea analizată a fost adoptată cu încălcarea dispoziţiile articolului 61 alineatul (2) raportat la articolul 75 alineatul (3) din Constituţie, referitoare la principiul bicameralismului, astfel cum acesta a fost dezvoltat în jurisprudenţa Curţii Constituţionale.
Decizia este definitivă şi general obligatorie şi se comunică preşedintelui României, preşedinţilor celor două Camere ale Parlamentului şi prim-ministrului.
