Oficiali americani şi nord-coreeni s-au întâlnit luni dimineaţa la hotelul Ritz Carlton din Singapore, cu o zi înaintea summitului la care vor sta faţă în faţă preşedintele Statelor Unite, Donald Trump, şi liderul de la Phenian, Kim Jong Un, transmit DPA şi Reuters.
Dialogul preliminar ar urma să reducă divergenţele bilaterale în vederea evenimentului despre care Trump a avertizat că reprezintă "o unică încercare".
Ambasadorul SUA în Filipine, Sung Kim, care şi-a reprezentat diplomatic ţara şi în Coreea de Sud, a condus delegaţia americană, iar Choe Son Hui, adjunct al ministrului de externe nord-coreean, a făcut parte din delegaţia Coreei de Nord.
Trump şi Kim au sosit în Singapore duminică. Potrivit KCNA - agenţia oficială de presă de la Phenian - ei vor discuta marţi despre denuclearizarea peninsulei coreene, mecanismele de menţinere a păcii şi alte probleme de interes reciproc.
Preşedintele american are pe agendă şi o întrevedere, luni la prânz, cu premierul ţării gazdă, Lee Hsien Loong, la Istana - reşedinţa oficială a preşedintelui singaporez.
Luni este programată şi o conferinţă de presă a unor oficiali de rang înalt de la Casa Albă. 
Donald Trump se dezlănţuie pe Twitter împotriva aliaţilor din NATO
Într-o serie de mesaje în reţeaua  Twitter , preşedintele american Donald Trump a acuzat luni partenerii occidentali ai Statelor Unite de practici comerciale incorecte, transmite Reuters.
În urma eşecului summitului G7 din Canada, Trump a tras concluzia: "Comerţul corect trebuie numit acum comerţ prostesc, dacă nu este reciproc". Într-un alt text scurt, el a susţinut că "Nu e corect faţă de poporul american! Deficit comercial de 800 de miliarde de dolari". "De ce ar trebui ca eu, ca preşedinte al Statelor Unite, să permit ţărilor să realizeze excedente comerciale masive, aşa cum au făcut timp de decenii, în timp ce fermierii, muncitorii şi contribuabilii noştri trebuie să plătească un preţ atât de mare şi de inechitabil?", a întrebat liderul de la Casa Albă.
 În continuare, Trump s-a referit la aliaţii Statelor Unite în cadrul NATO: "SUA plătesc aproape întregul cost al NATO - protejând multe din aceleaşi ţări care ne jecmănesc în comerţ (plătesc doar o fracţiune fracţiune din cost - şi râd)". "Uniunea Europeană a avut un surplus de 151 de miliarde de dolari - ar trebui să plătească mai mult pentru armate!". "Germania plăteşte (lent) 1% din PIB către NATO, în timp ce noi plătim 4% dintr-un PIB mult mai mare. Crede cineva că asta are sens?". "Protejăm Europa (ceea ce e bine) cu pierderi financiare uriaşe, iar apoi suntem călcaţi în picioare la comerţ. Vine schimbarea!" a insistat el.
 Preşedintele american şi-a reluat şi atacurile la adresa premierului canadian Justin Trudeau, gazda reuniunii la vârf a statelor dezvoltate, care s-a încheiat vineri în Quebec. "Justin se preface jignit când i se atrage atenţia!". Cu o zi înainte, Trump îl caracterizase pe prim-ministrul Canadei ca "foarte necinstit şi slab".
 Preşedintele american şi-a reluat şi atacurile la adresa premierului canadian Justin Trudeau, gazda reuniunii la vârf a statelor dezvoltate, care s-a încheiat vineri în Quebec. "Justin se preface jignit când i se atrage atenţia!". Cu o zi înainte, Trump îl caracterizase pe prim-ministrul Canadei ca "foarte necinstit şi slab".
