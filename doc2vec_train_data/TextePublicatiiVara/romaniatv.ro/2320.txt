USR Bucureşti îi cere primarului general al Capitalei, Gabriela Firea, să-i retragă sprijinul politic viceprimarului Aurelian Bădulescu pentru atitudine "total nepotrivită" cu funcţia deţinută. Viceprimarul Aurelian Bădulescu a adresat joi mai multe jigniri consilierilor USR spre finalul şedinţei de Consiliu General, numindu-i "javre", "fraieri", "bulangii" şi "animale".
Foto: Romania TV
"USR Bucureşti îi cere Gabrielei Firea să-i retragă sprijinul politic viceprimarului Aurelian Bădulescu pentru limbajul grobian şi pentru atitudinea sa total nepotrivită cu funcţia pe care o ocupă. (...) Declaraţiile injurioase ale viceprimarului Aurelian Bădulescu au fost făcute după ce consilierii Opoziţiei au votat împotriva unui proiect prin care s-a solicitat acordul Consiliului General pentru aprobarea cooperării dintre Sectorul 4 şi Universitatea de Medicină în vederea construirii unui clădiri cu funcţionalitate educaţională şi medicală", se arată într-un comunicat transmis vineri de USR Bucureşti.
Potrivit sursei citate, consilierii USR au votat împotriva acestui proiect pentru că era în contradicţie cu un altul anunţat deja de Guvern care prevede construirea unor noi clădiri ale Facultăţii de Medicină în Mogoşoaia, în cadrul viitorului Spital Republican.
"În al doilea rând, proiectul supus ieri la vot prevedea construirea acestor facilităţi pe spaţiul verde în incinta Parcului Orăşelul Copiilor ceea ce este deopotrivă ilegal şi inoportun. Facilităţile educaţionale şi medicale aferente Facultăţii de Medicină trebuie să fie construite într-o zonă adecvată, într-o zonă care permite urbanistic acest lucru şi care face parte dintr-un proiect suficient de amplu pentru a fi putea fi dus la bun sfârşit. Ideea amplasării Facultăţii de Medicină în Parcul Orăşelul Copiilor este una greşită şi pare a fi mai degrabă o manevră edilitară prin care, sub pretextul unor intenţii nobile, să se ridice noi ansambluri rezidenţiale pe terenul din parc", susţine USR Bucureşti.
Organizaţia îi solicită Gabrielei Firea să se delimiteze de urgenţă de limbajul şi de atitudinea viceprimarului PSD.
"Derapajele viceprimarului Aurelian Bădulescu sunt foarte grave pentru că, dincolo de insulte, acest limbaj este deopotrivă extrem de agresiv. Temerea mea este că mai avem doar puţin până când se va trece de la violenţa verbală la violenţă fizică împotriva consilierilor USR. În aceste condiţii, Gabriela Firea este obligată să ia atitudine. Este, în fond, şefa politică a lui Aurelian Bădulescu şi, dacă nu îi retrage sprijinul politic, înseamnă că ea însăşi girează şi consimte la acest limbaj ofensator şi agresiv. Mai mult, înseamnă că Gabriela Firea însăşi îl încurajează de fapt pe Aurelian Bădulescu să ni se adreseze în aceşti termeni, în speranţa că ne va intimida şi ne va face mai puţin vocali în şedinţele de consiliu", a declarat Roxana Wring, preşedinte USR Bucureşti.
Primăria Sectorului 4 a precizat, joi, printr-un comunicat de presă, că imobilele în care îşi vor desfăşura activitatea medicii, asistenţii şi cadrele didactice nu se află în parc, cum a afirmat Cătălin Deaconescu, reprezentat al PNL în CGMB, pentru un portal de ştiri.
"Sediul Facultăţii de Stomatologie din cadrul UMF Carol Davila urmează să fie amenajat pe terenul din Şoseaua Olteniţei nr. 9A, teren care până în urmă cu câteva luni a fost ocupat de clădiri administrative şi tehnice (garaje, sere de flori, ateliere, etc) ale SC. ADP4 SA, societate aflată în subordinea Consiliului Local al Sectorului 4. Cât priveşte a doua locaţie la care se face referire şi care într-adevăr se află în Parcul Orăşelul Copiilor reprezintă în fapt o clădire deja existentă, asupra căreia vor avea loc intervenţii de recompartimentare interioară şi modificări ale faţadei. Lucrările nu vor afecta în niciun fel spaţiul verde din jurul acestei clădiri, ori în aceste condiţii este clar că nu se poate vorbi despre o 'distrugere' a parcului", menţiona administraţia locală.
Viceprimarul Aurelian Bădulescu a adresat joi mai multe jigniri consilierilor USR spre finalul şedinţei de Consiliu General, numindu-i "javre", "fraieri", "bulangii" şi "animale", pentru că aceştia au votat împotriva unui proiect de hotărâre privind acordul CGMB pentru cooperarea dintre Consiliul Local Sector 4 şi Universitatea de Medicină şi Farmacie "Carol Davila", în vederea construirii unor noi imobile destinate relocării Facultăţii de Medicină Dentară.
