Ministrul italian de interne Matteo Salvini a interzis din nou sâmbătă accesul în porturile Italiei pentru două nave ale unei organizaţii neguvernamentale (ONG) care navighează în largul coastelor libiene, ''aşteptând încărcătura lor cu fiinţe umane'', a declarat el pe Facebook.
''În timp ce nava Aquarius navighează către Spania (sosirea ei fiind prevăzută să aibă loc duminică), alte două nave ale unui ONG, navigând sub pavilion olandez (Lifeline şi Seefuchs), au sosit în largul coastelor libiene, în aşteptarea încărcăturii lor cu fiinţe umane abandonate de către călăuze'', a declarat Salvini, care este de asemenea vicepremier şi şef al Ligii (extrema dreaptă).
''Să ştie aceşti domni că Italia nu mai vrea să fie complice la afacerile imigraţiei clandestine şi, prin urmare, să caute alte porturi (non-italiene), către care să se îndrepte. În calitate de ministru şi de tată, o fac pentru binele tuturor'', a mai spus Salvini.
Refuzul Italiei, din 10 iunie, de a primi nava umanitară Aquarius, care avea la bord peste şase sute de migranţi, a aruncat Europa într-o nouă criză politică în privinţa migraţiei.
Nava s-a aflat în situaţia de a nu avea o destinaţie, până când Spania a propus s-o primească în portul Valencia. O parte dintre pasageri a fost transferată la bordul a două nave italiene, înainte ca cele trei nave să ia calea Spaniei, unde ar urma să sosească duminică.
Italia interzice accesul în porturile sale
