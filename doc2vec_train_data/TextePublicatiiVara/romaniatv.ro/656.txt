Încrederea investitorilor în economia zonei euro a scăzut în iunie pentru a cincea lună consecutiv, la cel mai redus nivel din octombrie 2016, din cauza îngrijorării provocate de guvernul anti-sistem care a venit la putere în Italia şi conflictul comercial cu Statele Unite, transmite Reuters.
Indicele Sentix pentru zona euro a scăzut la 9,3, de la 19,2 în luna mai, în timp ce analiştii intervievaţi de Reuters anticipau un declin la 18,4.
Scăderea a fost provocată de evaluarea mai slabă dată de investitori condiţiilor actuale şi aşteptărilor mai scăzute referitoare la economie, care au coborât la cel mai scăzut nivel din august 2012.
"Noul guvern din Italia provoacă o mare îngrijorare legată de zona euro, în rândul investitorilor", a scris într-o notă Manfred Huebner, director general la Sentix.
Potrivit news.ro , vineri, o coaliţie guvernamentală formată din două partide, considerată în general ca ostilă euro, a venit la putere în Italia, calmând pieţele îngrijorate de perspectiva organizării unor noi alegeri care s-ar fi putut transforma într-un referendum referitor la apartenenţa la zona euro a ţării.
Dar investitorii au rămas îngrijoraţi pentru că reprezentanţii coaliţiei promit majorarea cheltuielilor, reducerea taxelor şi contestarea regulilor fiscale ale UE, ceea ce ar putea duce la creşterea datoriilor Italiei.
Indicele Sentix pentru Germania a scăzut pentru a cincea lună consecutiv, din cauza factorilor negativi cu care se confruntă economia, provocaţi de tarifele americane pentru importurile de oţel şi aluminiu din UE, care au intrat în vigoare la 1 iunie.
UE a făcut primul pas pentru a reclama SUA la Organizaţia Mondială a Comerţului, contestând legalitatea noilor tarife şi justificarea acestora prin considerente de securitate naţională.
Autorităţile de la Bruxelles au depus o listă de opt pagini la OMC, care include bunurile pentru care va aplica măsuri de reacţie.
Sentix a efectuat cercetarea în rândul a 920 de investitori, în perioada 31 mai-2 iunie, după intrarea în vigoare a tarifelor americane.
