Maria Ciobanu a avut mai multe relaţii amoroase, cele mai multe de notorietate, însă a rămas cu fostul soţ al Ilenei Sărăroiu, buna ei prietenă, care s-a stins din viaţă la vârsta de 43 de ani. După moartea ei, Maria s-a apropiat de Mircea Câmpeanu, iar în final s-a căsătorit cu el. Acum, artista şi-a anulat concertele din România şi a rămas în SUA să-şi îngrijească soţul, grav bolnav.
Maria Ciobanu (80 de ani) este căsătorită de aproape 40 de ani cu fostul soţ al Ilenei Sărăroiu, Mircea Câmpeanu, fost baschetbalist de performanţă, cu care a întemeiat o familie frumoasă în 1981, la doi ani de la moartea prietenei ei, scrie Click. Bărbatul are acum peste 80 de ani şi se confruntă cu mai multe probleme de sănătate, printre care inima şi un diabet care-i dă de furcă de mai mulţi ani. Starea precară de sănătate a bărbatului a împiedicat-o pe Maria Ciobanu să onoreze contractele în ţară începând din aprilie, când a revenit aici doar fiul ei, Ionuţ şi familia acestuia. 
Maria Ciobanu şi Ionuţ Dolănescu locuiesc câte 6 luni peste Ocean. Ei şi-au stabilit acest program de ani de zile, iarna în SUA, vara în România. Numai că, de această dată, Maria Ciobanu nu s-a mai încumetat să ia avionul spre România, întrucât soţul ei, Mircea Câmpeanu, nu se simte prea bine. Bărbatul are nevoie de îngrijire permanentă, iar Maria a rămas lângă el. Un moment de cumpănă l-a mai avut în 2010.
„La începutul lunii noiembrie plec cu mama şi soţia mea în America, în turneu. Am ceva emoţii în ceea ce priveşte această plecare, pentru că soţul mamei mele este foarte bolnav. Dumnezeu e sus totuşi şi sper să aibă grijă de el”, a declarat Ionuţ Dolănescu. Mircea Câmpeanu nu a mai venit în România în ultimii ani, drumul putând să-i fie fatal. Prietenii spun că acum se află la pat şi este supravegheat în permanenţă de o asistentă.
Nici artista nu stă mai bine cu sănătatea, însă a reuşit să-şi ţină bolile în frâu. Pe lângă afecţiunile pe care le are la inimă şi necazurile cu tensiunea, artista suferă de artroză, dar şi de astm bronşic sever.
