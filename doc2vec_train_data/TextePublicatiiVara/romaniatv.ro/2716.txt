Isteria răpirii copiilor pentru recoltarea organelor a reapărut în Bacău, unde reprezentanţii unei asociaţii umanitare au fost suspectaţi de localnici că ar fura copii cu o dubă albă.
Isteria răpirii copiilor pentru recoltarea organelor a apărut și în județul Bacău, unde reprezentanții unei asociații umanitare au fost aproape să fie bătuți de localnici. Voluntarii aveau o dubă albă despre care oamenii din Moinești spuneau că este folosită pentru recoltare organelor. Povestea, desprinsă din legenda urbană ”ambulanța neagră” a determinat Poliția să-i ia la secție pe voluntari pentru verificări. Concluzia a fost, fără dubiu, că membrii asociației nu desfășoară activități ilegale.
Voluntarii asociației care se ocupă cu strângerea de fonduri erau pe punctul de a fi agresați de oamenii furioși, chiar în apropierea sediului poliției.
“Soțul meu m-a sunat și mi-a zis că au fost opriți de către polițiștii din Moinești și duși la secție pentru verificări. De acolo m-a sunat și vorbeam cu el când deodată am auzit o femeie care țipa la el și îl făcea infractor. L-am întrebat ce s-a întâmplat, și mi-a spus că sunt câteva persoane care amenință că îi ciomagesc pe el și voluntari. Mașina e a noastră personală și soțul meu e șofer la o asociație umanitară. Nu știm de la cine a pornit prostia asta imensă. Dar nu vrem să fim luați la bătaie”, ne-a declarat Alexandra Gherasim.
(…) “Am fost la poliție unde ne-au luat datele și amprentele din cauza unei glume făcute de niște copii inculți”, a declarat el pentru Deșteptarea. “Noi rămânem cu pata asta. Oriunde vom merge, toată lumea se va holba la noi și la mașină ca la niște criminali în libertate”, a mai spus Alexandra Gherasim.
Legenda ambulanței care răpește copii pentru a le fura organele apare periodic în mediul urban. O varianta a circulat și înainte de 1989 – atunci era vorba despre sectanți care golesc oamenii de sânge.
Acum câțiva ani s-a produs panică în Bacău, în rândul elevilor de liceu, când s-a răspândit zvonul că o ambulanță neagră răpește elevii și le fură rinichii. La fel s-a întâmplat și în București, Ploiești, Târgu Mureș, Zalău, Sibiu, Baia Mare, Slatina, Gura Humorului și alte orașe din țară.
