Preşedintele PNL, Ludovic Orban, a reacţionat vineri în urma declaraţiilor preşedintelui Senatului, Călin Popescu Tăriceanu, din cadrul Reuniunii Asociaţiei Senatelor din Europa, catalogând revoltătoare afirmaţiile acestuia şi numindu-l “susţinătorul făţiş al unui proiect antieuropean şi trompeta intereselor contrare apartenenţei României la Uniunea Europeană”. Orban mai afirmă că declaraţiile lui Tăriceanu sunt de "domeniul nebuniei", întrucât Comisia Europeană nu poate fi responsabilă de funcţionarea justiţiei din România şi îi solicită demisia din funcţia de preşedinte al Senatului.
“Consider revoltător modul în care, astăzi, preşedintele Senatului, Călin Popescu Tăriceanu, şi-a permis să enunţe o serie de poziţii împotriva instituţiilor europene şi să aducă, astfel, grave prejudicii României. Călin Popescu Tăriceanu a uzurpat funcţia de preşedinte al Senatului întrucât pentru poziţiile exprimate în cadrul reuniunii Asociaţiei Senatelor din Europa nu au avut mandat din partea senatorilor, dar a vorbit în numele lor”, a transmis Ludovic Orban printr-un comunicat de presă.
Orban spune că este clar faptul că Tăriceanu “este susţinătorul făţiş al unui proiect antieuropean şi trompeta intereselor contrare apartenenţei României la Uniunea Europeană”.
“Susţin acest lucru întrucât Călin Popescu Tăriceanu nu se află la prima abatere, dar în acest moment lucrurile au devenit extrem de grave. Prin poziţiile domniei sale, iresponsabile, încalcă jurământul depus în calitate de demnitar al statului român, iar această conduită echivalează cu o formă de trădare a intereselor României”, a mai spus Orban.
Preşedintele PNL aminteşte că preşedinţii celor două Camere au transmis Departamentului de Stat al SUA, în numele Parlamentului, un punct de vedere contrar Parteneriatului strategic cu SUA.
“Reamintesc faptul că şi Călin Popescu Tăriceanu, şi Liviu Dragnea au exprimat în mod abuziv în numele Parlamentului un punct de vedere referitor la Departamentul de Stat al SUA contrar Parteneriatului strategic în care România este parte. Alăturate declaraţiilor recente ale lui Liviu Dragnea referitoare la UE şi NATO, afirmaţiile lui Călin Popescu Tăriceanu devoalează un plan al liderilor PSD-ALDE de izolare a României în cadrul Uniunii Europene. Nu exclud chiar ca aceşti doi indivizi să ajungă să cocheteze, în mod oficial, cu scoaterea României din UE, în cazul în care oficialii europeni nu le îndeplinesc hachiţele”, a mai completat acesta.
Orban spune că, prin aderarea la Uniunea Europeană, România s-a angajat din proprie iniţiativă să respecte valorile şi standardele europene, iar în cazul Justiţiei a fost instituit Mecanismul de Cooperare şi Verificare tocmai pentru a atinge aceste standarde sub îndrumarea Comisiei Europene şi îi acuză pe Dragnea şi Tăriceanu că au “sabotat” parcursul României în acest domeniu.
“Călin Popescu Tăriceanu şi Liviu Dragnea sunt cei care au sabotat parcursul României în privinţa Justiţiei, determinând astfel înrăutăţirea rapoartelor MCV. Tăriceanu şi Dragnea sunt adevăraţii agresori ai Justiţiei, respectiv cei care produc atacuri sistematice la adresa judecătorilor şi procurorilor pentru a-şi servi interesele lor nelegitime”, mai crede el.
Liderul liberalilor cataloghează afirmaţiile lui Tăriceanu ca fiind de “domeniul nebuniei”, deoarece Comisia Euorpeană nu poate fi responsabilă de funcţionarea justiţiei din România.
“Având în vedere acest lucru, afirmaţiile lui Călin Popescu Tăriceanu aparţin de domeniul nebuniei, întrucât nu poate fi găsită drept responsabilă Comisia Europeană pentru funcţionarea Justiţiei din România câtă vreme recomandările MCV au fost ignorate în mod deliberat de actuala majoritate PSD-ALDE. Interesul României, urmărit de Partidul Naţional Liberal, este ca Mecanismul de Cooperare şi Verificare să fie ridicat, dar singura modalitate în care acest lucru poate fi realizat este tocmai prin respectarea recomandărilor, şi nu prin atacuri fără temei la adresa instituţiilor europene”, a mai transmis Ludovic Orban.
În numele PNL, Orban i-a solicitat demisia lui Călin Popescu Tăriceanu din funcţia de preşedinte al Senatului, pentru că nu poate să rămână în această poziţie ”o persoană care utilizează funcţia deţinută împotriva intereselor fundamentale ale României şi a voinţei existente la nivelul acestei instituţii fundamentale”.
Preşedintele Senatului, Călin Popescu Tăriceanu, a vorbit, vineri, în Senat, la Reuniunea Asociaţiei Senatelor din Europa, că în ultimii zece ani românii au fost “martorii unor derapaje îngrijorătoare de la protejarea drepturilor şi libertăţilor cetăţenilor şi de la respectarea garanţiilor prevăzute de Constituţie, în numele obţinerii de rezultate cu orice preţ în lupta anticorupţie”. El a ţinut să vorbească şi despre protocoalele secrete încheiate între SRI şi instituţii judiciare, care au creat “un sistem de înţelegeri obscure, consacrate în afara cadrului constituţional” şi a cerut Comisiei Europene să se poziţioneze cu privire la aceste situaţii şi să explice de ce "a ignorat semnalele de alarmă ce i-au fost trimise cu privire la gravele abuzuri comise de unele instituţii şi persoane din sistemul judiciar".
Tăriceanu a mai susţinut că în rapoartele MCV din ultimii unsprezece ani Comisia "s-a bizuit aproape exclusiv pe imaginea deformată care i-a fost furnizată de instituţiile de forţă ale statului şi pe percepţiile vehiculate în anumite medii de presă şi grupuri de presiune şi de interese”. De asemenea, preşedintele Senatului a susţinut că tolerarea, inclusiv de către unii parteneri europeni, a sistemului paralel de administrare a luptei împotriva corupţiei în România a dus la promovarea imaginii ţării ca fiind una cu un nivel crescut de corupţie şi inducerea unei percepţii că România este condusă de "penali şi corupţi" şi a transmis Uniunii Europene să aibă drept preocupare fundamentală rezolvarea problemelor cetăţenilor.
