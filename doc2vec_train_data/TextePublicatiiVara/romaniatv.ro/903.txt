Zeci de percheziţii au loc miercuri dimineaţă în Călăraşi şi în Bucureşti, într-un dosar de contrabandă cu ţigări, 17 persoane urmând să fie duse la audieri.
"În această dimineaţă, poliţiştii din Călăraşi, cu suportul de specialitate al Direcţiei Operaţiuni Speciale din cadrul Poliţiei Române, efectuează 22 de percheziţii în judeţul Călăraşi şi în municipiul Bucureşti, într-un dosar privind săvârşirea infracţiunii de contrabandă cu ţigarete.17 mandate de aducere vor fi puse în executare", anunţă Poliţia.
Percheziţiile au loc într-un dosar penal aflat în instrumentarea Serviciului de Investigare a Criminalităţii Economice Călăraşi, sub supravegherea Parchetului de pe lângă Judecătoria Olteniţa , în care se fac cercetări pentru săvârşirea infracţiunii de contrabandă cu ţigarete.
Din cercetări a rezultat că, în perioada ianuarie – mai, mai multe persoane ar fi achiziţionat, transportat, deţinut şi comercializat importante cantităţi de ţigarete provenite din contrabandă.
Poliţiştii vor pune în aplicare 17 mandate de aducere, audierile urmând să aibă loc la sediul Inspectoratului de Poliţie Judeţean Călăraşi.
De asemenea, zece percheziţii au loc miercuri dimineaţă în Prahova, la persoane suspectate de furt, prejudiciul fiind estimat la 150.000 de lei.
"La această oră, poliţişti din Prahova efectuează 10 percheziţii, la locuinţele din judeţul Ialomiţa ale unor persoane bănuite de furturi. 8  persoane vor fi aduse pentru audieri", conform Poliţiei.
Din cercetări a reieşit că, în cursul lunii aprilie, persoanele în cauză ar fi comis două furturi dintr-o locuinţă şi dintr-un salon de evenimente, deţinute de aceeaşi persoană, din localitatea Dumbrava.
O parte din bunurile sustrase au fost ulterior vândute către diverse persoane din judeţele Ialomiţa şi Ilfov.
Prejudiciul creat este estimat la 150.000 de lei.
Opt persoane vor fi aduse la audieri.
