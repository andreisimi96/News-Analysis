Peste 200 de persoane date dispărute sau pe numele cărora existau mandate emise de instanţele de judecată au fost depistate de poliţişti în prima săptămână a lunii iunie.
Potrivit unui comunicat de presă transmis sâmbătă de Poliţia Română, în prima săptămână a lunii iunie poliţiştii din întreaga ţară, sub coordonarea Direcţiei de Investigaţii Criminale a Poliţiei Române, au depistat 137 de persoane date dispărute, dintre care 96 de minori.
Au fost depistate şi 71 de persoane urmărite în temeiul legii. Dintre acestea, 55 aveau emise pe numele lor mandate de executare a pedepsei cu închisoarea, două aveau mandate de arestare preventivă, 11 erau urmărite în baza unui mandat european de arestare, iar trei persoane aveau sentinţe de internare în unitaţi medicale de specialitate.
Printre persoanele depistate se numără un bărbat de 48 de ani din Arad, care se sustrăgea executării unei pedepse cu închisoarea de trei ani şi jumătate pentru tentativă de omor şi un bărbat din Râmnicu Vâlcea care se sustrăgea arestării preventive pentru tâlhărie calificată.
