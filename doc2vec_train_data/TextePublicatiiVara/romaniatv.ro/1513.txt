Pilotul Cosmin Gruba a ieşit cu maşina în decor la Raliul Braşovului şi a lovit un stâlp de iluminat, fiind rănit. El a ajuns la Spitalul Judeţean Braşov, starea sa fiind bună. Din cauza accidentului, a treia manşă de antrenamente programată sâmbătă a fost anulată.
Un accident s-a produs pe DN 1 E, la km 2+870.
"Eveniment auto la Raliul Braşovului. În jurul orelor 18.00, un pilot de curse ar fi pierdut controlul asupra direcţiei într-o curbă la stânga şi a lovit un stâlp de iluminat. Conducătorul auto nu a suferit răni grave, fiind condus la Spitalul Judeţean", au anunţat poliţiştii din Braşov.
Potrivit acestora, Poliţia a efectuat cercetarea la faţa locului, cercetarile fiind continuate pentru stabilirea împrejurărilor producerii evenimentului.
Potrivit Autorally, este vorba despre pilotul Cosmin Gruba.
"Gruba a pierdut controlul maşinii de concurs, un Volkswagen Golf, lovind şi doborând un stâlp de iluminat stradal de pe marginea traseului. La o viteză mare, Gruba a părăsit traseul şi a lovit puternic un stâp de pe margine. În urma impactului, stâlpul a fost doborât la pământ. Starea pilotului este stabilă, dar acuză dureri la gleznă", se arată pe pagina oficială a evenimentului.
Cea de-a treia manşă de antrenamente care ar fi trebuit să aibă loc sâmbătă a fost anulată. Pentru constituirea ordinii de start în manşele de concurs de duminică se vor lua în considerare rezultatele primelor două manşe de antrenamente.
La Raliul Braşovului - Raliul TOTAL, cea de-a treia etapă a Campionatului Naţional de Viteză în Coastă Dunlop 2018, sunt înscrişi aproximativ 90 de piloţi.
