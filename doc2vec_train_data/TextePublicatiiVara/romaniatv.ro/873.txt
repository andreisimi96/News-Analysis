Călin Popescu Tăriceanu, președintele Senatului, a declarat, pentru MEDIAFAX, cu privire la decizia CCR, fără precedent în istoria sa, de a sesiza forurile europene în legătură cu atacurile la care este supusă instituția, că reacțiile care pun sub semnul îndoielii deciziile Curții înseamnă contestarea democrației.
"Atacurile la adresa Curții Constituționale sunt lucruri grave, nu confuzia care se încearcă a fi creată, și anume că legile justiției sau decizia CCR ar afecta independența procurorilor. Pentru că atunci când vorbim despre independența procurorilor, unii fac o confuzie pentru a induce impresia, în opinia publică, că autoritatea ministrului prevăzută în mod explicit în Constituție și respectarea acesteia ar afecta activitatea procurilor", a declarat preşedintele Senatului. 
Curtea Constituțională a decis marți să sesizeze Comisia de la Veneția, Secretarul General al Consiliului Europei și Președintele Conferinței Curților Constituționale Europene în legătură cu atacurile împotriva CCR, după decizia care o vizează pe Kovesi.
