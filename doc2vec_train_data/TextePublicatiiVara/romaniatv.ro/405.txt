Mesajul lui Klaus Iohannis, de Ziua Copilului. Preşedintele a ţinut să felicite asociaţiile care au militat, de-a lungul anilor, pentru drepturile copiilor şi care i-au sprijinit pe cei defavorizaţi. Şeful statului a vorbit şi despre importanţa viitorului celor mici.
Preşedintele Klaus Iohannis a făcut referire la sărbătorirea a 25 de ani a organizaţiei SOS Satele Copiilor.
„Acum aproape șapte decenii, după încheierea celui de-al Doilea Război Mondial, dintr-o inițiativă simplă și nobilă, a pornit ceea ce astăzi reprezintă o importantă mișcare internațională: SOS Children’s Villages International. Cu repetate nominalizări la Premiul Nobel pentru Pace, federația activează în peste 130 de țări, oferind copiilor abandonați și orfani sau familiilor aflate în situații de risc șanse reale la o viață mai bună. În România, Asociația SOS Satele Copiilor și-a deschis porțile abia în anul 1993, când o echipă de oameni inimoși au înțeles importanța părinților în viața fiecărui copil, oferind o familie celor care nu o au sau sprijin și protecție celor care riscă să o piardă. De atunci, peste 40.000 de copii au continuat să zâmbească datorită lor. Împreună, mame SOS, asistenți maternali, consilieri și psihologi, voluntari, donatori individuali sau sponsori privați, ați reușit să schimbați destine. Sunteți eroi pentru mai multe generații de copii care au pășit cu încredere în viață datorită eforturilor dumneavoastră”, a transmis preşedintele Klaus Iohannis, într-un comunicat de presă.
Mai mult, a vorbit şeful statului şi despre activitatea viitoare a Asociaţiei SOS Casele Copiilor şi nevoia ca astfel de demersuri să continue.
“Vă doresc să găsiți puterea și resursele de a continua cu aceeași determinare drumul început. Sunteți un exemplu care merită susținerea noastră, a tuturor, și un model de intervenție care ar trebui extins la nivel național. Vă mulțumesc pentru ceea ce faceți zi de zi, sprijinind copiii și familiile de astăzi, pentru a clădi generația tânără de mâine!”, a mai transmis preşedintele României.v
