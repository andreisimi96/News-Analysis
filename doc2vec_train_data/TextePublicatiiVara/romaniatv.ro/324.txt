Întrebată dacă Klaus Iohannis va trage de timp în ceea ce priveşte decizia CCR, Carmen Dan a spus că îşi doreşte ca acest lucru să nu se întâmple.
"Şi mi-aş dori să dea dovadă de responsabilitate şi să procedeze în consecinţă", a adăugat ministrul de Interne, potrivit news.ro .
De asemenea, întrebată dacă Laura Codruţa Kovesi ar trebui să-şi dea demisia, Carmen Dan a spus că ar fi un gest de onoare, dar chiar şi dacă nu se va întâmpla asta, decizia CCR este obligatorie.
"E un gest de onoare, aş zice, dar.. E o analiză proprie pe care unii dintre noi aşteaptă să o facă. Oricum, există această decizie, oricum ştim că este obligatorie şi aşteptăm de la preşedintele României să o respecte", a mai spus ministrul.
Curtea Constituţională a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi. CCR arată că, pentru soluţionarea acestui conflict, preşedintele urmează să emită decretul de revocare din funcţie a procurorului-şef al DNA.
Ministrul Justiţiei, Tudorel Toader, spune că decizia CCR valorifică principiul constituţional potrivit căruia procurorii îşi desfăşoară activitatea sub autoritatea ministrului Justiţiei. Toader mai susţine că şeful statului nu are nici o abilitare legală pentru evaluarea competenţelor profesionale sau manageriale ale procurorilor de rang înalt, spre deosebire de ministrul Justiţiei
Peste o mie de oameni au protestat miercuri seară în Piaţa Victoriei din Capitală. Oamenii au scandat „Infractorii", „Hoţii", au huiduit, au suflat în vuvuzele şi au fluturat steaguri, cerând în acelaşi timp demisia Guvernului. La un moment dat, protestatarii au cântat imnul României şi au afişat un banner cu sigla PSD şi cu mesajul „Reducem democraţia în România", făcând aluzie la greşeala făcută de premierul Dăncilă, care, încercând să spună că printr-un pachet legislativ aprobat de Guvern se reduce birocraţia, a spus că este redusă democraţia.
