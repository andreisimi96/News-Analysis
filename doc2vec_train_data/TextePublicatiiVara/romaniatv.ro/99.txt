Situație umilitoare la o școală din judeţul Bacău, unde elevii au fost pozați în timp ce mimau că mănâncă fructe. Ședința foto a avut ca scop promovarea unei alimentații sănătoase, însă la final elevii nici măcar n-au primit în dar bananele, merele şi portocalele promovate.
Directorul școlii al şcolii din Huruieşti (jud. Bacău) și profesorul de educație fizică au fost cei care i-au îndrumat pe elevi să facă acest lucru, pentru a promova o alimentație sănătoasă, după cum a explicat Carmen Cernat, învăţătoarea unor elevi implicaţi în acţiune.
„Copiii au spus că directorul şi domnul de educaţie fizică au venit dimineaţa înainte să ajung eu şi le-au dat un coş cu fructe să se pozeze şi să mimeze că mănâncă acele fructe", a declarat Cernat pentru stirileprotv.ro .
Potrivit acesteia, când elevii chiar au vrut să mănânce fructele expuse de profesorii şcolii, cadrele didactice le-ar fi interzis copiilor să guste bananele, merele şi portocalele din coş deoarece produsele trebuiau prezentate şi altor elevi.
„Mi se pare că i-au înjosit pe copii, unul dintre ei chiar a vrut să mănânce fructele şi i-a spus nu care cumva să mănânce că trebuie să facă fotografii şi la ceilalţi", a precizat Vasile Paiu, tatăl unui elev. La rândul său, bunica altui copil, Maricica Ancuţa, a subliniat că nepotului său i s-a făcut poftă de fructe în timpul şedinţei foto, dar nu a primit nimic. „Al meu mi-a zis că îi ploua în gură", a spus Ancuţa.
Potrivit directorului şcolii, acţiunea de promovare a unei alimentaţii sănătoase a fost doar mimată pentru că CJ Bacău i-ar fi trimis prea puţine fructe pentru cei peste 200 de elevi. „Consiliul Judeţean ne-a trimis 4 cutii cu fructe pentru 200 şi ceva de copii. Au fost date copiilor pentru a se face câteva poze şi imagini", a replicat Constantin Păunoiu. Pe de altă parte, conform Inspectoratului Şcolar Judeţean Bacău, fructele folosite în campania de promovare au ajuns la elevi a doua zi după şedinţa foto, în cadrul unei serbări.
