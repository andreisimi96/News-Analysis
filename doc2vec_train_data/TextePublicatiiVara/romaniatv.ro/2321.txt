La nivelul Uniunii Europene, 14,3% dintre tineri nu aveau în 2017 un loc de muncă sau nu urmau niciun program educaţional ori de formare, cel mai ridicat procentaj fiind în Italia (25,7%), Cipru (22,7%), Grecia (21,4%), Croaţia (20,2%), România (19,3%) şi Bulgaria (18,6%), arată datele prezentate vineri de Oficiul European de Statistică (Eurostat).
În contrast, cea mai scăzută rată NEET (Not in Education, Employment or Trening, respectiv tineri care nu au un loc de muncă sau nu urmează niciun program educaţional ori de formare) a persoanelor cu vârsta cuprinsă între 18 şi 24 de ani a fost înregistrată anul trecut în Olanda (5,3%), Slovenia (8%), Austria (8,1%), Luxemburg şi Suedia (ambele cu 8,2%), Cehia (8,3%), Malta (8,5%), Germania (8,6%) şi Danemarca (9,2%).
De asemenea, peste 15% dintre tineri nu aveau un loc de muncă sau nu urmau niciun program educaţional ori de formare în Spania (17,1%), Franţa (15,6%) şi Slovacia (15,3%), potrivit Agerpres .
Citeşte şi Eurostat: România, printre statele UE cu cea mai redusă pondere a locurilor de muncă part-time
Peste 38 de milioane de persoane cu vârsta între 18 şi 24 de ani locuiesc în Uniunea Europeană (UE), iar cele mai multe urmau un program educaţional. Anul trecut, 40,4% din tineri urmau un program educaţional, 27,4% lucrau şi încă 17,8% studiau şi lucrau, potrivit Agerpres .
Din 2012, procentul tinerilor din UE care nu aveau un loc de muncă sau nu urmau niciun program educaţional ori de formare a scăzut continuu, de la nivelul record de 17,2% la cel actual de 14,3%, care este aproape similar cu cel de dinaintea crizei.
