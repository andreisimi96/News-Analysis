Preşedintele american Donald Trump şi liderul nord-coreean Kim Jong Un au ajuns duminică la Singapore, cu două zile înainte de summitul lor istoric, al cărui rezultat se anunţă incert după decenii de tensiuni între SUA şi Coreea de Nord, relatează AFP, citată de Agerpres.
Arsenalul nuclear nord-coreean, pentru care Phenianul a fost supus unei serii impresionante de sancţiuni din partea ONU de-a lungul anilor, se va afla în centrul tuturor discuţiilor.
Primul preşedinte american în funcţie care negociază direct cu un moştenitor al dinastiei Kim, Donald Trump a ajuns în Singapore la bordul Air Force One cu puţin timp înainte de ora locală 20.30 (12.30 GMT).
Liderul nord-coreean, ale cărui deplasări în afara ţării sale sunt extrem de rare, a ajuns anterior în cursul zilei la Singapore, după ce s-a jucat de-a şoarecele şi pisica în aer cu jurnaliştii din întreaga lume care i-au urmărit zborul - nu mai puţin de trei avioane au făcut duminica legătura între Phenian şi Singapore.
Kim s-a întâlnit cu premierul din Singapore, Lee Hsien Loong, care a salutat "decizia curajoasă şi admirabilă" de a organiza acest summit. Liderul nord-coreean a apărut zâmbind şi relaxat în imaginile televizate transmise în direct.
Donald Trump şi Kim Jong Un se vor întâlni marţi dimineaţă într-un hotel de lux din Singapore.
