Bărbatul în vârstă de 40 de ani din localitatea gălăţeană Vârlezi care a fost transportat, în noaptea de duminică spre luni, în stare foarte gravă la spital, după ce a suferit un traumatism cranio-cerebral, el având o alcoolemie de 6,3 la mie, a murit la unitatea medicală.
Bărbatul a murit la Spitalului Judeţean de Urgenţă din Galaţi, iar corpul neînsufleţit a fost transportat la morgă, pentru necropsie.
Şeful Serviciului Judeţean de Ambulanţă Galaţi, dr. Mihai Polinschi, declara că un echipaj al ambulanţei a fost solicitat să intervină în noaptea de duminică spre luni, în localitatea Vârlezi, unde unui bărbat i s-a făcut rău.
"Este vorba despre un pacient de 40 de ani, care prezenta un traumatism cranio-cerebral. El a intrat în stop cardiac, a fost resuscitat şi ventilat mecanic şi transportat la Spitalul Judeţean de Urgenţă din Galaţi, stabilindu-se că avea o alcoolemie în sânge de 6,3 la mie. Până acum în judeţ, din experienţa mea, nu am mai înregistrat un astfel de caz cu valori atât de ridicate ale alcoolemiei. Au mai fost cu 4, 5, dar cu 6,3 la mie nu", declara Mihai Polinschi, potrivit news.ro .
Din câte se pare, bărbatul ar fi consumat alcool în exces pe tot parcursul zilei de duminică şi nu este exclus ca la un moment dat să se fi dezechilibrat şi în urma căzăturii să se fi lovit la cap.
O valoare mai mare a alcoolemiei în sânge, de peste 7 la mie, s-a înregistrat în urmă cu câţiva ani la o femeie din judeţul Iaşi.
