Preşedinţia siriană a publicat fotografii cu Assad rugându-se în zori la moscheea Sayida Khadija din Tartus, oraş de coastă, lângă ministrul pentru Bunuri Religioase (Waqf) Mohammad Abdel-Sattar Sayyed şi lângă muftiul Siriei, Ahmad Badredine Hassoun. Alte fotografii îl arată pe Assad înconjurat de zeci de enoriaşi, care îl salută cu ocazia Eid al-Fitr.
Oraşul Tartus de pe malul Mării Mediterane găzduieşte o bază navală rusă, Moscova fiind angajată militar în susţinerea preşedintelui Assad în războiul care sfâşie Siria din 2011, potrivit Agerpres .
După declanşarea conflictului, Assad părăseşte foarte rar Damascul, iar apariţiile lui în public sunt destul de rare. În ultimii ani, sărbătorile religioase au fost pentru el o ocazie de a întreprinde apariţii publice, uneori în afara capitalei siriene, în timp ce forţele pro-regim recuceresc tot mai multe teritorii. Cu ocazia Eid al-Fitr, Bashar al-Assad s-a deplasat la Homs în 2016, apoi la Hama, în 2017.
Din 2011, coasta de vest a Siriei a rămas bastion alawit, minoritate religioasă din care provine preşedintele Assad, el însuşi originar din provincia Latakia, potrivit Agerpres .
Revolta din Siria împotriva regimului Assad s-a transformat într-un război devastator în care sunt, la ora actuală, implicaţi o mulţime de actori locali, regionali şi internaţionali. Conflictul a făcut până acum 350.000 de morţi şi milioane de strămutaţi.
