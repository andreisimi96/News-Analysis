Elena Udrea a fost condamnată, marţi, la 6 ani de închisoare. Fostul ministru a aşteptat decizia judecătorilor în Costa Rica, acolo unde este plecat de câteva luni. De altfel, Udrea preciza în una dintre intervenţiile sale publice că nu va reveni în România în cazul unei condamnări, considerând o astfel de decizie nedreaptă.
Procedural, îndată ce mandatul emis de instanţă va ajunge la Poliţia Română, întrucât este cunoscut deja locul în care se află Elena udrea, poliţiştii vor cere instanţei emiterea unui mandat de arestare european şi de urmărire internaţională.
După ce judecătorii vor aproba solicitările vor fi transmise informări privind sentinţa către statul în care se află persoana care se sustrage. În funcţie de acordurile existente cu ţara noastră, poate fi reţinută provizoriu, iar ulterior extrădată sau predată României.
Ministerul Justiţiei este instituţia care se ocupă, în astfel de cazuri, de întocmirea documentelor de extrădare.
Surse din sistemul judiciar au precizat că Elena Udrea ar putea fi extrădată, întrucât Costa Rica a recunoscut Convenţia Naţiunilor Unite împotriva Corupţiei, adoptată de ONU în 2003. România şi Costa Rica au semnat Convenţia în 2003, fiind ratificată în ambele state un an mai târziu.
Articolul din Convenţie privind extrădarea prevede că acesta se aplică infracţiunilor de corupţie, "atunci când persoana care face obiectul cererii de extrădare se află pe teritoriul statului parte solicitat, cu condiţia ca infracţiunea pentru care se cere extrădarea să fie pedepsită de dreptul intern al statului parte solicitant şi al statului parte solicitat".
"Un stat parte a cărui legislaţie o permite poate acorda extrădarea unei persoane pentru oricare dintre infracţiunile stabilite conform prezentei convenţii care nu sunt pedepsibile în baza dreptului său intern", se arată în document.
Potrivit sursei citate, "dacă un stat parte care subordonează extrădarea unui tratat existent primeşte o cerere de extrădare de la un stat parte cu care nu a încheiat un asemenea tratat, el poate considera prezenta convenţie ca temei legal de extrădare pentru infracţiunile la care se aplică prezentul articol".
Pe site-ul UNODC, instituţia care monitorizează aplicarea Convenţiei, la menţiunea privind notificarea poziţiei sale asupra extrădarii, se arată: "Costa Rica recunoaşte Convenţia ca bază legală pentru extrădare", scrie ziare.com.
Elena Udrea a fost condamnată, definitiv, la şase ani de închisoare pentru luare de mită și abuz în serviciu.
