Potrivit unui comunicat de presă al IGPR, transmis sâmbătă AGERPRES, poliţiştii Serviciului de Combatere a Criminalităţii Organizate Teleorman şi procurorii DIICOT Teleorman au efectuat miercuri 14 percheziţii în Bucureşti şi judeţele limitrofe, la locuinţele mai multor persoane bănuite de trafic de droguri de risc şi mare risc.
"În urma activităţilor desfăşurate, au fost ridicate cocaină, canabis şi comprimate de ecstasy. De asemenea, la data de 29 mai poliţiştii au descoperit şi desfiinţat, în judeţul Giurgiu, o cultură ilicită de canabis, îngrijită de cei în cauză. În aceeaşi zi, patru persoane au fost depistate în trafic, pe DN 5, în localitatea Jilava, în timp ce se deplasau cu două autoutilitare, iar în urma controlului efectuat poliţiştii au descoperit 332 de plante de canabis, reprezentând peste 72 de kilograme de masă verde recoltată.
Totodată, în autovehicule s-au descoperit o instalaţie de cultivare indoor a plantelor şi 19.650 de lei. Cele patru persoane, cu vârste între 45 - 51 ani, care se aflau în cele 2 autoutilitare au fost conduse de poliţişti la sediul DIICOT, trei dintre acestea fiind arestate preventiv pentru constituirea unui grup infracţional organizat şi trafic de droguri de risc. În cauză, 12 persoane sunt cercetate sub aspectul săvârşirii infracţiunilor de constituirea unui grup infracţional organizat, trafic de droguri de risc şi de mare risc, precum şi introducerea în ţară de droguri de risc", se arată în comunicatul citat.
