Grupul Corupţia Ucide anunţă că va organiza duminică un miting în Piaţa Victoriei, în condiţiile în care sâmbătă acolo va avea loc acţiunea PSD, considerând că, chiar dacă protestatarii # rezist ar manifesta paşnic, prezenţa lor ar duce aproape inevitabil la apariţia unor conflicte, iar "acest lucru îi va permite imediat PSD-ului să pozeze în victimă". De asemenea, Corupţia Ucide acuză Primăria Capitalei de sfidare la adresa protestatarilor #rezist, prin autorizarea unui miting în locul în care au loc proteste de un an şi jumătate.
"Sâmbătă, Corupţia Ucide nu va iniţia demersuri de natură să împiedice desfăşurarea acestei manifestări. Suntem conştienţi că tentaţia unei reacţii vehemente e puternică în rândul unei părţi a protestatarilor şi dorinţa de a "ne apăra piaţa'' este una foarte mare. În contextul în care este anunţată PMB prin notificarea înregistrată conform legii cu nr. 1593891/26.01.2018 că în perioada ianuarie-decembrie 2018 se vor desfăşura manifestaţii în Piaţa Victoriei (deoarece sunt oameni care protestează zilnic de un an şi jumătate în Piaţă), gestul primăriei este o sfidare la adresa protestatarilor. PMB a încălcat legea, oferind PSD protocol pentru Piaţa Victoriei, când acolo se desfăşoară legal alt protest. În această situaţie, e cu atât mai important să vă împărtăşim argumentele noastre pentru această variantă: Oamenii care vor veni la acest miting nu au habar pentru ce sunt aduşi acolo şi, mai ales, nu sunt acolo din convingere, după informaţiile care ne parvin. Motivul protestului a fost schimbat deja de cel puţin 3-4 ori (de la miting pro familie tradiţională, la miting pentru susţinerea guvernului sau împotriva abuzurilor?). Majoritatea celor care participă au fost constrânşi sau şantajaţi să o facă sub ameninţarea că îşi vor pierde locul de muncă sau ajutorul social. O altă parte sunt angajaţi la stat, pe care şefii numiţi politic i-au obligat să vină cu maşinile personale. Există firme de transport public local ce au fost şantajate cu ameninţări de controale abuzive ca să îşi pună la dispoziţie maşinile pentru PSD", afirmă Corupţia Ucide.
Grupul civic mai spune că, chiar dacă protestatarii #rezist ar manifesta paşnic, prezenţa lor ar duce aproape inevitabil la apariţia unor conflicte şi ar însemna "să facă jocul PSD".
"Avem motive solide să considerăm că prezenţa noastră acolo e chiar ce îşi doreşte coaliţia de guvernare şi ar însemna să le facem jocul. Chiar dacă noi am manifesta paşnic, iar scopul nostru ar fi strict ironizarea motivelor pentru care mitingul a fost organizat sau crearea unui dialog cu susţinătorii lor, participarea noastră ar duce aproape inevitabil la apariţia unor conflicte. Acest lucru îi va permite imediat PSD-ului să pozeze în victimă. Sunt şanse foarte mari să fie oameni pregătiţi special pentru a face scandal, pentru a da de înţeles că noi nu îi lăsăm să îşi exercite dreptul la exprimare. Într-o democraţie reală, dreptul la exprimare ne aparţine tuturor, deşi toţi suntem extrem de revoltaţi de abuzurile şi manipularea propagată de coaliţie, mai arată grupul civic.
Corupţia Ucide face apel la protestatarii #rezist să nu se lase provocaţi şi îi cheamă la miting duminică: "Duminică seara însă, vă aşteptăm în Piaţa Victoriei! Acest spaţiu îşi va recapătă scopul iniţial, locul unde câteva sute de mii de cetăţeni s-au adunat din convingere şi au hotărât că indiferent ce se întâmplă, România va rămâne un stat de drept şi nimeni nu va fi mai presus de lege! Acest lucru nu poate fi schimbat sau imitat de nici un partid cu toate sutele lui de autocare!".
Mitingul organizat de PSD va avea loc sâmbătă de la ora 20.00 în Piaţa Victoriei şi va avea ca temă apărarea democraţiei şi a statului de drept, iar social-democraţii au vorbit despre o participare de câteva sute de mii de oameni.
