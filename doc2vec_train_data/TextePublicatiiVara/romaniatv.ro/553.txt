Sfântul Petrache Lupu, care aici, în Maglavit, în 31 mai 1935, într-o poieniţă, unde exista o salcie şi o fântână cu cumpănă, la butuci, se spunea, l-a văzut pe Moşul! Prima dată s-a arătat unde e biserica, la măicuţe.. Şi a doua oră i s-a arătat unde e salcia aia acolo...la plopul ăla acolo...în trei vineri...Şi a treia oară i s-a arătat la stână, acolo, lângă Dunăre, unde avea el târla”, spune Mihai Lupu, fiul lui Gheorghe Lupu, despre viziunile tatălui său.
Mihai Lupu rememorează vizita regelui Mihai în zonă.
Mihai Lupu: -Povesteau şi bunicii, oameni bătrâni...că n-auzea...şi...s-au dus la el cinci oameni bătrâni, la brânză, ca să ia brânză...Şi când el...i s-a arătat Moşu acolo...
Gabi Jugaru: - Adică Dumnezeu....
ML: - Dumnezeu...păi el nu-i spunea Dumnezeu...Moşu! Cum l-a văzut el îmbrăcat, cu păr alb şi mustăţi...Şi i s-a arătat la două palme de pământ, desculţ...Era cu mâinie goale, faţa aşa...şi cu mustaţă... şi îi spunea să se ducă la ăl mai mare om din ţară...adică la regele Mihai! Şi-a venit regele aici...
GJ: - A fost regele Mihai în Maglavit?!
ML: - Da! A venit, m-a văzut şi pe mine...(...) Şi, când l-a văzut în tablouri, pe care le-a luat Becali, când l-a văzut pe tăticu, ”Petrache- ştii, că vorbea şi el aşa- Petrache nu era aşa îmbrăcat!”, că era tăticu cu pălărie ciobănească...
Mihai Lupu spune că, la rândul său, a fost botezat de un general trimis de Regele Mihai I. Nu mai are însă dovezi. Pozele au ajuns la Gigi Becali.
“GJ: - Deci să-nţeleg că dumneavoastră purtaţi numele Regelui la dorinţa Regelui?
ML: - Da. A venit... aveam poză...
GJ: - Un general, trimis de regele Mihai, a venit şi v-a botezat...
ML: - Da, aveam fotografiile, cu... era garda regală, cu...
GJ: - La botezul dumneavoastră?
ML: - Da.
GJ: - Şi pozele aţi spus că nu le mai aveţi. Cine le-a luat?
ML: - A venit ... a venit Becali, Becali. Şi de la biserică de-acolo: ”Bă, nea Mihai, hai să merg şi eu, să văd unde stai!” Când a văzut tablourile ălea două cu toată lumea... din ţară...Cu Regele Mihai, cu toţi cei care erau...”Mă, mi le faci mie cadou?” M-a văzut cu oile de mic, e şi-n poză, am un tablou în casă. Şi... ”Ţi le dau, domnule!”. ”Da’ ai oi?” ”N-am, de unde oi?!” ”Ei, îţi dau eu cinci oi... ”, m-a văzut cu asta, cu bastonul ăsta, ”De-ăsta... îţi dau eu un ciomag ciobănesc... şi-o pălărie”, aveam pălăria...
GJ: - Şi v-a dat oile?
ML: - Nu mi-a dat nimic! Minciună!
GJ: - Nu v-a trimis nimic? Nicio oaie?
ML: - Nimic! Sunt 7-8 ani de când...
După opt ani, Mihai Lupu îi cere patronului FCSB să îi trimită oile.
Gigi Becali era cel care avea şi un portret la mănăstirea din Maglavit. În anul 2009, portretul a fost acoperit cu var, după ce stareţul s-a supărat pentru că Becali nu şi-a respectat promisiunile. Acum, un alt portret este pe un perete.
“Vecina: - Da. A promis că va termina şi va face mult mai mult, dar i s-a luat fotografia din intrare
GJ: - Dar e acolo fotografia cu el!
Vecina: - Era portretul natural, în mărime naturală.
VL: - L-a şters şi l-a făcut din nou. Tot acolo a fost, dar era-n picioare. Acum am înţeles că este bust.
GJ: - Da-da, e bust, nu-i întreg.
Vecina: - A făcut eforturi, a fost cu TIR-ul, a venit, a adus sucuri, apă minerală, tot, tot ce se putea. A mai promis că vine, dar... în momentul când i s-a şters”
Petrache Lupu, născut în 1907, a venit pe lume în Maglavit, iar ciobănitul devine ocupaţia sa de căpătâi.
În 1935, pe 31 mai, aflat la stâna sa dintr-o poieniţă, la umbra unei salcii, lângă o fântână cu cumpănă, începe să aibă viziuni. Omul a povestit că i s-a arătat Dumnezeu, întrupat într-un moş cu barbă, aflat în levitaţie la doua palme deasupra pământului şi îi transmite un mesaj pentru preotul din sat. Viziunea se repeta pe 7 si 14 iunie, tot în zi de vineri.
Petrache Lupu îi transmite în final lui Nicolae Bobin, preotul satului, mesajul primit de la Dumnezeu. Vestea s-a răspândit la acea vreme mai rapid decat un viral pe net. Săraci şi bogaţi, deopotrivă, veneau la Maglavit cu duiumul. Se vorbeşte încă despre minuni, despre ologi care plecau de la Petrache pe picioarele lor, aruncând cârjele. Maglavitul devenise punct de pelerinaj.
Petrache Lupu, salcia şi fântâna cu cumpăna deveniseră emblematice pentru România acelor vremuri. Mesajul principal, care a străbătut prin istorie, a fost "Dacă nu vă pocăiţi, din steaua mare care vine de la Răsărit va curge mult sânge pe pământul ăsta şi va fi foamete mare şi multă suferinţă".
Apoi a început războiul. Petrache Lupu a fost purtat prin ţară, la cererea mitopoliţilor şi a oamenilor importanţi ai vremii, pentru a spune tuturor vrerea Domnului.
A urmat ducerea lui pe front, pentru a binecuvanta Armata Română. Apoi a urmat instaurarea regimului comunist, perioadă în care a fost ridicat de mai multe ori de la casa sa de către cei de la Securitate şi adus înapoi ca dintr-o vacanţă forţată.
