Primarul Capitalei, Gabriela Firea, a fost prima care s-a adresat mulţimii din Piaţa Victoriei, unde la această oră are loc mitingul PSD, el spunându-le oamenilor că au venit să apere libertatea, demnitatea şi dreptul de a fi liberi în această ţară. La finalul discursului, încheiat cu mesajul "Trăiască România Liberă", ea a recitat câteva versuri din poezia lui Eminescu "Ce-ţi doresc eu ţie, dulce Românie".
"Bun venit în Capitala României în Anul Centenar, iată că ne întâlnim să ne apărăm libertatea, demnitatea si dreptul de a fi liberi în această ţară", a spus Firea, în timp ce oamenii au scandat "Libertate".
Ea le-a spus celor adunaţi în Piaţa Victoriei că în ultima perioadă "s-au spus atât de multe minciuni" şi i-a întrebat dacă au venit la Bucureşti de bunăvoie sau "aduşi cu japca", dacă i-a plătit şi ameninţat cineva, primind răspunsuri de la mulţime.
"Da, am ajuns să luptăm pentru libertate şi vreau să lămurim nişte aspecte, pentru că s-au spus atâtea minciuni în ultimele zile, încât trebuie să le dăm o lecţie. Aţi venit cu drag la Bucureşti? De bunăvoie? Vă place la Bucureşti? Aţi venit cu japca? V-a plătit cineva? V-a ameninţat cineva? Bine aţi venit de bună voie la Bucureşti. Dragi români, bucureşteni, dreptul românilor este sfânt, votul românilor este sfânt. Cineva cu geacă roşie participând la mitinguri ne ia cu japca ţara. Noi nu încălcam niciodată legea", a spus Firea.
Ea a susţinut că Piaţa Victoriei trebuie să fie a tuturor românilor care ştiu ce înseamnă libertatea şi democraţia. "Ea nu mai trebuie să fie confiscată de oameni plătiţi cu interese contrare ţării noastre. Justiţie, dreptate, adevăr peste tot. În Parlament, Guvern, instituţii. Nu putem trăi cu dictatura minorităţii. Sunteţi de acord? Alegerile au foat libere şi corecte, iar votul românilor estw sfânt. Sunteţi de acord? Să nu ne mai fie teamă să vorbim, să ieşim din casă. Dacă suntem corecţi şi respectăm legea, de ce să ne fie frică? Vreţi instituii puternice şi respectate?, s-a adresat Firea mulţimii.
Gabriela Firea - îmbrăcată îi ie - şi-a încheiat discursul recitând câteva versuri din poezia lui Eminescu "Ce-ţi doresc eu ţie, dulce Românie".
La mitingul PSD din Piaţa Victoriei participă peste 120.000 de oameni.
Peste 400.000 de oameni sunt aşteptaţi sâmbătă la mitingul PSD din Piaţa Victoriei, care se desfăşoară sub sloganul "Vrem prosperitate, NU Securitate!" , a anunţat primarul Capitalei, Gabriela Firea. Filialele partidului au primit instrucţiuni ca participanţii, care sunt aduşi din toată ţara, să vină îmbrăcaţi în bluze albe sau în costume populare, să aibă steguleţe tricolore, să poarte în piept un autocolant cu logo-ul partidului şi să aibă la ei lanterne mici sau telefoane mobile cu blitz. Mii de polițiști și jandarmi vor fi pe străzile Bucureștiului. De asemenea, un elicopter al Inspectoratului General de Aviaţie va survola zona.
