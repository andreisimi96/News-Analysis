Simona Halep, numărul unu mondial şi campioană la Roland Garros, a fost nominalizată în anchetele lunii mai organizate de WTA pe site-ul său oficial pentru cea mai bună jucătoare şi cea mai frumoasă fază, în timp ce Mihaela Buzărnescu a fost propusă la ancheta revelaţia lunii.
În ancheta realizată pe site-ul WTA pentru cea mai bună jucătoare a lunii trecute, Simona Halep le are contracandidate pe cehoaica Petra Kvitova, ucraineanca Elina Svitolina şi pe americanca Sloane Stephens.
Simona Halep s-a încoronat la Paris cu primul său titlu de Mare Şlem, turneul de la Roland Garros începând în mai şi încheindu-se în iunie. Halep a pierdut primul set al turneului, dar a reuşit să o învingă pe americanca Alison Riske, trecând apoi pe rând de Taylor Townsend, Andrea Petkovic şi Elise Mertens. În sferturi a revenit după ce a pierdut primul act cu Angelique Kerber, a surclasat-o pe Garbine Muguruza în semifinală, iar în finală a câştigat contra americancei Sloane Stephens, care se impusese în primul set.
Finalista Stephens, campioana la US Open, nu trecuse până în acest an de faza optimilor de finală la Paris. Sloane Stephens a devenit, cu acest rezultat, cea mai bună americancă din clasamentul WTA.
Petra Kvitova a reuşit o serie de 13 victorii consecutive în mai, cucerind titlurile la Praga (după o finală cu Mihaela Buzărnescu) şi Madrid. Campania de la Roland Garros a fost stopată în turul al treilea, de către Anett Kontaveit.
Elina Svitolina a devenit campioană la Roma după o finală cu Simona Halep, care a făcut uitată eliminarea prematură de la Madrid (turul al doilea).
Simona Halep a câştigat titlul de cea mai bună jucătoare a lunii ianuarie (campioană la Shenzhen şi finalistă la Australian Open), în februarie s-a impus Petra Kvitova, în martie a fost laureată Naomi Osaka (Japonia), iar în aprilie Karolina Pliskova (Cehia).
La cea mai frumoasă lovitură a lunii mai, Halep a fost nominalizată cu o fază din meciul cu Maria Şarapova, câştigat cu 4-6, 6-1, 6-4, în semifinale la Roma. Simona a câştigat un punct cu un stop la fileu la scorul de 2-1 în decisiv şi 0-30.
Celelalte nominalizări au fost Anastasia Pavliucenkova (la Strasbourg), Angelique Kerber (Roma), Petra Kvitova (Madrid) şi Maria Şarapova (Madrid). Laureatele de până acum sunt Agnieszka Radwanska (ianuarie), Maria Şarapova (februarie, aprilie) şi Simona Halep (martie).
Candidatele la titlul de revelaţie a lunii mai sunt rusoaica Daria Kasatkina, românca Mihaela Buzărnescu şi estoniana Anett Kontaveit.
Mihaela Buzărnescu a reuşit noi premiere în circuitul profesionist, printre care şi prima sa victorie pe tabloul principal la Roland Garros. Mihaela s-a oprit abia în optimi, după ce a trecut de Vania King, Rebecca Peterson producând una dintre marile surprize ale ediţiei din acest an, eliminarea ucrainencei Elina Svitolina, a patra favorită. Seria româncei a fost oprită de Madison Keys, dar i-a adus cea mai bună clasare din carieră, locul 30. Tot în mai, Buzărnescu a jucat o finală la Praga.
Kasatkina a reuşit, la rândul său, primul sfert de finală de Mare Şlem la Paris, după ce a învins-o pe a doua favorită, daneza Caroline Wozniacki, fiind stopată apoi de Sloane Stephens.
Anett Kontaveit a ajuns până în optimi la Madrid şi Roland Garros, jucând şi o semifinală la Roma. De remarcat victoriile jucătoarei estoniene în faţa unor adversare de top 10, Venus Williams (la Madrid şi Roma), Caroline Wozniacki (Roma) şi Petra Kvitova (Roland Garros).
Celelalte laureate ale titlului de revelaţie a lunii au fost taiwaneza Su-wei Hsieh (ianuarie), Daria Kasatkina (februarie), americanca Danielle Collins (martie) şi românca Ana Bogdan (aprilie).
Internauţii pot vota pe site-ul WTA până joi în toate cele trei anchete, iar rezultatele vor fi comunicate vineri.
