O bandă de circulaţie a fost eliberată aproape în totalitate până la Bâlea Lac, însă din cauza căderilor massive de pietre, iarna trecută, există în continuare pericolul producerii unor avalanşe.
Reprezentanţii instituţiei spun că este necesară refacerea mai multor elemente de siguranţă a circulaţiei.
„Continuă lucrările de deszăpezire pe Transfăgărăşan. Colegii noştri de la SDN Sibiu au reuşit să elibereze aproape în totalitate o bandă de circulaţie până la Bâlea Lac, însă mai este foarte mult de lucru. Peste iarnă au fost căderi masive de pietre şi există în continuare pericolul producerii unor avalanşe. În plus trebuie refăcute mai multe elemente de siguranţa circulaţiei (parapete sau indicatoare rupte)", scrie Direcţia Regională de Drumuri şi Poduri Braşov pe Facebook.
Drumul Naţional 7C – Transfăgărăşan este blocat parţial până în 30 iunie pe sectorul de drum cuprins între kilometrul 104 (Piscu Negru – jud. Argeş) şi kilometrul 130,8 (Bâlea Cascadă – jud. Sibiu). Porţiunea închisă se redeschide circulaţiei începând cu 1 iulie.
