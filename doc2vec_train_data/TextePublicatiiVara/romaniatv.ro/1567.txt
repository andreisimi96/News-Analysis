Prinţul consort Philip, soţul reginei Elisabeta a II-a a Marii Britanii, a împlinit duminică 97 de ani. În onoarea sa au fost trase salve de tun la Londra, scrie news.ro.
Sâmbătă, regina Elisabeta a II-a a sărbătorit 92 de ani asistând, ca în fiecare an, la o paradă militară organizată în onoarea sa la Londra.
Aniversarea oficială a reginei este pe 21 aprilie, dar suverana îşi celebrează în mod tradiţional ziua de naştere în a doua sâmbătă a lunii iunie, mizând pe o vreme britanică mult mai calmă.
Prinţul Philip, care asistă în general la parade alături de regină, s-a retras anul trecut din viaţa publică şi a renunţat la activităţile regale.
Regina Elisabeta a II-a a Marii Britanii şi Irlandei de Nord şi principele Philip, Duce de Edinburg, au sărbătorit anul trecut 70 de ani de la căsătorie. Prinţul Philip a fost numit Duce de Edinburgh, Earl of Merioneth şi Baron Greenwich of Greenwich, în dimineaţa zilei în care a avut loc nunta.
Regina Elizabeth şi prinţul Philip au patru copii - Charles, Prinţ de Wales, născut în 1948; principesa Anne, născută în 1950; Andrew, Duce de York, născut în 1960, şi Edward, Earl of Wessex, născut în 1964.
