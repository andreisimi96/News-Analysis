Ploile torenţiale şi vijeliile au produs pagube în 26 de localităţi din 18 judeţe, în ultimele 24 de ore, fiind afectate zeci de gospodării, locuinţe şi mai multe drumuri. Numeroşi arbori rupţi de vijelii au dus la întreruperea alimentării cu energie electrică, care nu fusese reluată vineri dimineaţă în zece localităţi, iar în judeţul Prahova acoperişul unei şcoli a fost smuls de vânt. 
Inspectoratul General pentru Situaţii de Urgenţă (IGSU) a anunţat, vineri, că au fost efecte ale ploilor şi vijeliilor în Bucureşti şi în 26 de localităţi 18 judeţe - Alba, Argeş, Bacău, Botoşani, Braşov, Buzău, Dâmboviţa, Hunedoara, Ilfov, Iaşi, Mehedinţi, Neamţ, Prahova, Sălaj, Suceava, Timiş, Vâlcea şi Vrancea, fiind afectate 14 locuinţe, 28 subsoluri, 44 curţi şi şase tronsoane de drum.
În zonele afectate au fost rupţi de vânt 23 de arbori, care au provocat pagube, blocarea unor drumuri şi au întrerupt alimentarea cu energie electrică în mai multe localităţi.
În Braşov, de exemplu, ploile abundente au inundat străzi, sublosurile unor blocuri şi case, parcarea unui hypermarket şi arhiva unei instituţii publice.
În Bucureşti s-a intervenit pentru evacuarea apei din subsolul unui spital din sectorul 2, din câteva curţi şi de pe opt străzi.
În Hunedoara, o porţiunea din DJ 686 s-a surpat şi se circulă alternativ în ambele sensuri pe un singur fir până la efectuarea reparaţiilor, iar în localitatea prahoveană Poiana Ţapului, vijelia a dislocat acoperişul unei şcoli gimnaziale, fiind necesară intervenţia echipelor ISU.
În ceea ce priveşte alimentarea cu energie electrică, vineri dimineaţă erau afectate zece localităţi din judeţele Alba, Harghita, Neamţ şi Suceava, echipe specializate fiind pe teren pentru remedierea situaţiei, mai arată IGSU.
În noaptea de joi spre vineri a continuat să plouă în sudul Banatului şi în Oltenia, unde meteorologii anunţau că se vor acumula cantităţi de apă de peste 20 l/mp. Vineri şi sâmbătă vor fi perioade cu instabilitate atmosferică accentuată, la început în regiunile vestice şi sud-vestice, apoi şi în restul ţării, vor fi averse cu caracter torenţial, descărcări electrice, intensificări de scurtă durată ale vântului şi căderi de grindină. Cantităţile de apă vor depăşi local 20 l/mp şi izolat 40 l/mp.
