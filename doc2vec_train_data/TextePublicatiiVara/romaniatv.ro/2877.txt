Inspectoratul General al Poliţiei Române (IGPR) a primit 100 de autovehicule din cele aproximativ 560 de autospeciale cumpărate pentru poliţişti, urmând ca până la sfârşitul anului, Ministerul Afacerilor Interne (MAI) să mai achiziţioneze alte aproximativ 1.300 de autovehicule, autospeciale şi motociclete pentru structurile ministerului.
Miercuri a avut loc recepţionarea autoturismelor Dacia Logan, care au fost cumpărate din suma de 30 de milioane de lei cu care a fost suplimentat bugetul MAI în luna aprilie, eveniment la care a participat şi ministrul Afacerilor Interne, Carmen Dan.
Cele peste 100 de maşini sunt primele primite de poliţişti din cele aproximativ 560 de autospeciale cumpărate pentru Poliţia Română şi pentru Poliţia de Frontieră. Autovehiculele au fost achiziţionate din suma de 30 de milioane de lei cu care a fost suplimentat, în aprilie, bugetul MAI.
Potrivit ministerului, până la sfârşitul anului vor mai fi achiziţionate alte aproximativ 1.300 de autovehicule, autospeciale şi motociclete, în valoare de 120 milioane de lei, destinate structurilor MAI.
La evenimentul de recepţionare a maşinilor a participat şi ministrul Carmen Dan.
„Am preluat parcul auto al ministerului la începutul mandatului undeva la 40% ca grad de dotare şi foarte multe din maşinile folosite de poliţişti şi de jandarmi erau uzate. Eu cred că este un pas important pe care îl facem anul acesta, reuşind să aducem aproximativ 2000 de maşini, nu numai în Poliţie (...) Eu cred cu tărie că aceasta este direcţia în care trebuie să mergem", a declarat Carmen Dan, potrivit news.ro .
Pe lângă îmbunătăţirea gradului de înzestrare cu mijloacele auto şi de protecţie, la nivelul structurilor MAI vor fi organizate şi cursuri de perfecţionare în ceea ce priveşte conducerea autovehiculelor cu regim de circulaţie prioritară, precum ambulanţele SMURD sau autospecialele Poliţiei Rutiere. În cadrul programelor de pregătire, se va pune accent pe conducerea preventivă, conducerea sportivă, derapajul controlat, proceduri în caz de accident, frânarea de urgenţă, menţinerea autovehiculului pe traiectoria corectă la viteză crescută. Programele de pregătire auto vor fi conduse de instructori specializaţi.
