Senatul a adoptat, marţi, propunerea legislativă de modificare a Codului de procedură civilă, prin care o cincime din prevederile acestuia au fost schimbate.
Propunerea legislativă a fost adoptată cu 72 de voturi favorabile, 6 împotrivă şi 27 de abţineri, plenul însuşindu-şi prin vot raportul Comisiei speciale pentru legile Justiţiei aferent acestui proiect.
"Sunt foarte multe articole noi introduse, statistic. Noi am iniţiat acest proiect de lege ţinând cont numai de deciziile Curţii Constituţionale care vizau Codul de procedură civilă, în jur de 18 articole, prin propunerile care au fost făcute de către CSM, asociaţiile profesionale şi ÎCCJ, Parchet general şi ONG s-a ajuns a se modifica în jur de 110 articole, ceea ce este foarte mult. Practic, cam o cincime din Codul actual de procedură civilă a fost modificat", a afirmat Florin Iordache, preşedintele Comisiei speciale pentru legile Justiţiei, la adoptarea raportului aferent modificării Codului de procedură civilă.
Printre modificările aduse Codului de procedură civilă se numără eliminarea obligativităţii asistării de un avocat sau consilier juridic a cetăţenilor care vor să facă recurs.
O altă modificare importantă este cea care vizează obligativitatea de a fi înregistrată depoziţia şi tot ceea ce spune un martor în timpul unui proces fără să treacă prin filtrul judecătorului.
Propunerea legislativă va fi dezbătută, de Camera Deputaţilor, for decizional în acest caz.
