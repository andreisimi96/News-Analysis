CCR transmite că, în cursul întâlnirii cu delegaţia Comisiei de la Veneția, reprezentanţii CCR au fost întrebați despre circumstanțele scrisorii transmise instituțiilor europene prin care erau reclamate presiuni asupra judecătorilor Curţii.
"In data de 11 iunie 2018, preşedintele Curţii Constituţionale a României, domnul prof.univ.dr. Valer DORNEANU, a avut o întâlnire de lucru cu delegaţia Comisiei Europene pentru Democrație prin Drept (Comisia de la Veneția), compusă din domnul director Thomas MARKERT, Secretar al Comisiei de la Veneția, doamna Hanna SUCHOCKA, Președinte de onoare al Comisiei de la Veneția, doamna Artemiza CHISCA - șeful Diviziei Instituții Democratice a Comisiei de la Veneția, domnul Kaarlo TUORI, membru al Comisiei de la Veneția (Finlanda), domnul Nicolae ESANU, membru supleant al Comisiei de la Veneția (Republica Moldova), domnul Jean-Claude SCHOLSEM, membru supleant al Comisiei de la Veneția(Belgia)", transmite CCR.
"La întâlnire au participat din partea Curţii Constituţionale, doamnele judecător Mona-Maria PIVNICERU și Simona-Maya TEODOROIU și domnii judecător Petre LĂZĂROIU și Daniel Marius MORAR, precum și doamna Claudia-Margareta KRUPENSCHI, prim-magistrat-asistent delegat, director al cabinetului preşedintelui, doamna Senia Mihaela COSTINESCU și domnul BENKE Károly, magistrați-asistenți șefi. În cursul întrevederii s-au purtat discuții referitoare, în esență, la unele aspecte de constituționalitate care s-au ridicat pe parcursul procesului legislativ de elaborare a legilor de modificare și completare a Legii nr. 303/2004 privind statutul judecătorilor și procurorilor, a Legii nr. 304/2004 privind organizarea judiciară și a Legii nr. 317/2004 privind Consiliul Superior al Magistraturii', menționează sursa citată.
De asemenea, delegaţia Comisiei de la Veneţia a solicitat celor prezenţi lămuriri în legătură cu circumstanțele scrisorii adresate de către Curtea Constituțională Comisiei de la Veneția, Secretarului Consiliului Europei și Președintelui Conferinței Curților Constituționale Europene cu privire la presiunile exercitate asupra sa și îndemnurile publice la nerespectarea deciziilor Curții Constituționale, precizeaza CCR.
