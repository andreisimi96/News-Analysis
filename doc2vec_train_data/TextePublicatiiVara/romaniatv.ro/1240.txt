Peste 300 de copii născuţi în spitalele din judeţul Prahova până la sfârşitul lunii mai au rămas nevaccinaţi, din cauza lipsei serului hepatitic B pediatric. Autorităţile anunţă că au primt vaccinul şi că în cazul bebeluşilor neimunizaţi vaccinarea va începe de la vârsta de două luni.
Potrivit datelor oficiale furnizate de Direcţia de Sănătate Publică Prahova, 327 de copii născuţi înainte de 31 mai 2018 au rămas nevaccinaţi din cauza lipsei vaccinului hepatitic B pediatric.
Autorităţile precizează că în cazul acestor copii vaccinarea va începe la vârsta de două luni, prin aplicarea serului hexavalent, care asigură protecţia şi pentru hepatita B.
DSP Prahova menţionează că, dacă stocurile de vaccin nu vor fi suficiente, prioritate la vaccinare vor avea copiii născuţi din mame infectate cu virusul hepatitei B, în cazul cărora există cel mai mare risc de îmbolnăvire.
În cazul copiilor născuţi din mame neinfectate cu virusul hepatic B, riscul de îmbolnăvire înainte de vaccinarea de la două luni este foarte scăzut, menţionează sursa citată.
DSP Prahova precizează că „în data de 5.06.2018 au fost recepţionate 7.000 de doze de vaccin HB pediatric. Vaccinul a fost distribuit maternităţilor. Vaccinul este suficient pentru acoperirea necesarului pentru anul 2018".
