FCSB şi Dinamo s-au întâlnit în ultimul act la categoria U19, înainte de finala Cupei dintre CS U Craiova şi Hermannstadt. După 1-1 în timpul regulamentar, finala juniorilor a fost decisă la loviturile de departajare. Dinamo s-a impus la capătul seriei cu numărul 10, după ce Ştefan Cană a trimis peste poartă.
FCSB a deschis scorul pe Arena Naţională în minutul 38. Botezatu a trimis în plasă după o respingere modestă a portarului dinamovist Fara. "Câinii" au egalat în minutul 59, când Ricardo Grigore l-a servit ideal pe Robert Moldoveanu. Atacantul utilizat de Florin Bratu în Liga 1 Betano l-a învins pe Ducan cu un şut în diagonală.
S-a trecut direct la loviturile de departajare, fiind vorba de un meci de juniori. S-au executat 20 de penalty-uri, iar ratarea lui Ştefan Cană a fost decisivă. Toţi jucătorii de câmp au transformat, în timp ce fundaşul FCSB-ului a trimis peste poartă.
