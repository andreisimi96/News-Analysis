Atunci când observă o afecțiune care nu permite deținerea unui permis auto, orice medic va putea să trimită șoferii la o examinare medicală, în condițiile în care acum doar medicii de familie pot face asta. Astfel, conducătorii auto vor fi obligați să se prezinte la o clinică autorizată, altfel vor risca să-și piardă automat permisul. În prezent, procedura nu prevede ce se întâmplă atunci când șoferul nu se prezintă la examinare. 
Este vorba de un  Proiect de lege  pentru modificarea și completarea Ordonanței de urgență a Guvernului nr. 195/2002 privind circulația pe drumurile publice. Deși a fost respins inițial de Senat, documentul a fost propus recent pentru adoptare la Camera Deputaților și, pentru a se aplica, are nevoie de votul decisiv favorabil.
În esență, parlamentarii vor să introducă o procedură mai clară referitoare la șoferii care suferă de afecțiuni ce nu permit deținerea permisului auto, care se poate încheia cu pierderea automată actului. Practic, orice medic, nu doar cel de familie (așa cum e acum), va putea să trimită un șofer la examinare într-o clinică autorizată.
„Orice medic, atunci când constată că un conducător de autovehicul, de tractor agricol sau forestier ori tramvai, aflat în evidența sau în îngrijirea sa, prezintă afecțiuni medicale (...), este obligat să emită bilet de trimitere către o unitate de asistență medicală autorizată (...), cu diagnosticele constatate și cu datele de contact ale unității medicale în care medicul trimițător își desfășoară activitatea și să consemneze acest lucru în fișa medicală a conducătorului”, scrie în proiectul de act normativ, cu precizarea că există un ordin al ministrului sănătății cu afecțiunile ce nu permit conducerea mașinilor.
Biletul de trimitere va fi trimis șoferilor cât mai repede, iar în maximum trei zile lucrătoare de la comunicare aceștia vor fi obligați să se prezinte la clinica indicatăpentru o examinare medicală de specialitate. De aici, lucrurile se vor complica și vor putea exista trei finaluri pentru situația în care se află șoferii, una implicând și neprezentarea la examinarea medicală.
1. Prima variantă va fi prezentarea la examinare și constatarea că șoferul este apt să conducă mașini în continuare. În acest caz, clinica va comunica medicului trimițător, în maximum 15 zile de la constatarea faptului că șoferul este apt, rezultatul examinării. Rezultat: șoferul își va păstra permisul auto.
2. Varianta a doua va implica prezentarea la examinare și constatarea că șoferul este inapt să mai conducă automobile. Într-o singură zi de la data constatării, clinica va trebui să informeze poliția rutieră, medicul trimițător și șoferul în cauză despre rezultatul examinării. Rezultat: șoferul își va pierde permisul după ce poliția rutieră îl va retrage la data primirii informării clinicii.
Mai multe detalii pe avocatnet.ro
