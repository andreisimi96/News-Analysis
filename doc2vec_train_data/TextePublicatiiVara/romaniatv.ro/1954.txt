După o dispută de 27 de ani, acest acord ar putea debloca aderarea Macedoniei la UE şi NATO.
"Am veşti bune: cu puţin timp în urmă am ajuns la un acord cu prim-ministrul Fostei Republici Iugoslave a Macedoniei pe o chestiune care a fost în mintea noastră de mulţi ani", i-a spus Tsipras preşedintelui grec Prokopis Pavlopoulos în timpul unei întâlniri televizate marţi după-amiază, potrivit Agerpres .
"Avem un acord, un acord bun care acoperă toate condiţiile impuse de Grecia", a declarat Tsipras la finalul unei discuţii telefonice cu omologul său macedonean Zoran Zaev. Micul stat vecin va avea un "nume compus" cu o referire geografică, a adăugat el, fără a oferi detalii suplimentare. Totuşi, mass-media elene şi macedonene acreditează denumirea "Republica Macedoniei de Nord", potrivit Agerpres .
"Există un acord, el îndeplineşte toate condiţiile" puse de Grecia, declarase anterior pentru agenţia de presă oficială greacă Ana o sursă guvernamentală elenă.
