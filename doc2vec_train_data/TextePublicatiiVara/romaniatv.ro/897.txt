Curtea Constituţională a României (CCR) discută, miercuri, sesizările preşedintelui Klaus Iohannis asupra legilor de aprobare a programelor de susţinere a crescătorilor de suine şi a sectorului avicol pentru activitatea de reproducţie.
Şeful statului a sesizat, luna trecută, CCR cu privire la cele două legi, susţinând că acestea sunt neconstituţionale în ansamblu, scrie Agerpres.
El arată că legile prevăd că: "(1) Schema de ajutor de stat (...) se notifică la Comisia Europeană de către Ministerul Agriculturii şi Dezvoltării Rurale; (2) În situaţia în care decizia Comisiei Europene de acordare a ajutorului de stat conţine prevederi noi sau diferite faţă de schema notificată, prevederile schemei de ajutor de stat se completează şi/sau se modifică în mod corespunzător''.
Iohannis subliniază că, în domeniul ajutorului de stat şi al concurenţei, Comisia Europeană este singura instituţie care decide asupra compatibilităţii măsurii cu normele Uniunii Europene incidente.
"Potrivit Tratatului privind Funcţionarea Uniunii Europene, orice măsuri de ajutor de stat sunt supuse obligaţiei de notificare şi de obţinere a autorizării din partea Comisiei Europene, iar aceste măsuri nu pot fi puse în aplicare de către statele membre înainte de pronunţarea de către Comisie a unei decizii definitive", indică preşedintele în sesizare.
Iohannis atrage atenţia că simpla notificare a Comisiei Europene cu o schemă de ajutor de stat, aşa cum se arată în legile criticate, nu echivalează cu încuviinţarea ei de către Comisie.
Şeful statului menţionează că, potrivit Constituţiei, economia României este o economie de piaţă, bazată pe liberă iniţiativă şi concurenţă, iar statul trebuie să asigure libertatea comerţului, protecţia concurenţei loiale, crearea cadrului favorabil pentru valorificarea tuturor factorilor de producţie.
El aminteşte că, în forma iniţială, legile criticate precizau expres faptul că "schema de ajutor de stat (...) se implementează după primirea deciziei Comisiei Europene de acordare a ajutorului de stat", însă subliniază că în urma reexaminării această dispoziţie a fost eliminată.
"În absenţa unui termen expres (...), care să asigure primirea deciziei Comisiei Europene, legea va intra în vigoare conform art. 78 din Constituţie şi, pe cale de consecinţă, ajutorul de stat ar urma să fie implementat anterior primirii deciziei Comisiei Europene de acordare a ajutorului de stat. Această soluţie legislativă contravine art. 148 alin. (2) şi (4) din Constituţia României, prin raportare la prevederile obligatorii ale dreptului Uniunii Europene relevante în materia ajutoarelor de stat (art. 107 - 109 din TFUE) şi care beneficiază de prioritate de aplicare faţă de cele din legislaţia internă", menţionează el.
Şeful statului susţine că, în consecinţă, din ansamblul normelor europene şi interne rezultă că măsurile ce constituie ajutor de stat pot fi adoptate şi acordate numai sub condiţia autorizării de către Comisia Europeană.
