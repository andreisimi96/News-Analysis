Mike Parr va sta într-o cutie din metal, sub strada Macquarie din Hobart, timp de 72 de ore, potrivit The Guardian. El va desena, medita, posti şi citi „The Fatal Shore” al lui Robert Hughes. Artistul urmează să fie scos, duminică, la ora locală 21.00. O porţiune din stradă a fost blocată, asfaltul tăiat şi containerul plasat într-o groapă făcută cu excavatorul.
Containerul din fier măsoară 4,5m x 1,7m x 2,2m şi a fost construit de o echipă de la Dark Mofo, festival de arte aflat în desfăşurare la Hobart. Un tub a fost montat pentru a asigura aerisirea lui, potrivit news.ro
Potrivit organizatorilor Dark Mofo, acţiunea artistului este „un răspuns la violenţa totalitară a secolului 20” şi nu reprezintă istoria Tasmaniei, ci experienţa globală. Dar reprezentanţi ai grupurilor indigene au fost în dezacord cu artistul, spunând că ideea este o insultă la adresa membrilor comunităţii aborigene.
Acest concept datează de un deceniu şi a fost conceput  pentru un festival al artelor din Germania.
