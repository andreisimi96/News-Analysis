Trei hoţi au dat o spargere ca-n filme într-un cartier din Capitală. Şi-au acoperit feţele cu cagulă, iar apoi doi dintre ei au intrat pe geamul de la baia apartamentului pe unde au scos ulterior şi seiful, pe care l-au coborât până la parter.
Jos îi aştepta cel de al treilea individ care, culmea, acesta este chiar angajatul firmei din sediul căreia s-a furat casa cu bani.
Potrivit libertatea.ro , bandiţii au pus seiful pe un cărucior pe care l-au tras până la maşină. Apoi au demarat în trombă. Aceştia erau urmăriţi de oamenii legii încă de la jumătatea lunii martie. Ei au fost prinşi acum de poliţişti, cu ajutorul imaginilor de pe camere, şi duşi în arest pentru 30 de zile. Ei riscă acum până la cinci ani de închisoare pentru furt calificat.
Din păcate, paguba de 100.000 lei nu a fost încă recuperată.
