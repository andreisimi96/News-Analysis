Darren Cahill a declarat că unul din secretele succesului Simonei Halep este psihologul sportiv Alexis Castorri, care a lucrat de-a lungul timpului cu mai mulţi jucători de tenis, de golf şi oameni de afaceri. Castorri a stat şi în spatele primului trofeu de Grand Slam câştigat de britanicul Andy Murray, la US Open, în 2012.
Andy Murray a jucat finala de la US Open 2012 după ce pierduse anterior de patru ori în ultimul act, la Australian Open, în 2010 şi 2011, la Wimbledon, în 2012 şi tot la Flushing Meadows, în 2008.
Alexis Castorri, o femeie de 65 de ani din Fort Lauderdale, Florida, a lucrat prima dată cu Ivan Lendl, începând din ianuarie 1985. Lendl avea un titlu de Grand Slam, la French Open, în 1984, dar după începerea colaborării cu Alexis Castorri a devenit şi numărul 1 mondial. Castorri a pariat cu Lendl o mie de dolari că jucătorul avea să devină lider ATP şi să câştige US Open încă din acel an, 1985, ceea ce s-a şi întâmplat.
Peste ani, Ivan Lendl a prezentat-o pe Castorri lui Andy Murray, care a cooptat-o şi el în echipa lui, în februarie 2012, iar rezultatele au început să se vadă imediat.
Psihologul american a mai lucrat cu sud-africanul Kevin Anderson, finalist anul trecut la US Open.
Cahill a declarat pentru The Guardian că munca Simonei Halep cu Alexis Castorri a fost "crucială" în dezvoltarea jucătoarei române, după eşecul de anul trecut, din finala de la Roland Garros, cu Jelena Ostapenko.
Simona Halep, locul 1 WTA, a câştigat, sâmbătă, turneul de la Roland Garros, după ce a învins-o, în finală, cu scorul de 3-6, 6-4, 6-1, pe americanca Sloane Stephens, locul 10 WTA. În urma acestui succes, primul din carieră la un Grand Slam, Halep a devenit prima jucătoare română care câştigă un "major", după Virginia Ruzici, care s-a impus, în 1978, tot la French Open.
