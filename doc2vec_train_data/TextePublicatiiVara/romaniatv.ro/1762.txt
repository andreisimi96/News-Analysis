Aproximativ 20.000 de oameni au întâmpinat-o pe Simona Halep pe Arena, unde aceasta a venit să îşi prezinte trofeul câştigat la Roland Garros. Primarul Capitalei, Gabriela Firea, care a venit alături de jucătoare, a fost huiduită de cei prezenţi pe stadion.
Simona Halep a prezentat, luni, trofeul cucerit la Roland Garros, în cadrul unei ceremonii la Arena Naţională. În deschiderea ceremoniei, primarul Capitalei, Gabriela Firea, care a venit cu o eșarfă tricoloră pe piept, i-a oferit Simonei Halep cheia orașului și a încercat un mic discurs, dar a fost huiduită de miile de oameni din tribune, care au scandat numele Simonei.
Firea şi-a dat seama că nu trebuie să prelungească momentul: "Bun venit, Simona Halep! Te rog să primeşte din sufletul nostru cheia oraşului Bucureşti şi această plachetă ovaţională. Îţi mulţumim pentru tot ce ai făcut!", au fost cuvintele politicianului, urmate de prima reacţie a Simonei.
