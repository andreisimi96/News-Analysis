"Acest proiect îşi propune să contribuie la reducerea abandonului în învăţământul secundar şi terţiar şi la creşterea ratei de promovare a examenului de Bacalaureat. Cu finanţarea totală de 200 de milioane de euro, proiectul, care se derulează timp de şapte ani, combină intervenţii la nivelul şcolilor şi al facultăţilor sau universităţilor finanţate prin granturi cu intervenţii sistemice în învăţământul preuniversitar în domenii cum ar fi curriculum, evaluare, formarea profesorilor şi a directorilor. Este adevărat că avem mici întârzieri în derularea acestui program, dar, în aceste zile, am convenit cu domnul ministru al Finanţelor şi cu ceilalţi colegi din Guvern să emitem o hotărâre de Guvern care să suplimenteze considerabil creditele de angajament alocate acestui proiect, pentru că legea bugetului de stat ne permite aceste lucru doar pentru aceste proiecte care sunt finanţate prin credite externe rambursabile", a explicat Popa.
El a subliniat rolul pe care l-a avut expertiza Băncii Mondiale în dezvoltarea politicilor educaţionale din România începând chiar din anii '90.
"MEN a consolidat un parteneriat strategic cu Banca Mondială implementând proiecte de reformă la nivel de sistem, precum şi proiecte de asistenţă tehnică", a afirmat ministrul.
Valentin Popa a participat miercuri la lansarea raportului "World Development Report 2018: Learning to Realize Education's Promise".
La acest eveniment a participat şi preşedintele Iohannis, care a afirmat că România se confruntă cu o criză demografică amplificată de un nivel ridicat al abandonului şcolar şi de o participare scăzută la învăţământul superior, criticând insuficienta finanţare a proiectului ROSE.
"Poate că nu este momentul să ne concentrăm acum atenţia asupra unor sisteme de credite pentru studii în învăţământul superior, în timp ce neglijăm finanţarea altor proiecte, deja demarate, destinate creşterii echităţii în educaţia preuniversitară", a afirmat Iohannis, dând ca exemplu insuficienta finanţare a proiectului ROSE.
