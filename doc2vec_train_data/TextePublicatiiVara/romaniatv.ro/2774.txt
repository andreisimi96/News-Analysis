Nikola Kalinic ar fi fost exclus din lot şi trimis acasă de selecţiopnerul croat Zlatko Dalic, după ce jucătorul lui AC Milan a refuzat să intre pe teren în ultimele cinci minute ale meciului cu Nigeria de la Cupa Mondială, a scris cotidianul croat "24sata".
Zlatko Dalic a declarat după partidă că meciul s-a terminat fără accidentări pentru echipa sa, dar cu "o problemă". Publicaţia "24sata" a scris că "problema" a fost Nikola Kalinic, care a refuzat să intre pe teren, când Croaţia conducea cu 2-0.
Federaţia croată nu a confirmat excluderea jucătorului până în prezent, dar are în program o conferinţă de presă, luni după-amiază.
Nikola Kalinic este jucătorul Fiorentinei, dar a fost împrumutat sezonul trecut la AC Milan, care are o opţiune de a-l cumpăra pe croatul de 30 de ani.
