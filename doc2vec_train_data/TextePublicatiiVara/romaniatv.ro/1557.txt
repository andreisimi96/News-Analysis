"Mă bucur că suspectul căutat de justiţie este din nou în Germania", a precizat Seehofer într-un comunicat. "Este doar o consolare mică pentru familia fetei şi gândurile mele sunt alături de ei în aceste momente dificile. Însă pentru stat şi societatea noastră, este important ca suspecţii să fie aduşi în faţa justiţiei", a adăugat el.
Sâmbătă, poliţia din regiunea Kurdistan a Irakului a anunţat că suspectul ar fi recunoscut că a ucis-o pe Susanna Feldman în Germania.
Ali Bashar a fost arestat vineri de forţele de securitate din Kurdistan.
Tânărul de 20 de ani a devenit principalul suspect în cazul uciderii Susannei la doar două zile după ce a reuşit să plece din Germania spre Turcia, cu o cursă aeriană.
Susanna , o adolescentă care sosise cu familia din Republica Moldova în Germania în luna februarie a acestui an, a fost dată dispărută pe 22 mai.
Părinţii fetei, elevă la o şcoală de lângă Mainz, au alertat poliţia, după ce aceasta nu a mai revenit acasă de la şcoală. Cadavrul fetei a fost găsit joi, într-o râpă în orăşelul Wiesbaden.
Cazul a declanşat un scandal politic în Germania, autorităţile fiind criticate ca urmare a faptului că irakianul a putut părăsi Germania, deşi s-a folosit de un nume fals pentru a cumpăra biletele de avion.
Ali Bashar locuia cu părinţii şi cei 5 fraţi şi surori într-un adăpost pentru refugiaţi din Wiesbaden, de lângă Mainz. Familia acestuia a ajuns în Germania, prin Grecia, în timpul migraţiei masive din 2015. Din aprilie 2016, cei opt locuiau la Wiesbaden. Pentru că au făcut apel, după ce cererea lor de azil le-a fost respinsă, celor opt membri ai familiei le-au fost emise permise de şedere, precum şi acte emise şi recunoscute de Uniunea Europeană pentru cei care nu deţin un paşaport valabil. Însă, se pare că numele de pe cele două documente erau diferite.
Ministrul german de Interne susţine însă că Ali Bashar a plecat din Germania în mod legal. La aeroport, poliţia federală a verificat doar documentele de identitate emise de autorităţile din Irak. Tânărul de 20 de ani a reuşit să plece cu părinţii, dar şi cu cei 5 fraţi şi surori, spre Istanbul.
În acest caz, a mai existat un suspect, un cetăţean turc în vârstă de 35 de ani, însă acesta a fost eliberat, joi, la o zi după ce fusese reţinut.
