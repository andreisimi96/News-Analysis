Patru autoturisme au fost implicate, sâmbătă dimineaţă, într-un accident rutier pe DN 6, în judeţul Giurgiu, două persoane fiind rănite.
Conform Centrului Infotrafic al Poliţiei Române, accidentul s-a produs între localităţile Stâlpu şi Valea Plopilor din judeţul Giurgiu, unde un şofer a intrat pe contrasens, iar maşina s-a ciocnit cu alte trei autoturisme care circulau regulamentar.
În urma impactului, au fost rănite două persoane care au fost transportate la spital, fără leziuni grave la prima vedere, precizează sursa citată.
Circulaţia rutieră este oprită pe sensul de mers Bucureşti - Alexandria şi se desfăşoară pe un singur fir, alternativ, prin dirijare, valorile de trafic fiind în creştere.
