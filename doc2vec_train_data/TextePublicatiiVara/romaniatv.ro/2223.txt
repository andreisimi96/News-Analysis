Copiii cu vârste cuprinse între 7 şi 16 ani din Capitală vor beneficia de un sprijin financiar în valoare de 750 de lei pentru aplicarea unui aparat ortodontic, conform unui proiect de hotărâre care a fost adoptat în şedinţa Consiliului General al Municipiului Bucureşti (CGMB) de joi.
Proiectul "Consultaţii stomatologice şi aplicare de aparate ortodontice pentru elevii din Municipiul Bucureşti" se va derula prin Spitalul Clinic de Chirurgie Oro-Maxilo-Facială "Prof. dr. Dan Theodorescu". Bugetul total alocat se ridică la 925.000 de lei.
Este vorba despre una dintre cele 20 de idei declarate câştigătoare în cadrul campaniei "Propune pentru Bucureşti" pentru identificarea de proiecte de interes local iniţiate de cetăţeni.
Beneficiari vor fi elevii din Bucureşti cu vârsta cuprinsă între 7 şi 16 ani, perioada de derulare fiind 17 septembrie 2018 - 17 septembrie 2019, în cabinetele stomatologice şcolare de pe raza Capitalei.
Criterii de eligibilitate:
domiciliul stabil sau viză de reşedinţă în Bucureşti;
consimţământul tutorelui sau reprezentantului legal al copilului privind aplicarea unui aparat ortodontic;
recomandarea privind necesitatea aplicării unui aparat ortodontic - document tip eliberat de un medic specialist/primar în specializarea ortodonţie şi ortopedie dento-facială din cadrul Ambulatorului de Specialitate al Spitalului Clinic de Chirurgie Oro-Maxilo-Facială "Prof. dr. Dan Theodorescu".
Potrivit Agerpres, sprijinul financiar acordat prin proiect este de 750 de lei pentru aplicarea unui aparat ortodontic (arcada superioară) şi/sau unui aparat ortodontic (arcada inferioară) per beneficiar. În situaţia în care un beneficiar are indicaţie pentru ambele arcade, acestuia i se vor deconta 1.500 de lei.
Prin decizie a directorului general al Administraţiei Spitalelor şi Serviciilor Medicale Bucureşti se va desemna o unitate de implementare a proiectului, având în componenţă: coordonator de proiect, jurist, responsabil financiar, responsabil controlul financiar preventiv, responsabil date cu caracter personal, inspector administrativ, secretar.
