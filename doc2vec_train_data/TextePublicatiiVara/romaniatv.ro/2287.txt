Laura Kovesi le-a trimis jurnaliştilor de la Antena 3 o adresă prin care cere să i se plătească, în termen de două săptămâni, suma de 300.000 de lei, reprezentând daunele morale stabilite de către Curtea de Apel Ploieşti în dosarul în care şefa DNA i-a dat în judecată.
„În numele şi din împuternicirea doamnei Kovesi Laura Codruţa, în calitate de creditor al obligaţiei de plată ce vă revine, înţelegem să vă transmitem următoarele: Notificare prin care vă solicităm ca în termen de 15 zile calendaristice de la primirea prezentei să achitaţi suma de 300.000 lei cu titlu de daune morale către doamna Kovesi Laura Codruţa, pentru prejudiciul cauzat prin încălcarea drepturilor la onoare, demitate, reputaţie, imagine şi viaţă privată, astfel cum a fost stabilit în mod legal şi executoriu de către Curtea de Apel Ploieşti, prin Decizia 752/20.03.2018, pronunţată în dosarul 6043/3/2015, în care aţi fost pârâtă”, se arată în documentul prezentat de Antena 3, potrivit Mediafax .
Laura Codruţa Kovesi a câştigat în primă instanţă procesul cu jurnaliştii Antena 3. Curtea de Apel Ploieşti a decis, marţi, că şefa DNA va primi suma de 300.000 lei cu titlu de daune morale, în solidar, de la pârâţii Mihai Gâdea, Bianca Grigore, Mugur Ciuvică şi SC Antena 3.
Curtea de Apel Ploieşti a decis, pe 20 martie, că şefa DNA, Laura Codruţa Kovesi, va primi suma de 300.000 lei cu titlu de daune morale, în solidar, de la pârâţii Mihai Gâdea, Bianca Grigore, Mugur Ciuvică şi SC Antena 3.
De asemenea, SC Antena 3 SA şi Mihai Gâdea sunt obligaţi de instanţă să formuleze scuze publice faţă de Kovesi, precum şi să redea, în mod public şi în integralitate, dispozitivul hotărârii Curţii în termen de maxim cinci zile de la data rămânerii definitive a acesteia, după cum urmează: Antena 3 SA în cadrul fiecărui buletin informativ al zilei, pe parcursul a trei zile consecutive, precum şi pe platforma online a acesteia, iar Mihai Gâdea în cadrul emisiunii realizate de acesta - 'Sinteza Zilei'.
