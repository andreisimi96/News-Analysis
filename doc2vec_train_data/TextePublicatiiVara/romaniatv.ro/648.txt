Zeci de recipiente cu inscripţia „azotat de argint” au fost descoperite, luni seara, de autorităţile din Bistriţa-Năsăud lângă o fabrică dezafectată. Zona a fost izolată şi s-a cerut sprijinul specialiştilor în depistarea substanţelor toxice din Maramureş.
Mai multe recipiente inscripţionate azotat de argint au fost descoperite luni de poliţişti în urma unei acţiuni pe linia protecţiei mediului, pe terenul unei foste fabrici din Bistriţa, lângă o cale ferată dezafectată. De asemenea, în alte recipiente au fost găsite substanţe deocamdată neidentificate şi probabil periculoase.
Potrivit reprezentanţilor Inspectoratului de Poliţie Bistriţa-Năsăud, poliţiştii Biroului Arme, Explozivi şi Substanţe Periculoase, în colaborare cu Garda Naţională de Mediu au organizat şi desfăşurat o acţiune pe linia protecţiei mediului, în Bistriţa, anunţă mesagerul.ro.
Echipele de control au descoperit 62 de recipiente cu volum între 150 ml şi 3 litri, dintre care patru aveau inscripţia "azotat de argint", restul fiind susbstanţe neidentificate, posibil periculoase.
Astfel, poliţiştii s-au sesizat din oficiu şi fac cercetări pentru "neluarea măsurilor de eliminare totală a substanţelor şi preparatelor periculoase care au devenit deşeuri".
De asemenea, fost solicitat sprijinul Inspectoratului pentru Situaţii de Urgenţă Bistriţa Năsăud şi echipajului CBRN din cadrul Inspectoratului pentru Situaţii de Urgenţă Maramureş pentru a verifica zona contaminată şi pentru a preleva probe pentru identificarea substanţelor chimice.
