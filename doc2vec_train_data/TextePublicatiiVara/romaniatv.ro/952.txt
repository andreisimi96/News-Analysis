Inspectoratul Şcolar Judeţean Brăila a rămas, oficial, fără şef. Cătălin Canciu a fost demis de Ministerul Educaţiei, la o zi după revenirea din concediul medical în care s-a aflat în ultimele săptămâni. Potrivit news.ro , la nici 24 de ore de la revenirea la serviciu a lui Canciu, ministerul a trimis în teritoriu ordinul de demitere care are drept motiv calificativul nesatisfăcător primit la evaluarea anuală a activităţii, deşi reprezentanţii ministerului anunţau în primăvară că procesul de evaluare nu a fost realizat după cele mai bune metode şi că vor anula calificativele.
De acum fostul şef al învăţământului brăilean, Cătălin Canciu se întoarce la catedră însă spune că va continua lupta în instanţă cu ministerul care l-a demis deşi se afla pe funcţie în urma unui concurs promovat care-i asigura un mandat de patru ani. Canciu are pe rol mai multe procese împotriva Ministerului Educaţiei şi s-a adresat inclusiv Direcţiei Naţionale Anticorupţie.
În luna februarie, mai mulţi inspectori generali şi adjuncţi din ţară, în special din rândul celor demişi în vara anului trecut de către fostul ministru al Educaţiei Liviu Pop, dar care au fost repuşi în funcţii după ce au câştigat în instanţă suspendarea deciziilor, au reclamat că au primit prin fax, într-o vineri noapte, fişe de evaluare care nu le-ar aparţine. Ei spuneau că în urma acestor evaluări au fost notaţi cu "nesatisfăcător", motiv pentru care au depus contestaţii la Ministerul Educaţiei.
Astfel de situaţii au fost la Buzău, unde toate cele trei şefe ale ISJ au fost notate cu "nesatisfăctor", dar şi la Brăila, în Mehedinţi, în Arad sau în Vrancea.
În 28 februarie, Ministerul Educaţiei a anunţat că a decis anularea rezultatelor evaluărilor inspectorilor şcolari generali, a inspectorilor generali adjuncţi şi a directorilor caselor corpului didactic, după ce în urma verificărilor făcute de către Corpul de Control al ministrului au fost constatate vicii majore în organizarea procesului de evaluare, dar şi în evaluarea propriu-zisă. Ministerul mai spunea că a fost începută cercetarea disciplinară în cazul persoanelor vinovate.
Însă la sfârşitul lunii martie, inspectorii şcolari din Brăila, Buzău, Ialomiţa şi Vrancea spuneau că au primit prin poştă rezultatele contestaţiilor la evaluarea activităţii manageriale pe anul 2016-2017, punctajele rămânând identice cu cele iniţiale. Zece dintre inspectorii şcolari, printre care şi cei de la Buzău şi Vrancea, au semnat o plângere care a fost trimisă la DNA.
