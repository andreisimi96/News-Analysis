WORLD CUP 2018 FRANŢA-AUSTRALIA 2-1. Selecţionerul Australiei, olandezul Bert van Marwijk, regretă că echipa sa nu a reuşit să obţină un rezultat de egalitate în faţa Franţei, în partida disputată sâmbătă la Kazan, în cadrul Grupei C a Cupei Mondiale de fotbal ediţia 2018, şi câştigată la limită de vicecampioana Europei (2-1).
WORLD CUP 2018 FRANŢA-AUSTRALIA 2-1. "Sunt mândru şi dezamăgit. Nu pot să le reproşez nimic jucătorilor mei, nu pot decât să îi felicit. Este un rezultat amar, meritam o remiză. Unul dintre cele mai pozitive aspecte este că am rezistat şi am ne-am arătat personalitatea. Am reuşit o performanţă foarte bună, nimeni nu se aştepta să facem faţă francezilor aşa cum am reuşit.
Au fost momente în care nu mai ştiau ce să facă, au recunoscut ei înşişi, iar acesta este chiar un compliment. Am pierdut în urma unui penalty destul de controversat, nu este aşa de rău, şi am încasat un gol chiar înainte de final", a declarat Bert Van Marwijk după primul joc al grupei C, de la CM 2018.
Citeşte şi FRANTA - AUSTRALIA 2-1, meci decis de arbitrajul video: "Cocoşii" vor titlul la CM 2018
Referindu-se la faza în care Antoine Griezmann a fost faultat în careu, iar centralul a acordat penalty după consultarea asistenţei video (VAR), selecţionerul Australiei a precizat: "Arbitrii sunt şi ei oameni, iar greşeala este omenească. VAR este la început şi avem multe de învăţat în legătură cu acest sistem şi utilizarea sa. Prefer să vorbesc despre meci, este cel mai important, şi nu mai pot schimba acum rezultatul", a mai spus Bert van Marwijk.
