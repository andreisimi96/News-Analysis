Simona Halep are un avans de 1.226 de puncte faţă de daneza Caroline Wozniacki, clasată pe locul 2. Finalista RG, americanca Sloane Stephens a urcat de pe locul 10 pe locul 4, cel mai bun din carieră, cu 5.463 de puncte. Fosta campioană, letona Jelena Ostapenko, a ieşit din Top 10, după ce a fost eliminată în turul I la ediţia recent încheiată.
Jelena Ostapenko, câştigătoarea de anul trecut, a coborât de pe locul 5 pe 12, cu 3.392 de puncte.
Şase românce sunt în primele 60 de jucătoare din lume.
Mihaela Buzărnescu este a doua jucătoare română cel mai bine clasată în această săptămână, pe locul 30, cu 1.543 de puncte, în urcare trei poziţii. Buzărnescu a ajuns pe cea mai bună poziţie din carieră după ce a jucat în optimile French Open.
Irina Begu a urcat de pe locul 40 pe 35, cu 1.365 puncte, iar Sorana Cîrstea a coborât o poziţie, până pe locul 50, cu 1.065 de puncte,
Monica Niculescu a urcat, de pe locul 60 pe 58, cu 956 de puncte, la fel Ana Bogdan, de pe 66 pe 59, cu 931 puncte, cel mai bun loc din carieră.
Cea mai spectaculoasă ascensiune a avut-o Alexandra Dulgheru, care a ajuns în turul al doilea la RG, după ce a jucat calificări. Ea a urcat 34 de poziţii, până pe locul 125, cu 483 de puncte. Irina Bara a urcat şi ea, de pe 175 pe 167, cu 344 de puncte, iar Alexandra Cadanţu a ieşit din Top 200, după ce a coborât 57 de locuri, de pe 191 pe 248, cu 211 de puncte. Ea a pierdut punctele aferente finalei jucate anul trecut la Bol, Croaţia.
La dublu, Monica Niculescu a urcat de pe locul 18 pe 17, cu 3.547 de puncte, Irina-Camelia Begu a coborât de pe 28 pe 35, cu 2.150 de puncte, Mihaela Buzărnescu a urcat de pe 50 pe 41, cu 1.820 de puncte, Raluca Olaru a coborât de pe 39 pe 47, cu 1.650 de puncte, Sorana Cîrstea a urcat pe locul 89 pe 70, cu 1.092 de puncte, la fel Irina Bara, de pe locul 105 pe 71, cu 1.091 de puncte.
În Top 10 WTA, ucraineanca Elina Svitolina, eliminată în turul al III-lea al RG de Buzărnescu, a coborât pe locul 5 de pe 4, la fel Karolina Pliskova din Cehia, de pe locul 6 pe 7. Jucătoarea franceză Caroline Garcia a urcat de pe locul 7 pe 6, cel mai bun din carieră. În Top 10 a pătruns şi americanca Madison Keys, semifinaistă la French Open.
Primele zece locuri în clasamentul WTA de simplu sunt ocupate de următoarele jucătoare:
1. Simona Halep (România) 7.970 de puncte;
2. Caroline Wozniacki (Danemarca) 6.745;
3. Garbine Muguruza (Spania) 6.550;
4. Sloane Stephens (SUA) 5.463.
5. Elina Svitolina (Ucraina) 5.305;
6. Caroline Garcia (Franţa) 4.970;
7. Karolina Pliskova (Cehia) 4.685;
8. Petra Kvitova (Cehia) 4.610;
9. Venus Williams (SUA) 3.971;
10.Madison Keys (SUA) 3.536.
