Vicepremierul Graţiela Gavrilescu, ministru al Mediului, spune că a încercat să exporte din urşii României care ies din păduri din ce în ce mai des şi intră în oraşe, însă nimeni nu i-a vrut. Gavrilescu a declarat, luni, în cadrul unei vizite pe care o face în judeţul Prahova, că a făcut adrese oficiale către omologii săi din mai multe ţări, întrebându-i dacă vor să accepte urşi din România, însă nimeni nu s-a arătat interesat de un astfel de transfer. 
Gavrilescu spune că, în scripte, populaţia de carnivore mari, respectiv urşi, ar fi de peste 6.500 de capete. Ministrul Mediului este convins, însă, că în realitate numărul urşilor din pădurile noastre este cu cel puţin 2.000 de exemplare mai mare. În acest context, ministrul a spus că nu va ezita să emită un ordin privind vânătoarea, dacă stuaţia o va impune. "În viitorul apropiat nu o să îmi fie frică să emit, dacă o să fie nevoie, un ordin de ministru privind vânătoarea", a spus Gavrilescu.
