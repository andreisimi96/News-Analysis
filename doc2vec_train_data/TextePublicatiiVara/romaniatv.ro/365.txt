Două tramvaie au fost implicate, joi, într-un accident de circulaţie pe Şoseaua Viilor din Capitală, în staţia Ştefan Hepiteş, pe sensul spre CFR Progresul, accident în urma căruia au rezultat patru persoane rănite, una dintre acestea fiind chiar conducătorul vehiculului din spate, informează Regia Autonomă de Transport Bucureşti (RATB).
"Timp de 20 de minute (14:25-14:45) au fost blocate liniile 7, 10, 11 şi 25, pe unul dintre sensuri. Persoanele rănite au fost preluate de ambulanţe şi duse la spital pentru investigaţii. După 65 de minute s-a reluat circulaţia tramvaielor pe ambele sensuri", precizează sursa citată.
Directorul general al RATB a dispus măsuri pentru cercetarea eventualelor cauze tehnice ale accidentului.
“Pompierii le-au pus măști de oxigen multora dintre călători. Lumea a încercat disperată să iasă din tramvai, dar pentru că vatmanului i se făcuse rău, nu mai avea cine să deschidă. Atunci s-au panicat. Mai mulți bărbați au rupt contactele care asigură deschiderea/închiderea ușilor și le-au deschis forțat. Le-au ținut așa ca să iasă femeile și copiii”, a declarat, pentru Libertatea, un călător.
