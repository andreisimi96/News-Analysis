Fostul ofiţer SRI Daniel Dragomir confrmă, duminică, pe pagina sa de Facebook, că o zi de filaj la Serviciul Român de Informaţii (SRI) costă aproximativ 3.000 de euro, precizând că au fost cheltuite sume uriaşe pentru ca românii să fie urmăriţi.
Foto:  RomaniaTV.net
Fostul ofiţer SRI, Daniel Dragomir, distribuie un articol al jurnalistului Răzvan Savaliuc, în care acesta precizează că, în ultimii 12 ani, peste 6 milioane de români, respectiv toată populaţia activă aflată în câmpul muncii, au fost ascultaţi, fiind cheltuite zeci de miliarde de euro pe interceptările şi filajele SRI şi, tot în articol, prezintă un document emis de DNA Oradea, din 2014, în care se arată că, într-un dosar, ponderea cea mai mare a cheltuielilor judiciare o reprezintă cele efectuate cu supravegherile operative care, potrivit Serviciului Român de Informaţii, sunt de până la 3.000 de euro/zi.
"3000 de euro ziua de filaj la SRI. Vă confirm că cifra este reală. Aici sunt banii dumneavoastră!!! Într-o zi vom înţelege cu toţii de ce nu avem nici autostrăzi, nici spitale, dar avem "intelligence" de dăm pe afară. Sume uriaşe au fost cheltuite pentru a-i urmări pe români. De aceea, pe lângă răspunderea penală, Coldea, Kovesi şi ceilalţi mafioţi care conduc statul paralel vor trebui să plateasca sumele cheltuite în interes personal. Va trebui să recuperăm de la ei şi de la neamurile lor toate milioanele astea aruncate pe apa sâmbetei. Până la ultimul cent!", a scris, duminică, Daniel Dragomir, pe Facebook.
Daniel Dragomir a fost ofiţer al Serviciului Român de Informaţii, el declarând, într-un interviu pentru Gândul că, ani de zile, a stat în acelaşi birou cu Florian Coldea, fostul prim-adjunct al directorului SRI. Dragomir a demisionat din SRI în anul 2013.
