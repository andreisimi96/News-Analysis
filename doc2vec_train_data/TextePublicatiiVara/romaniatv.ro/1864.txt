Aproape 90% dintre clădirile din România sunt ineficiente energetic, iar autorităţile publice ar trebui să dea un exemplu şi să investească în acest sector, a declarat, marţi, Zoltan Nagy-Bege, vicepreşedinte al Autorităţii Naţionale de Reglementare în Energie (ANRE), într-o conferinţă organizată de Camera de Comerţ şi Industrie Româno-Germană.
"În Europa, 75% din totalul clădirilor sunt ineficiente energetic. Această cifră, în cazul României, este şi mai mare, ne apropiem de 90%. Este motivul pentru care a fost nevoie de o directivă europeană care să vină cu obligaţii ferme. Este foarte, foarte important ca autorităţile publice să vină cu exemple pozitive şi să facă investiţii în acest domeniu. Cea mai ieftină energie este cea pe care nu o consumăm, iar eficienţa energetică trebuie abordată ca o resursă de energie în sine", a afirmat oficialul ANRE.
Potrivit acestuia, Directiva europeană privind consumul energetic al clădirilor este deja aprobată şi se aşteaptă publicarea în Jurnalul Oficial al Comisiei Europene.
"Sectorul de clădiri este cel mai mare consumator de energie din Europa, peste 40% din consumul de energie se produce în clădiri, rezidenţial, public şi industrial. Totodată, acelaşi sector este responsabil pentru o treime din emisiile de dioxid de carbon din Europa", a mai arătat Nagy-Bege.
Clădirile publice reprezintă 64% din totalul imobilelor consumatoare de energie din România. Instituţiile de educaţie utilizează 354 kWh/mp/an, faţă de consumul clădirilor din celelalte sectoare, de 200-250 de kWh/mp/an, potrivit datelor Institutului Naţional de Statistică, centralizate de compania germană GFR şi prezentate în timpul conferinţei. 
