Senatoarea PNL Alina Gorghiu a avut un schimb de replică cu social-democratul Claudiu Manda, care a prezidat şedinţa de miercuri a Senatului. Ulterior, Alina Gorghiu a anunţat că, în cazul în care senatorul PSD nu-şi cere scuze, îşi rezervă dreptul să îl dea în judecată.
Disputa a pornit după discursul de la tribuna Senatului, în care Alina Gorghiu îl critica pe liderul PSD, Liviu Dragnea pentru afirmaţiile sale conform cărora statul paralel ar fi fost în parte finanţat de NATO şi UE. 
În replică, Claudiu Manda a spus că au apărut în spaţiul public informaţii potrivit cărora aceasta ar fi fost parte a procesului fostului ministru al Transporturilor Dan Şova.
Alina Gorghiu  a ameninţat că îl dă în judecată. "Vă rog să vă cereţi scuze pentru că aţi spus că am fost parte într-un proces penal cu domnul Şova, pentru că minţiţi. Dar vă rog să o faceţi de la microfon, altfel fie aduceţi proba, fie îmi revine dreptul să vă dau în judecată pentru minciună ordinară. Aştept scuzele. Mulţumesc", a spus Alina Gorghiu, potrivit Mediafax .
