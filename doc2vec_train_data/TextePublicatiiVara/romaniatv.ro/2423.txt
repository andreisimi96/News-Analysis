Prim-ministrul Viorica Dăncilă, aflată în vizită oficială în Estonia, a avut vineri o întrevedere cu omologul eston, Jüri Ratas, cei doi oficiali discutând despre modalităţile de susţinere a creşterii schimburilor comerciale dintre cele două ţări, se arată într-un comunicat al Guvernului.
Potrivit sursei citate, vizita oficială a premierului român în Estonia este prima la acest nivel după 1991, când România a restabilit relaţiile diplomatice cu statul eston.
În cadrul întâlnirii celor doi premieri "a fost reconfirmat faptul că relaţiile dintre România şi Republica Estonia sunt apropiate, fundamentate pe un parcurs similar şi pe interese comune legate de tematicile europene şi de asigurarea securităţii flancului estic".
Totodată, cei doi oficiali au avut un schimb de opinii asupra modalităţilor de susţinere a creşterii schimburilor comerciale care, deşi au o evoluţie pozitivă, sunt sub potenţialul celor două economii, se precizează în comunicat.
Conform Executivului român, în discuţii au fost evaluate perspectivele dezvoltării cooperării sectoriale în domeniile apărării, turismului, culturii, educaţiei, energiei, protecţiei mediului şi agriculturii. În context, s-a discutat despre faptul că România va deveni naţiune-sponsor şi va participa cu doi experţi la Centrul Cooperativ de Excelenţă NATO pentru Apărare Cibernetică, cu sediul la Tallinn.
De asemenea, au fost trecute în revistă iniţiativele de cooperare la nivelul administraţiilor publice locale, care pot crea punţi de legătură între oraşe din România şi din Estonia.
Cei doi premieri au convenit şi realizarea unui schimb de experienţă în domeniul digitalizării şi au arătat interes pentru colaborarea în pregătirea şi gestionarea preşedinţiei Consiliului UE şi în procesul de aderare la OCDE, se menţionează în comunicat.
Totodată, Dăncilă şi Ratas au prezentat acţiunile de marcare a Centenarului din fiecare ţară, fiind discutate şi propuneri comune de celebrare a acestor evenimente.
"În cadrul schimbului de opinii privind agenda UE a reieşit angajamentul comun al celor două ţări pentru consolidarea proiectului european. În context, premierul român a reiterat faptul că ţara noastră are o abordare fermă proeuropeană, care urmăreşte o integrare mai profundă în cadrul Uniunii. Din discuţii a reieşit şi importanţa pe care ambele ţări o acordă oferirii de sprijin pentru aspiraţiile europene ale statelor din Parteneriatul Estic, dar şi procesului de extindere a Uniunii", se mai arată în comunicat.
În cadrul întrevederii a fost abordată şi tema preşedinţiei române a Consiliului UE. "Premierul Viorica Dăncilă a prezentat stadiul pregătirilor şi a oferit detalii despre priorităţile avute în vedere de ţara noastră pe durata mandatului european. În context, partea română a transmis interesul pentru experienţa estonă în pregătirea şi gestionarea Preşedinţiei Consiliului UE", precizează Guvernul.
După întrevederea oficială, cei doi oficiali s-au deplasat în Parcul Tabasalu din Tallinn pentru a planta un stejar - un gest simbolic pentru marcarea Centenarului. "Anul 2018 marchează celebrarea Centenarului atât pentru România, care sărbătoreşte realizarea Marii Uniri, cât şi pentru Estonia, care aniversează împlinirea unui secol de la adoptarea Declaraţiei de independenţă", potrivit sursei citate.
