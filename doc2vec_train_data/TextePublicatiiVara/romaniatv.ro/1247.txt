Ipoteză șocantă luată în calcul de anchetatori, în cazul tânărului de 31 de ani descoperit decedat, după ce acesta, împreună cu alți doi prieteni, ar fi încercat să fugă de un paznic de vânătoare. Anchetatorii bănuiesc că acesta nu ar fi murit în urma accidentului, ci pentru că ar fi fost împușcat în cap.
Polițiștii timișeni încearcă să facă lumină în cazul tânărului de 31 de ani decedat pe raza localității Vișag, în noaptea de miercuri spre joi. Oamenii legii i-au prins și pe cei doi amici ai tânărului și i-au dus la audieri. Aceștia au dispărut imediat după ce mașina s-a răsturnat și l-au lăsat în urmă pe amicul lor decedat.
Declarațiile lor se bat însă cap în cap cu cele ale paznicului fondului de vânătoare care îi urmărea pentru că îi bănuia că se află în zonă la braconaj.
La momentul la care polițiștii au ajuns la locul incidentului, ei nu au găsit în autoturism sau în preajmă arme, muniții sau vânat. Au găsit însă în cadavru bucăți metalice care se presupune că ar fi alice, iar oamenii legii bănuiesc că tânărul de 31 de ani ar fi decedat după ce a fost împușcat accidental în cap, în momentul în care mașina s-a răsturnat. Ei așteaptă acum rezultatul preliminar al autopsiei pentru a ști cu siguranță dacă bucățile metalice sunt sau nu alice, scrie tion.ro.
În noaptea de miercuri spre joi, un tânăr de 31 de ani a fost descoperit decedat lângă o mașină ce s-a dat de mai multe ori peste cap. Tânărul, împreună cu doi prieteni, încercau să fugă de paznicul unui fond de vânătoare care îi urmărea pentru că avea informații că cei trei s-ar afla în zonă la braconaj. Tânărul mort a fost lăsat la fața locului de prietenii lui care au fugit. Aceștia au fost prinși în cursul zilei de joi și au fost duși la audieri la sediul Poliției Lugoj.
