Ducesa de Sussex, Meghan Markle, s-a aflat în atenţia tuturor odată cu participarea sa la primul evenimentul desfăşurat la Palatul Buckingham - parada Trooping the Colour - care a avut loc sâmbătă 9 iunie, de ziua oficială a Majestăţii sale Regina Elisabeta a II-a, relatează online ziarul spaniol ABC.
Pentru prima dată de când poartă titlul de Ducesă de Sussex, Meghan Markle a participat la un eveniment regal, iar ţinuta aleasă de ea a stârnit atât laude cât şi critici în egală măsură. Ea a purtat un taior roz pal creaţie a stilistei Carolina Herrera.
Deşi culoarea şi lungimea taiorului au fost ajustate corect, jacheta croită pe măsură pentru Meghan Markle avea un decolteu barcă ce îi lăsa la vedere umerii goi şi se închidea lateral cu nasturi mari roz. Fosta actriţă a fost criticată pentru această ţinută îndrăzneaţă care dezvelea prea mult din partea de sus.
Citeşte şi Prinţul George, nepotul reginei Elisabeta a II-a a Marii Britanii, sub MAXIMĂ SECURITATE din cauza unor ameninţări ale Statului Islamic
Ţinuta a fost completată de o pălărie creaţie Phillip Treacey şi de bijuterii de la casa Birks. Însă fără îndoială cea mai admirată a fost poşeta de mână "clutch", asortată în aceeaşi tonalitate roz pudrat. Accesoriul a fost realizat de maeştrii artizani din Ourense (Galiţia, Spania) care lucrează pentru celebra stilistă americană de origine venezueleană Carolina Herrera.
Totuşi, Meghan Markle a încălcat protocolul purtând o ţinută care îi lăsa umerii la vedere. "A fost considerată de unii ca fiind puţin prea decoltată, dar personal nu văd niciun rău în asta", a declarat Joe Little, Majesty managing director, care a ţinut să precizeze că ducesa "a arătat minunat".
