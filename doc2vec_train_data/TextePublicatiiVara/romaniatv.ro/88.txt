Preşedintele SUA Donald Trump anunţă pe Twitter că o delegaţie americană se află în Coreea de Nord pentru a stabili detaliile summit-ului cu Kim Jong Un şi îşi exprimă încrederea în potenţialul strălucit al Coreei de Nord.
"Delegaţia noastră a sosit în Coreea de Nord pentru a pregăti summitul dintre Kim Jong Un şi mine. Cred cu tărie că Coreea de Nord are un potenţial strălucit şi într-o zi va fi o naţiune puternică din punct de vedere economic şi financiar. Kim Jong Un este de acord cu mine pe acest subiect. Aşa se va întâmpla!", a scris Trump.
Summit-ul, care a fost iniţial programat pentru 12 iunie în Singapore, a fost anulat săptămâna trecută de Donald Trump care, într-o scrisoare către Kim, a făcut referire la comentariile oficialilor nord-coreeni, care l-au numit pe vicepreşedintele american Mike Pence „un politician marionetă”.
Totuşi, Trump pare să se fi răzgândit. El a declarat că discută cu nord-coreenii pentru a organiza summit-ul, iar sâmbătă a precizat că „data va fi tot 12 iunie în Singapore. Acest lucru nu s-a schimbat”.
Preşedintele sud-coreean Moon Jae-in a declarat că discuţii tehnice vor avea loc între SUA şi Coreea de Nord în curând şi că deznodământul acelor discuţii va arăta dacă summit-ul de pe 12 iunie va mai avea loc. El a adăugat că se aşteaptă ca atât discuţiile cât şi summit-ul să decurgă „fără probleme”.
