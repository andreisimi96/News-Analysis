Preşedintele Klaus Iohannis a declarat, miercuri, că politica educaţională în România se face "după ureche", punctând că riscurile unei abordări haotice sunt foarte mari şi rezultatele pot fi foarte grave.
"Numărul mare de legi din zona Educaţiei ajunse la promulgare, adesea cu prevederi contradictorii, denotă că la noi se face politică educaţională după ureche. Chiar raportul lansat astăzi ne arată că multe dintre eşecurile înregistrate de anumite sisteme de Educaţie pot fi explicate prin politici nesănătoase şi ineficiente. Riscurile unei abordări haotice sunt foarte mari şi rezultatele pot fi foarte grave", a afirmat Iohannis, la lansarea raportului "World Development Report 2018: Learning to Realize Education's Promise", care a avut loc la Biblioteca Centrală Universitară "Carol I", scrie Agerpres.
El a subliniat că trebuie crescută calitatea actului didactic şi stabilite obiective în domeniu bazate pe exigenţele lumii moderne.
"În literatura de specialitate există un termen care ar trebui să ne atragă atenţia. Este acela de 'middle income trap' (...) şi descrie statele care pot creşte până la un punct, dar nu reuşesc să devină cu adevărat real dezvoltate. Astfel de state nu reuşesc să pună pe picioare o economie bazată pe cunoaştere şi cu o suficientă capacitate competitivă. Noi riscăm să devenim o astfel de ţară şi riscăm să intrăm într-un astfel de blocaj dacă nu rezolvăm cât de curând problemele de echitate din învăţământ, dacă nu creştem calitatea actului didactic şi dacă nu stabilim obiective educaţionale bazate pe exigenţele lumii moderne, nu pe exigenţele lumii în care am trăit noi în tinereţea noastră", a explicat preşedintele Iohannis. 
