La ora 13.01 GMT, racheta Soyuz MS-09, la bordul căreia se aflau rusul Sergey Prokopyev, americanca Serena Aunon-Chancellor şi germanul Alexander Gerst, s-a fixat de ISS cu succes, precizează un comunicat emis de Roscosmos.
După conectare, spaţionauţii vor trebui să deschidă un sas care le va permite apoi să pătrundă în interiorul staţiei. Această procedură, care poate să dureze mai multe ore, ar trebui să se încheie în jurul orei 16.00 GMT, potrivit agenţiei spaţiale ruse.
Cei trei astronauţi au decolat joi, la ora 11.12 GMT, de pe cosmodromul Baikonur din Kazahstan, într-o misiune de cinci luni la bordul ISS.
Acesta este primul zbor pe orbită pentru Sergey Prokopyev, în vârstă de 43 de ani şi comandant al rachetei, dar şi pentru Serena Aunon-Chancellor, în vârstă de 42 de ani, care este medic. Alexander Gerst, în vârstă de 42 de ani, lucrează pentru Agenţia Spaţială Europeană (ESA) şi este singurul dintre membrii echipajului de pe Soyuz care efectuase deja un sejur la bordul ISS, în anul 2014.
În interiorul laboratorului orbital, ei vor lucra alături de astronauţii americani Drew Feustel şi Richard Arnold şi de cosmonautul rus Oleg Artemiev, care se află la bordul ISS începând din 21 martie.
Duminică, un rus, un japonez şi un american au revenit de pe ISS pe Terra însoţiţi de o minge de fotbal ce ar putea fi utilizată în timpul meciului de deschidere de la Cupa Mondială organizată în Rusia, care va debuta săptămâna viitoare. Această informaţie nu a fost deocamdată confirmată de FIFA.
Staţia Spaţială Internaţională, unul dintre rarele exemple ce marchează cooperarea dintre Rusia şi Statele Unite, se află pe orbită din 1998 şi se deplasează pe o orbită de aproximativ 400 de kilometri deasupra Terrei cu o viteză de 28.000 de kilometri pe oră.
Şaisprezece ţări participă la proiectul ISS, care a avut un cost total de 100 de milioane de dolari, finanţat în mare parte de Statele Unite şi Rusia.
