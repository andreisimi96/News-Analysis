Preşedintele Senatului, Călin Popescu Tăriceanu, afirmă că PNL s-a îndepărtat nu numai de valorile sale liberalie, ci şi de cele democratice şi anunţă că, în cursul săptămânii viitoare, un alt parlamentar PNL îşi va anunţa trecerea la ALDE. El a mai spus că PNL "a devenit partidul sistemului şi al binomului".
"Ei (cei care au plecat din PNL - Nn.r.) se raportează la esenţa unui partid. Esenţa unui partid este definită de modul cum te raportezi la valorile pe care le promovează. Partidul acesta (PNL - n.r.), şi nu vreau să reiau acest lucru, s-a depărtat de la valorile nu numai liberale, ci şi ale democraţiei. Săptămâna aceasta (săptămâna viitoare – n.r.), vă spun, dar nu vreau să vă dau ştirea de acum, va mai fi un parlamentar liberal care îşi va anunţa trecerea la ALDE", a anunţat Călin Popescu Tăriceanu într-o conferinţă de presă comună cu Daniel Zamfir, potrivit news.ro .
Tăriceanu a declarat că PNL a devenit partidul sistemului şi al binomului şi că este un partid inert.
"Evoluţia PNL, care din 2014 nu a făcut decât să confirme că a abandonat principiile liberale, se vede în ultima perioadă când PNL a dovedit nu numai că închide ochii în faţa abuzurilor, dar este şi un susţinător al acţiunilor represive. A fi liber te defineşti când promovezi valorile liberalismului şi PNL nu o mai face. Este mai mult decât o involuţie, PNL a devenit partidul sistemului şi binomului. Că sunt persoane la vârf care au fost şantajate, nu mă interesează, partidul e inert", a mai afirmat acesta.
Senatorii Ioan Popa şi Daniel Zamfir au trecut de la PNL la ALDE, ambii acuzând actuala conducere a PNL.
