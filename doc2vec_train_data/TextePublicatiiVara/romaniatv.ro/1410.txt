Principalul suspect în cazul uciderii în Germania a unei adolescente de 14 ani, Susanna, originară din Republica Moldova, a fost arestat de forţele de securitate din Kurdistan în nordul Irakului, a anunţat, vineri, într-o conferinţă de presă, ministrul german de Interne Horst Seehofer, informează presa locală.
Horst Seehofer a anunţat că irakianul Ali Bashar, suspectat că a violat-o şi ucis-o pe Susanna, a fost reţinut în nordul Irakului chiar în noaptea în care Poliţia Federală din Germania a cerut ajutorul autorităţilor din această ţară.
Tânărul de 20 de ani a devenit principalul suspect în cazul uciderii Susannei la doar două zile după ce a reuşit să plece din Germania spre Turcia, cu o cursă aeriană.
Susanna, o adolescentă care sosise cu familia din Republica Moldova în Germania în luna februarie a acestui an, a fost dată dispărută pe 22 mai.
Părinţii fetei, elevă la o şcoală de lângă Mainz, au alertat poliţia, după ce aceasta nu a mai revenit acasă de la şcoală.
Cadavrul fetei a fost găsit joi, într-o râpă în orăşelul Wiesbaden.
Cazul a declanşat un scandal politic în Germania, autorităţile fiind criticate ca urmare a faptului că irakianul a putut părăsi Germania, deşi s-a folosit de un nume fals pentru a cumpăra biletele de avion.
Ali Bashar locuia cu părinţii şi cei 5 fraţi şi surori într-un adăpost pentru refugiaţi din Wiesbaden, de lângă Mainz. Familia acestuia a ajuns în Germania, prin Grecia, în timpul migraţiei masive din 2015. Din aprilie 2016, cei opt locuiau la Wiesbaden.
Pentru că au făcut apel, după ce cererea lor de azil le-a fost respinsă, celor opt membri ai familiei le-au fost emise permis de şedere, precum şi acte emise şi recunoscute de Uniunea Europeană pentru cei care nu deţin un paşaport valabil.
Însă, se pare că numele de pe cele două documente erau diferite.
Ministrul german de Interne susţine însă că Ali Bashar a plecat din Germania în mod legal.
La aeroport, poliţia federală a verificat doar documentele de identitate emise de autorităţile din Irak. Tânărul de 20 de ani a reuşit să plece cu părinţii, dar şi cu cei 5 fraţi şi surori, spre Istanbul.
"Documentele prezentate erau legale şi valide", a fost anunţul făcut de Poliţia Federală, cu sediul în Postdam.
Oficialii germani au anunţat că vor cere extrădarea lui Ali B., deşi între cele două ţări nu există un acord în acest sens.
"Încercăm un lucru nou cu Irakul şi ar putea dura zile, săptămâni sau luni", a declarat purtătorul de cuvânt al Procuraturii generale din Frankfurt.
În acest caz, a mai existat un suspect, un cetăţean turc în vârstă de 35 de ani, însă acesta a fost eliberat, joi, la o zi după ce fusese reţinut.
