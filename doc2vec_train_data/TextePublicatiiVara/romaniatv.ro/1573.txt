Dăncilă şi Tăriceanu, la resfințirea mănăstirii Dealu după mitingul PSD din Piaţa Victoriei. Firea şi Becali, la biserica din Voluntari
Premierul Viorica Dăncilă şi președintele Senatului, Călin Popescu Tăriceanu, au mers duminică la Târgoviște, unde participă la ceremonia de resfințire a mănăstirii Dealu. Alături de ei sunt şi mai mulţi miniştri din Cabinetul Dăncilă. Tot la biserică a mers şi primarul Capitalei, Gabriela Firea. 
Dupa mitingul de sâmbătă din Piaţa Victoriei, premierul Viorica Dăncilă și președintele Senatului, Călin Popescu Tăriceanu, au mers duminică la Târgoviște, unde participă la ceremonia de resfințire a mănăstirii Dealu. La mănăstire mai sunt prezenți miniștrii Mihai Fifor, Rovana Plumb și Eugen Teodorovici. Ceremonia este oficiată de patriarhul Daniel.
Mănăstirea Dealu adăpostește unul dintre cele mai mari spaţii funerare din ţară. În partea dreaptă a necropolei este înmormântat capul domnitorului Mihai Viteazul.
Gabriela Firea a mers duminică alături de soţul ei, Florentin Pandele şi naşul lor Gigi Becali, la biserica Sfânta Cuvioasă Parascheva din Voluntari.
Anul acesta, la biserica Sfânta Cuvioasă Parascheva din Voluntari credincioșii au prilejul să vadă Brâul Maicii Domnului de la Mănăstirea Kato Xenia din Grecia şi racla care conține mâna dreaptă a Sfântului Ierarh Spiridon, adusă de la catedrala din Corfu, Grecia. De asemenea pot vedea şi o copie a Icoanei Maicii Domnului Prodromița, adusă din Sfântul Munte Athos, care va rămâne permanent spre închinare la Voluntari. Sute de pelerini au venit să se închine la moaşte. 
