Simona Halep (1 WTA) va juca, sâmbătă, de la ora 16:00, finala de la Roland Garros 2018, cu Sloane Stephens (10 WTA). Meciul Simona Halep - Sloane Stephens se joacă pe arena centrală "Phillipe-Chatrier" şi va fi transmisă în direct de Pro TV şi Eurosport.
Simona Halep este a patra jucătoare care joacă o finală de Grand Slam după ce anterior a pierdut trei. Sloane Stephens a disputat în carieră șase finale WTA și nu a pierdut niciuna. Americanca a pierdut un singur set în cele șase finale: 6-4, 4-6, 7-5 (5) cu Dominika Cibulkova, în ultimul act de la Acapulco 2016. De partea cealaltă, Simona Halep a jucat 30 de finale, câștigând 16 dintre ele.
Simona Halep şi Sloane Stephens sunt campioane în probele de junioare la Roland Garros. În 2008, Simona Halep a învins-o pe Elena Bogdan (6-4, 6-7, 6-2), câștigând titlul în proba de simplu dedicată junioarelor, în timp ce Sloane Stephens, alături de Timea Babos, a învins cuplul Lara Arruabarrena / Maria-Teresa Torro-Flor, câștigând în 2010 proba de dublu la junioare.
Simona Halep își va păstra primul loc în clasamentul WTA indiferent de rezultatul finalei, în timp ce Sloane Stephens va face un salt de șase locuri și va ajunge pe poziția a patra în ierarhia mondială, cea mai bună clasare din carieră. Câștigătoarea finalei de la Roland Garros va primi 2,2 milioane de euro și 2.000 de puncte în ierarhia WTA, în timp ce îninsa va încasa 1,12 milioane de euro și 1.300 de puncte WTA.
Simona Halep - Sloane Stephens, finala Roland Garros 2018, se joacă, sâmbătă, de la ora 16:00, în direct la Pro TV şi Eurosport.
