Bărbatul care a intrat cu maşina în pietoni la Moscova, provocând rănirea a şapte persoane, inclusiv a doi suporteri mexicani, nu băuse, ci a spus că era obosit şi din greşeală a apăsat acceleraţia în locul frânei, susţine autoritatea de management al transportului din Moscova, conform Reuters.
De asemenea, autoritatea a prezentat şi un buletin despre care a afirmat că este al tânărului, care se numeşte Chingiz Anarbek Uulu, este din Kîrgîstan şi are 28 de ani.
"Îmi pare foarte rău. Voiam să merg acasă după aceea, să dorm", a afirmat el, adăugând că lucra de 20 de ore. Întrebat de ce a vrut să fugă, el a spus că s-a temut că va fi ucis. Luni el va fi audiat pentru a i se stabili pedeapsa.
Conform copiei buletinului său, postată pe Twitter de autoritatea de management al traficului din Moscova, tânărul se numeşte Chingiz Anarbek Uulu şi este născut în 22 aprilie 1990.
Citeşte şi Imagini şocante cu un taxi care a intrat în mulţime la Moscova. Zeci de oameni au fost luaţi pe capotă VIDEO
Locul naşterii este oraşul Kochkor-Ata din Kîrgîstan, în apropierea frontierei cu Uzbekistanul.
Un cont de pe platforma rusă de social media Odnoklassniki al unei persoane cu acelaşi nume şi aceeaşi dată a naşterii a fost updatat ultima dată în urmă cu doi ani.
Ultimul video postat pe pagină prezintă versetul 82 din Coran, care se referă la ziua judecăţii. Pe pagină nu există alte elemente care să indice existenţa unor legături sau simpatii faţă de grupările militante islamiste.
