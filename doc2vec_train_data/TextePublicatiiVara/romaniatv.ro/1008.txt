Curtea Constituţională a admis, miercuri, parţial sesizările PNL şi USR privind hotătârile de constituire a unor comisii parlamentare speciale. Astfel, CCR a decis că nici Comisia pentru Codul administrativ, nici Comisia privind legile securităţii naţionale nu pot avea drept de iniţiativă legislativă.
"Curtea a reţinut că dispoziţiile art.1 lit.e) teza întâi din Hotărârea Parlamentului nr.19/2018 şi cele art. art.1 lit.e) teza întâi din Hotărârea Parlamentului nr.20/2018, având conţinut identic, potrivit căruia «Comisia poate avea rol de iniţiator al propunerilor legislative în domeniul (...)» contravin prevederilor art.74 alin.(1) din Constituţie, care prevăd expres şi limitativ titularii dreptului de iniţiativă legislativă, şi anume Guvernul, deputaţii, senatorii şi, cu îndeplinirea unor condiţii speciale, un număr de cel puţin 100.000 de cetăţeni cu drept de vot. Nefiind inclusă în această enumerare, o comisie parlamentară nu poate exercita în nume propriu acest drept, deoarece reprezintă o entitate distinctă de cea a membrilor săi parlamentari, doar aceştia din urmă având dreptul de iniţiativă legislativă, în virtutea rolului lor constituţional", se arată în comunicatul CCR.
Celelalte argumente invocate de PNL şi USR în sesizări au fost respinse de Curte.
