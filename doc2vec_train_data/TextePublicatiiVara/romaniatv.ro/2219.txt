Un elev de 14 ani din judeţul Arad care participa la petrecerea de final de clasa a VIII-a, pe un domeniu privat din satul Chelmac, a murit înecat, joi, după ce a căzut din barca în care se afla cu alţi patru colegi. Poliţiştii au deschis dosar de cercetare pentru ucidere din culpă.
Incidentul a avut loc pe un domeniu privat din satul arădean Chelmac, pe care se află o baltă de pescuit, unde elevii Şcolii Gimnaziale Conop au organizat petrecerea de final de clasa a VIII-a.
Conform unor martori, un grup de cinci copii de 14 ani au decis să se plimbe cu barca pe baltă, iar unul s-a dezechilibrat şi a căzut în apa adâncă de trei metri.
Colegii au încercat să-l ajute din barcă, dar nu au sărit pentru că nu ştiau să înoate, în timp ce victima s-a scufundat.
Unul dintre copii a sunat la 112, iar un echipaj cu scafandri al Inspectoratului pentru Situaţii de Urgenţă Arad a ajuns la faţa locului după aproximativ 45 de minute. Trupul a fost găsit după zece minute de căutări, dar manevrele de resuscitare aplicate de SMURD nu au dat rezultate, potrivit news.ro.
Poliţiştii fac cercetări pentru ucidere din culpă, în acest moment fiind vizată fapta, nu vreo persoană.
