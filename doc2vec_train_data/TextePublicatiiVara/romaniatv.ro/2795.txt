Dreapta germană i-a impus luni cancelarului Angela Merkel un ultimatum de două săptămâni în vederea unei soluţii europene la provocarea migraţiei, altfel ţara îşi va închide frontierele, cu riscul de a provoca o criză atât naţională, cât şi în Europa.
Dacă Merkel va eşua la nivel european, poziţia sa va deveni dificil de susţinut - în aşa măsură este cerut un răspuns comunitar la afluxul solicitanţilor de azil. Iar fragila sa coaliţie, din care fac parte dreapta dură bavareză (CSU) şi social-democraţii (SPD), s-ar putea prăbuşi.
Uniunea Creştin Socială (CSU) a ministrului de Interne Horst Seehofer preconizează, în cazul în care nu se va ajunge la un acord european la summitul din 28 şi 29 iunie, să respingă la frontieră toţi solicitanţii de azil care au fost înregistraţi în alt stat membru UE - cel mai adesea Italia şi Grecia - adică aproape toţi azilanţii, potrivit news.ro .
Un reprezentant al partidului bavarez, Hans-Peter Friedrich, a anunţat că măsuri de ”respingere vor fi elaborate până la începutul lui iulie”.
În Germania, unda de şoc politică provocată de venirea a peste un milion de solicitanţi de azil în 2015 şi 2016 nu slăbeşte, în pofida faptului că, începând din 2017, numărul nou-sosiţilor a scăzut considerabil. Această criză a contribuit, de asemenea, la ascensiunea extremei drepte mai peste tot în Europa. În Italia sau în Austria, a intrat la guvernare, iar în Germania accesul ei în alegerile legislative a antrenat conflictul actual din interiorul taberei conservatoare a cancelarului, potrivit news.ro
CSU, care se pregăteşte de alegeri regionale dificile în Bavaria, în octombrie, împotriva Alternativei pentru Germania (AfD, extremă dreapta), şi-a pierdut răbdarea, cu riscul de a doborî alianţa - care datează din 1945 - cu CDU-ul lui Merkel. Această problemă ameninţă majoritatea guvernamentală, formată cu greu în urmă cu trei luni, şi agită spectrul unor alegeri anticipate care ar putea, înainte de toate, să fie în favoarea extremei drepte.
Următoarele două săptămâni sunt, aşadar, decisive şi se anunţă complicate pentru cancelar, pentru că ceea ce cere aliatul său de drepta este exact ceea ce nu vrea Italia, o ţară de sosire a migranţilor, care reclamă repartizarea lor în Europa. Angela Merkel îl primeşte luni seara pe omologul său italian Giuseppe Conte, a cărui ţară refuză de-acum accesul în porturile sale al unor nave ale unor ONG-uri care salvează migranţi pe Marea Mediterana.
