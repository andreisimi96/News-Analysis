Preşedintele american, Donald Trump, a declarat vineri că intenţionează să graţieze circa 3.000 de persoane, între care postum pe fostul campion mondial la box Muhammad Ali, a cărui condamnare pentru refuzul de a se înrola în armata americană pentru a lupta în războiul din Vietnam a fost ulterior anulată de Curtea Supremă a SUA în 1971.
Donald Trump a făcut acest anunţ jurnaliştilor înainte de a pleca la summitul G7 din Canada.
Muhammad Ali a refuzat să se înroleze în armată în 1967, în timpul războiului din Vietnam, invocând motive religioase şi refuzul de a se lupta cu oameni care nu i-au făcut personal nimic. În consecinţă, i-a fost retras titlul de campion mondial la box şi a fost condamnat pentru nesupunere. Cu toate acestea, Curtea Supremă a Statelor Unite a anulat această pedeapsă în 1971.
Gestul de clemenţă prezidenţial pentru Muhammad Ali, care a murit în 2016, nu ar putea fi decât simbolic, scrie AFP.
Graţierea este un drept suveran pe care Constituţia SUA îl conferă preşedintelui.
Răspunzând favorabil unei cereri din partea vedetei de reality-tv Kim Kardashian, Trump a cerut miercuri eliberarea unei femei de 63 de ani care a fusese condamnată la închisoare pe viaţă pentru o infracţiune de trafic de droguri.
În luna mai, preşedintele republican a reabilitat cu titlu postum un alt boxer, Jack Johnson, primul campion mondial de culoare la categoria grea în anul 1908, care a fost condamnat la închisoare pentru acuzaţii rasiste.
