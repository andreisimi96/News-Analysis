Deputatul PSD Florin Iordache, şeful comisiei de modificare a legilor Justiţiei, a declarat că decizia prin care CCR a decis asupra existenţei unui conflict între ministrul Justiţiei şi preşedintele Klaus Iohannis, din cauza refuzului şefului statului de a o revoca pe şefa DNA, poate fi rezumată la trei cuvinte: "Codruţa go home".
"Deci după decizia de astăzi sunt trei cuvinte: «Codruţa go home». Normal că aşteptăm motivarea şi în urma motivării, din ce am văzut şi eu, preşedintele este obligat să o revoce. Tocmai aceasta este ideea, că procurorii sunt, potrivit Constituţiei, în acea coordonare la Ministerul Justiţiei, Ministerul Justiţiei a făcut acea constatare şi de aici mai departe e un aviz consultativ de la secţia de procurori şi preşedintele trebuie să semneze decretul", a afirmat miercuri preşedintele Comisiei speciale pentru legile justiţiei, Florin Iordache, citat de Mediafax.
Întrebat dacă poate fi vorba despre o acţiune de suspendare din funcţie a preşedintelui, în cazul în care Klaus Iohannis refuză să o revoce pe şefa DNA, Laura Codruţa Kovesi, Iordache a răspuns: "Nu. Preşedintele respectă deciziile Curţii Constitionale".
Curtea Constituţională arată, în comunicatul oficial privind decizia de existenţă a conflictului instituţional între preşedinte şi ministrul Justiţiei, că şeful statului urmează să emită decretul de revocare din funcţie a procurorului-şef al Direcţiei Naţionale Anticorupţie, Laura Codruţa Kovesi.
Curtea Constituţională a României (CCR) a stabilit, cu majoritate de voturi, existenţa unui conflict juridic de natură constituţională între ministrul Justiţiei şi Preşedintele României, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi.
"Preşedintele României urmează să emită decretul de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kövesi. Decizia este definitivă şi general obligatorie şi se comunică, potrivit art.36 din Legea nr.47/1992, Preşedintelui României, prim-ministrului Guvernului României şi Ministrului Justiţiei şi se publică în Monitorul Oficial al României, Partea I", se arată în comunicatul CCR.
