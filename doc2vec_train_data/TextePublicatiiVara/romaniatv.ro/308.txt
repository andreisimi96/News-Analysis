Plângerea penală a fost depusă miercuri.
"În data de 24 mai 2018, Tudorel Toader a refuzat în mod abuziv participarea reprezentanţilor FSANP la întrevederea ce a avut loc la sediul Ministerului Justiţiei pentru dezbaterea unor acte normative de interes, limitând astfel exercitarea atribuţiilor de reprezentare şi a mandatului acestora în vederea apărării şi promovării drepturilor şi intereselor profesionale ale membrilor de sindicat. Deşi în perioada mai 2017-mai 2018 au fost mai multe runde de negocieri şi mai multe întâlniri oficiale între Tudorel Toader şi reprezentanţii FSANP, ministrul şi-a permis, încă o dată, să dezinformeze cu intenţie opinia publică şi mass-media, invocând o aşa-zisă lipsă de calitate a organizaţiei sindicale care a cerut insistent demiterea acestuia pentru incompetenţa şi subminarea sistemului penitenciar. Evident, Tudorel Toader cunoştea faptul că FSANP este organizaţie sindicală reprezentativă la nivelul sistemului penitenciar, în calitate de ministru al Justiţiei, acesta semnând un Acord cu FSANP, reprezentată prin preşedintele ales, cu doar zece zile înainte de aceast incident care constituie o discriminare vădită a organizaţiei noastre", arată reprezentanţii Federaţiei Sindicatelor din Administraţia Naţională a Penitenciarelor într-un comunicat de presă transmis joi dimineaţă.
De asemenea, sindicaliştii revin cu solicitarea ca ministrul Tudorel Toader să fie demis din funcţie "pentru incompetenţă şi pentru încercările repetate de a dezinforma opinia publică".
Federaţia Sindicatelor din Administraţia Naţională a Penitenciarelor a cerut în mai multe rânduri demisia ministrului Justiţiei, acuzându-l că "subminează sistemul penitenciar".
