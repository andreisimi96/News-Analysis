Filozoful Mihai Şora şi Asociaţia MagicCamp vor primi Premiul Cetăţeanului European pe 2018, în urma deciziei juriului din Parlamentul European, pe baza voturilor date de un grup de europarlamentari.
Informaţia a fost publicată joi de Monica Macovei pe pagina sa de Facebook. Ea spune că, împreună cu Cristian Preda, l-a propus pe Mihai Şora să primească acest premiu, pentru că „de 28 de ani, zi de zi, promovează democraţia, pluralismul şi valorile Cartei Europene a drepturilor şi libertăţilor”.
„Domnul Şora a mers şi merge în mod regulat în şcoli şi le vorbeşte copiilor şi tinerilor despre spiritul şi valorile europene. Când i-am telefonat pentru a-l întreba dacă acceptă să îl nominalizăm pentru acest premiu, domnul Şora mi-a povestit despre dezbaterile vii pe care le are zilnic în scoli, primind tot mai multe invitaţii, şi, cum era de aşteptat, mi-a spus că nu face asta pentru o recunoaştere publică, ci din credinţă, cu bucurie, pentru a învăţa şi discuta cu tânăra generaţie despre valorile europene, libertate şi spirit critic”.
Macovei a adăugat: „Acest premiu este o dovada modestă a muncii benevole şi de mare însemnătate pe care o face pentru viitorul liber şi democratic al Românei”.
Ea a anunţat că premiul va fi decernat şi Asociaţiei MagicCamp. Ceremonia va avea loc pe 9 octombrie 2018, la Bruxelles.
În fiecare an, Parlamentul European acordă Premiul Cetăţeanului European unei persoane, unui grup ori asociaţii şi organizaţii care au avut reuşite excepţionale şi s-au implicat în activităţi de promovare a înţelegerii şi integrării cetăţenilor statelor membre UE, de cooperare culturală, proiecte legate de Anul European şi în activităţi care exprimă valorile Cartei drepturilor fundamentale a Uniunii Europene.
