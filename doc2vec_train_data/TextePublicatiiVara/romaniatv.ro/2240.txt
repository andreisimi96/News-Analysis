Un tânăr în vârstă de 17 ani care în luna octombrie a anului trecut şi-a ucis cu un topor tatăl şi apoi a anunţat pe Facebook moartea acestuia, încercând să ascundă urmele crimei, a fost condamnat la patru ani într-un centru de detenţie. În acelaşi dosar, un alt tânăr care a ştiut despre comiterea omorului a fost condamnat la opt luni pentru favorizarea făptuitorului.
Tribunalul Prahova la condamnat la patru ani de închisoare într-un centru de detenţie pe Ionuţ Florian Barbu, un tânăr de 17 ani dintr-o comună prahoveană care în octombrie anul trecut şi-a ucis cu un topor tatăl după ce acesta l-a certat pe motiv că a venit seara târziu acasă.
Tânărul, care se află în prezent în penitenciarul Mărgineni din 24 octombrie anul trecut, poate contesta decizia.
În acelaşi dosar judecătorii au dispus o pedeapsă de opt luni de închisoare pentru un prieten al lui Ionuţ Florian Barbu, care a ştiut despre comiterea crimei dar nu a anunţat poliţia.
La momentul omorului, tânărul Ionuţ Florian Barbu era elev în clasa a XI-a la liceul din localitatea Bălţeşti, potrivit news.ro .
