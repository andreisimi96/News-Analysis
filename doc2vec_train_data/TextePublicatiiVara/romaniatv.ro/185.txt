Joachim Low, antrenorul naţionalei Germaniei, a stabilit codul de conduită pe care fotbaliştii nemţi vor trebui să-l respecte la Cupa Mondială din Rusia. Pentru ca jucătorii să-şi menţină la maximum concentrarea în timpul competiţiei, Low le-a interzis să întreţină relaţii intime. De asemenea, Low le-a interzis şi să posteze pe reţelele sociale. Astfel, dacă vor publica fotografii din vestiar sau din hotel, fotbaliştii vor risca excluderea din lot, notează The Sun. 
CM 2018: Chiar dacă deţinătorii ultimei Cupe Mondiale vor trebui să se abţină de la sex, Facebook şi Instagram, ei vor avea totuşi voie să consume un pahar de vin sau o bere înainte de somn. De asemenea, în baza unui interval de timp bine stabilit, cu acordul selecţionerului, jucătorii vor putea să-şi vadă soţiile, iubitele şi copiii pe durata desfăşurării turneului, conform Gazetta dello Sport.
Joachim Low a subliniat aşteptările pe care le are de la echipa sa. "Echipa este mult mai importantă decât ego-ul", a declarat Low.
Deşi Germania are mulţi jucători de calitate, care pot face diferenţa prin acţiuni individuale, antrenorul pune foarte mult accent pe spiritul de echipă. "Jucătorii cunosc foarte bine regulamentul, ei ştiu care sunt ambiţiile şi obiectivele noastre: nimeni nu poate deveni campion de unul singur, cu toţii suntem nişte piese de puzzle", a declarat antrenorul german.
Nu doar Low va face din partidele de amor doar un subiect tabu pentru Mondial. Compatriotul selecţionerului Germaniei, Gernot Rorh, a stabilit reguli stricte pentru jucătorii Nigeriei. Fotbaliştii nigerieni vor avea interzis la relaţii intime în timpul turneului, însă vor putea să se vadă cu familiile după meciuri.
"Da, jucătorii pot primi vizite din partea soţiilor şi a familiei la Cupa Mondială, dar nu le voi da voie să se distreze cu rusoaice, nu, nu, nu. Doar căpitanul Mikel, care are o parteneră rusoaică are voie", a declarat Rorh.
Un alt antrenor care le va permite jucătorilor să consume alcool este Gareth Southgate, selecţionerul Angliei.
