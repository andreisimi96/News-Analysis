Ceaiul preparat din florile de iasomie stimulează arderea grăsimilor și te energizează. Descoperă ce alte efecte benefice au remediile naturiste din iasomie.
Florile uscate de iasomie sunt folosite în aromarea ceaiurilor, băuturilor carbogazoase, iar uleiul esențial este valoros în aromaterapie și medicina naturistă, precum și în industria de parfumuri și produse cosmetice.
Crește capacitatea de concentrare
Te simți extenuat, ai palpitații, dureri de cap și ți-e greu să te concentrezi? Acestea ar putea fi semne clare că suferi de oboseală cronică. Pentru atenuarea simptomelor, poți să bei un ceai de iasomie, căci este sursă de energie la fel ca orice altă băutură care are cofeină, spun specialiștii.
Alungă bolile respiratorii
Datorită proprietăților antivirale și antibacteriene pe care le are planta, un consum regulat de ceai de iasomie poate preveni răceala și gripa. Mai mult, consumul de ceai când ești răcit grăbește însănătoșirea.
Îți menține inima sănătoasă
Pentru persoanele cu rude care au avut de-a lungul timpului probleme cardiovasculare, consumul de ceai de iasomie ajută în prevenirea unor astfel de neplăceri. Compușii din compoziția sa sunt un factor-cheie în inhibarea depunerii colesterolului „rău" (LDL) pe artere. Astfel, ceaiul de iasomie ține sub control nivelul colesterolului și a tensiunii arteriale și previne, de asemenea, stresul oxidativ. Datorită antioxidanților care să găsesc în ceai, licoarea scade riscul de infarct miocardic.
Are efect antirid
Uleiul esențial pur de iasomie nu trebuie folosit nediluat, deoarece poate provoca iritații, dar amestecat cu alte uleiuri vegetale, cum este cel de argan, și pus în crema de zi sau cea hidratantă, face minuni pentru pielea uscată.
Întrucât uleiul de iasomie are efect antioxidant, prevenind îmbătrânirea prematură a pielii, acesta este un excelent remediu antirid. Mai mult, fiind antibacterian, ameliorează micile probleme ale pielii, cum este acneea ușoară.
Pentru un păr frumos, sănătos și rezistent, pune câteva picături de ulei esențial de iasomie în șamponul cu care te speli.
Te ajută să slăbești
Ceaiul de iasomie conține catehine, substanțe care accelerează arderea grăsimilor și astfel ajută la pierderea în greutate. Un studiu recent arată că persoanele care beau ceai de iasomie slăbesc mult mai repede decât cele care nu-l consumă regulat. Ceaiul de iasomie este aromat și dulce, dar, pentru că este ușor acid, nu trebuie consumat pe stomacul gol, pentru a se evita arsurile gastrice.
