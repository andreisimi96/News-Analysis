Indicele Robor la trei luni, în funcţie de care sunt calculate dobânzile la majoritatea creditelor în lei, a stagnat la 2,90%, pentru a doua zi consecutiv, potrivit datelor publicate miercuri de Banca Naţională a României (BNR).
Robor la trei luni este indicatorul principal în funcţie de care se calculează dobânzile variabile la creditele în lei.
Luni, indicele a atins nivelul de 2,90%, cel mai mare din 13 octombrie 2014, când a fost 2,92%. Marţi, indicele a stagnat. Indicele a crescut accelerat începând din 13 aprilie, când a atins nivelul de 2,07%, notează News.ro . 
Totodată, indicele Robor la şase luni a stagnat miercuri la 3%, pentru a treia oară.
Vineri, acesta a crescut la 3%, cel mai mare nivel din 30 septembrie 2014, când a fost 3,03%.
BNR a anunţat, în 7 mai, creşterea ratei dobânzii de politică monetară de la 2,25% la 2,50% pe an.
