Acestea sunt cuvintele lui Raul Robert, tânărul de 18 ani care a condus mașina cu cele două tinere decedate în lacul Ghioroc, în urmă cu 10 zile. Astăzi, băiatul a fost arestat preventiv , pentru 30 de zile, după ce el și-a petrecut noaptea trecută tot în arest.
"Sunt curat, mi-am recunoscut fapta!". Aceasta este mărturia sinceră a tânărului de 18 ani (care până acum a declarat că cele două fete care au murit se aflau pe scaunele din faţă, deci implicit că una dintre ele a condus atunci mașina), vine în contextul în care polițiștii au adunat probe care l-au făcut pe celălalt tânăr să recunoască și să spună adevărul despre prietenul lui, scrie aradon.ro .
Citeşte şi  Răsturnare de situaţie în cazul morţii fetelor care au căzut cu maşina în lac. Poliţia a arestat un tânăr de 18 ani
Faptul că în imaginile surprinse de camerele de supraveghere, chiar înainte de tragedie, se vede că tinerii au urcat în mașină într-o altă configurație decât cea indicată de supraviețuitori, dar și faptul că atunci, imediat după incident, băieții le-au spus unor martori ajunși în zonă că nu au nevoie de ajutor, omițând să indice că în mașina scufundată mai sunt două persoane, i-au făcut pe anchetatori să se îndoiască de cele declarate de supraviețuitori.
Astfel, puși în fața probelor, unul dintre ei, tânărul de 27 de ani, care stătea pe bancheta din spate, a cedat și a recunoscut, indicându-le polițiștilor adevărul: accidentul a fost provocat de cel reținut ieri, care, afectat probabil de turnură, nu și-a recunoscut inițial fapta.
Astăzi, însă, după o noapte petrecută în arest, în fața judecătorului, tânărul și-a recunoscut fapta, eliberându-se, parcă, de povara pe care o purta prin prisma faptului că, din cauza comportamentului său, două tinere au murit nevinovate.
Citeşte şi  Adelina, tânăra moartă în Lacul Ghioroc, înmormântată cu drifturi şi zgomot de maşini turate VIDEO
Raul a recunoscut, astfel, că în urmă cu 10 zile, aflându-se cu un amic și cu două prietene la Ghioroc, a rugat-o pe proprietara mașinii să îl lase să conducă și el, într-o zonă cu drum agricol, în vecinătatea lacului Ghioroc. Tânărul ar fi primit permisiunea și, cu toate că nu avea permis de conducere și ar fi consumat și alcool, a început să accelereze brutal, pierzând controlul volanului și prăbușindu-se în apa rece a lacului extrem de adânc.
După ce s-au salvat, băieții au încercat să ascundă faptul că în mașina căzută în apă se mai află două tinere, spunându-le martorilor că totul e în regulă.
Cei care au intervenit pentru salvarea victimelor nu au mai putut face nimic pentru fete, acestea fiind deja înecate.
Astăzi, suspectul care a șofat mașina a primit mandat de arestare pentru 30 de zile, urmând ca în această perioadă polițiștii să încerce să reconstituie tragedia pas cu pas.
