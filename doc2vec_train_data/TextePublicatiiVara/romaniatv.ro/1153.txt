Fostul şef al agenţiei de presă Mediafax, Cristi Dimitriu, scrie că Ringier a bătut palma cu Intact pentru preluarea ziarului Gazeta Sporturilor. În luna aprilie presa de specialitate scria că familia Voiculescu, proprietarul GSP, -a întâlnit la Bucureşti cu un oficial al trustului elveţian, Ringier.
"Mai multe surse îmi spun că Ringier a bătut palma cu Intact pentru preluarea ziarului Gazeta Sporturilor și că Tolontan va fi director editorial pe grup și va veni și cu domeniul tolo.ro în portofoliul Ringier", a scris Cristi Dimitriu pe Facebook.
Contactat de România TV .net directorul Convergent Media, compania care editează Gazeta Sporturilor, a refuzat să comenteze informaţia. "Nu comentez".
"Din ce am auzit, negocierile s-au dus la nivel de Ringier Elveția, iar compania Convergent Media, care deține GSP, a fost auditată spre vînzare", punctează Cristi Dimitriu.
La mijlocul lunii aprilie paginademedia scria că reprezentantul patronatului GSP, Camelia Voiculescu, s-a întâlnit la București cu un oficial al Ringier.
Ringier a fost reprezentat la întâlnirea cu Camelia Voiculescu de Robin Lingg (38 de ani), nepotul lui Michael Ringier, membru în boardul Ringier din Elveția. Totodată, potrivit informațiilor paginademedia.ro, a început un audit al companiei Convergent Media, care editează Gazeta Sporturilor.
Pe final de 2013, Intact a fost la un pas să vândă GSP. Discuțiile s-au blocat după ce grupul elvețian începuse deja procedura de auditare. Unul dintre motive: în plină negociere, Mediafax Group închide ediția tipărită a Pro Sport, principalul concurent.
Cum i-a stricat Sârbu tranzacţia lui Voiculescu
"Îmi amintesc că Ringier a mai vrut să preia GSP și în 2013, când eu eram la Medafax Group și aflase și Sârbu și l-a chemat pe Ioanițoaia la o întâlnire, iar apoi a dat în media să strice negocierile și prețul. Oricum, negocierile dintre Intact și Ringier intraseră în impas tocmai din cauza faptului că Voiculescu cerea prea mult.
Gazeta Sporturilor a mai fost la Ringier în 1999, cu redactor șef Claudiu Șerban, dar în anul 2000 ziarul i-a fost vândut lui Dan Voiculescu. În 2003 Ringier a cumpărat Pro Sport de la Adrian Sârbu, care avea atunci mari dificultăți financiare fiind și în perioada de conflict cu Ion Țiriac, Ovidiu Ioanițoaia și Cătălin Tolontan, împreună cu ziariștii de la Pro Sport, au plecat la Gazeta Sporturilor și nu a vrut să lucreze cu Răzvan Conețeanu, managerul de atunci al Ringier.
Ringier nu a reușit să bată GSP cu Pro Sport în lipsa echipei lui Tolontan și a ținut ziarul până în 2007, când l-a vândut înapoi lui Adrian Sârbu cam cu aceeiași sumă (8 milioane de euro), dar cu datorii mult mai mari. Sârbu a ținut să își ia brandul Pro Sport înapoi și să demomstreze că poate bate GSP, dar nu a reușit decât să aducă o nouă gaură financiară în fosta Publimedia, după ziarul Gândul. Tolontan a reușit însă să managerieze GSP prin firma Convergent Media, păstrând distanță și de politica editorială a lui Voiculescu, pentru care a fost criticat de multe ori la televiziunile Intact.
De fiecare dată în discuțiile și negocierile privind GSP un rol important l-a avut Cătălin Tolontan. Acum situația e mai bună datorită faptului că manager al Ringier România este Mihnea Vasiliu, cu care Tolontan a mai lucrat în trecut la Adrian Sărbu, când conducea Pro Sport.
Cătălin Tolontan, susținut de Ovidiu Ioanițoaia, este managerul căruia i se datorează menținerea GSP pe piață. El este cunoscut și pentru anchetele realizate împreună cu Mirela Neag și Răzvan Luțac, care au bulversat viața politică și socială, au dus la demisii și chiar la anchete soldate cu condamnări, cum a fost cazul Monicăi Iacob Ridzi și cel mai cunioscut al Elenei Udrea", scrie Dimitriu.
