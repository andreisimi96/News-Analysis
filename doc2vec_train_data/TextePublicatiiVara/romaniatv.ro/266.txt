Legi importante sunt schimbate prea des, iar schimbările nu sunt întotdeauna binevenite, a declarat miercuri preşedintele Klaus Iohannis, la Bookfest. Şeful statului s-a referit la situaţia Pilonului II de pensii, criticând în termeni duri ideea ministrului Muncii ca Pilonul II de pensii să devină opţional. 
"Este o evoluție foarte proastă și cu siguranță va produce multă îngrijorare, în special la angajații mai tineri, la românii care contribuie la Pilonul II, pilon care este administrat privat. Oamenii își pun speranțele în această administrare privată, fiindcă au o alternativă la pensia de stat. Faptul că acum PSD recunoaște că vrea să transforme Pilonul II de pensii este o veste proastă, foarte proastă. Aș putea să spun că este începutul sfârșitului pentru Pilonul II, pentru că vor găsi metode de a convinge oamenii să nu contribuie la Pilonul II și să treacă la Pilonul I", a spus Klaus Iohannis. 
Nu este suficient ca pesediştii să declare că vor să transforme Pilonul II de pensii, ci e nevoie de clarificări, de o argumentaţie şi să explice de ce o fac. Este obligaţia PSD să vină cu clarificări în acest sens, a mai arătat Klaus Iohannis. 
Premierul Viorica Dăncilă a declarat miercuri că Pilonul II de pensii nu va fi desfiinţat şi că în continuare pe acest subiect există o analiză, precizând că propunerea avansată de ministrul Muncii, Lia Olguţa Vasilescu, potrivit căreia Pilonul II ar urma să fie opţional, nu i-a fost prezentată.
"În niciun caz nu se pune problema desfiinţării Pilonului II, vreau să fac această precizare din start. În altă ordine de idei, da, sunt discuţii ca Pilonul II să fie opţional, dar încă nu avem o modificare certă. Nu am văzut această modificare, deci nu pot să dau amănunte referitor la acest lucru. Ceea ce pot să spun cu certitudine este că Pilonul II nu se desfiinţează, pentru a nu crea îngrijorare. Eu încă nu am văzut acest proiect, după ce o să văd acest proiect, o să-mi spun punctul de vedere", a declarat Viorica Dăncilă, întrebată de jurnalişti despre propunerea avansată de ministrul Muncii.
Ministrul Muncii, Lia Olguţa Vasilescu, a anunţat la  România TV  că Guvernul nu va naționaliza Pilonul II de pensii, așa cum erau anumite zvonuri, ci îl va face opțional.
Lia Olguţa Vasilescu a spus că în această vară vor fi prezentate toate avantajele și dezavantajele mutării banilor de la Pilonul II de pensii la Pilonul I.
