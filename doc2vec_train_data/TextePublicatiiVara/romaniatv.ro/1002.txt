Preşedintele PSD Liviu Dragnea a catalogat miercuri ca fiind un demers firesc iniţiativa CCR de a sesiza forurile europene cu privire la atacurile asupra instituţiei după decizia ce o vizează pe Laura Codruţa Kovesi, susţinând că unii vor să pună sub control şi Curtea Constituţională.
"Este un demers firesc pentru că atacurile inimaginabile din ultima perioadă, dincolo de lege, ale unor aşa-zişi lideri politici, oameni politici sau Cioloş, că nu ştiu unde să-l încadrez, ca o decizie CCR CCR să nu fie respectată, e inadmisibil. Unii dintre pilonii fundamentali este Curtea Constituţională. Dacă vrem ca şi CCR să meargă doar la comenzile lor, sunt presati au fost mereu presaţi, judecati intr-un fel dati cealaltă decizie, dacă nu face parte din planul lor, încep să îi atace, pentru că vor să decredibilizeze şi această instituţie", a declarat Liviu Dragnea, citat de Mediafax .
Curtea Constituţională a decis marţi să sesizeze Comisia de la Veneţia, Secretarul General al Consiliului Europei şi Preşedintele Conferinţei Curţilor Constituţionale Europene în legătură cu atacurile împotriva CCR, după decizia care o vizează pe Kovesi.
"Plenul Curţii Constituţionale a României, întrunit la data de 5 mai 2018, a hotărât, cu unanimitate de voturi, în prezenţa tuturor membrilor săi, sesizarea Secretarului General al Consiliului Europei, a Comisiei Europene pentru Democraţie prin Drept (Comisia de la Veneţia) şi a Preşedintelui Conferinţei Curţilor Constituţionale Europene în legătură cu atacurile virulente declanşate împotriva Curţii Constituţionale, prin care unii reprezentanţi ai unor autorităţi publice, precum şi ai unor partide parlamentare au discreditat şi delegitimat autoritatea acestei instituţii fundamentale a statului - garantul supremaţiei Constituţiei - fiind pusă sub semnul îndoielii obligativitatea deciziilor sale", se arată în comunicatul CCR.
Totodată, sursa citată arată că acţiunile din ultima vreme sunt de natură să pună în pericol democraţia şi statul de drept.
