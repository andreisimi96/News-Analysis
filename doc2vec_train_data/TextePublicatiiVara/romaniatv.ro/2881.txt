Ministrul de Externe, Teodor Meleşcanu, a declarat miercuri că a avut discuţii generale cu omologul său din Burkina Faso, Alpha Barry, cu privire la românul răpit în urmă cu trei ani în această ţară, arătând că în prezent acesta se află în Mali.
"Discuţiile au fost de ordin general şi am dorit să avem o poziţie foarte clară din partea burkinabezilor în legătură cu sprijinul şi solidaritatea pe care o avem şi dorinţa lor de a colabora şi de a găsi o soluţie pentru acest caz umanitar foarte complicat. (...) În acest moment, nu mai este în Burkina Faso, este în Mali", a spus Meleşcanu, la Parlament.
Ministrul Afacerilor Externe din Burkina Faso, Alpha Barry, care a efectuat o vizită în România, a discutat, marţi, cu omologul român, Teodor Meleşcanu, despre cazul românului răpit în urmă cu trei ani în ţara sa, precizând că vor fi făcute toate eforturile necesare pentru "un sfârşit fericit" în cazul acestui ostatic.
"Am vorbit de ostaticul român luat în 2015 în Burkina Faso şi împărtăşim preocupările dumneavoastră. Este o situaţie dificilă pentru România, iar Burkina Faso doreşte încă o dată să îşi exprime compasiunea şi încurajarea, în acelaşi timp, pentru familia ostaticului care a fost răpit în nordul ţării noastre şi aş dori să vă spun încă o dată că vom face toate eforturile pentru a ajuta în mod direct România, dar mai ales ţările din regiune pentru a face în aşa fel încât să avem un sfârşit fericit în cazul acestui ostatic, pentru că, iată, au trecut deja trei ani. Este o perioadă lungă, ştiu că este dificil pentru familie şi pentru toată lumea şi este o situaţie şi o preocupare pe care o împărtăşesc. Avem discuţii permanente cu vecinii noştri din Mali, Nigeria, Algeria pentru a căuta mijloace, pentru a găsi o soluţie, o ieşire din această situaţie care este foarte dificilă", a declarat Alpha Barry într-o declaraţie comună cu Teodor Meleşcanu, susţinută la sediul MAE din Bucureşti.
Pe 2 iulie 2017, filiala Al Qaida din Mali a dat publicităţii o înregistrare video cu şase ostatici străini, între care australianul Arthur Kenneth Elliott, în vârstă de 82 de ani, franţuzoaica Sophie Pétronin şi românul Iulian Gherguţ, a anunţat la momentul respectiv SITE, un centru american specializat în monitorizarea site-urilor islamiste, potrivit AFP.
