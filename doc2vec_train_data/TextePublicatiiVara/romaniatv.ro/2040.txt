Consumul de energie electrică al ţării a crescut cu peste 15% în ultimele două zile, ca urmare a temperaturilor ridicate, însă specialiştii nu estimează că vor exista probleme legate de aprovizionare, potrivit unui comunicat Transelectrica.
"Pe fondul temperaturilor ridicate, consumul naţional de energie electrică de ieri, 12 iunie 2018, a înregistrat valori ridicate, astfel în intervalul 13:00-14:00 s-a atins un consum mediu de 8.058 de MW. Pentru astăzi, 13 iunie 2018, este estimat un consum mai mare cu aproximativ 100 MW faţă de cel de ieri", spun reprezentanţii operatorului de sistem.
Spre comparaţie, în urmă cu două săptămâni, consumul în timpul zilei abia atingea 7.000 de MW.
"Nu au fost şi nu estimăm probleme, sistemul electroenergetic funcţionează în condiţii de siguranţă", au dat asigurări oficialii Transelectrica.
În Bucureşti, consumul de ieri a depăşit 1.300 de MW în intervalul orar 13:00-15:00. 
