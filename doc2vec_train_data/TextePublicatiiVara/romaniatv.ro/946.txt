"Azi, Camera Deputaţilor va vota un proiect de lege prin care se va comite cel mai mare furt din averea statului român din istorie - peste 10 miliarde de euro. (...) Prin înfiinţarea Fondului Suveran (o idee impusă lui Liviu Dragnea de către un grup de afaceri din Israel - Rusia) tot ceea ce mai deţine statul român în companiile publice va trece în mod netransparent în mâini private din afara ţării! (...) Deputaţii din Pro România vom vota împotriva proiectului băgat 'pe şest' în perioada în care atenţia publică este concentrată pe alte subiecte - Opoziţia formală PNL şi USR este incapabilă să înţeleagă semnificaţia acestei decizii (pierd timpul cu apărarea lui Kovesi), UDMR nu are niciun interes, iar deputaţii PSD - ALDE nu au curajul măcar să citească ceea ce votează", a scris Ponta pe Facebook.
El a precizat că este datoria sa de înalt funcţionar al statului, de fost prim-ministru şi de deputat de a atrage atenţia asupra acestui fapt "de o gravitate fără precedent".
"Scriu acest mesaj (şi îl voi repeta în plenul Parlamentului) ca un avertisment pentru toţi deputaţii care azi se vor lăsa folosiţi de către un grup infracţional transnaţional şi vor comite cu mâna lor acest furt uriaş - să nu poată niciodată să spună că 'nu au ştiut ce fac'! Iar când va veni momentul să plătească în faţa legii şi a alegătorilor să nu aibă nicio scuză în afara laşităţii lor! Datoria unui parlamentar este să apere cetăţenii care l-au votat şi statul român pe care îl reprezintă chiar şi atunci când interesele şefului de partid sunt contrare!", a afirmat Ponta.
El a susţinut că acţiunile statului român la Hidroelectrica, Nuclearelectrica, Aeroportul Otopeni, Portul Constanţa, Salrom, Transgaz, Romgaz, Transelectrica, Electrica vor fi trecute în acest Fond "administrat total netransparent şi necontrolat timp de 6 ani de către oamenii puşi de Dragnea (prima propunere de preşedinte al Fondului a fost Darius Vâlcov)".
"Acest Fond nu mai trebuie să respecte legile în vigoare privind administrarea societăţilor cu capital de stat, nu mai este supus controlului Guvernului sau Curţii de Conturi, poate vinde acţiuni şi active fără să respecte Legea privatizării şi nu va face listări la bursă care presupun transparenţă", a mai spus Ponta.
