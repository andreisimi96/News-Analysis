Cea mai îndrăgită emisiune de umor din România se apropie de finalul celui de-al cincilea sezon. Duminică, 27 mai, de la ora 20.00, la marea finală, românii vor afla cine este câștigătorul ”iUmor” din acest sezon!
CASTIGATOR IUMOR 2018: De-a lungul acestui sezon, nu doar concurenții, ci și cei trei jurați au avut parte de momente memorabile! Cheloo a fost cel încântat de fiecare dată de concurenții din Japonia, juratul mărturisind că este mare admirator al culturii nipone. ”Umorul japonez este aparte, se spune că europenii nu îl înțeleg, dar se pare că reacționează pozitiv la umorul pe care îl produc în acea țară cunoscută pentru rigiditate, sobrietate. Un număr al unui concurent din Japonia a fost preferatul meu!”, a mărturisit Cheloo.
Duminică, 27 mai, de la ora 20.00, în marea finală, românii vor afla cine este câștigătorul din acest sezon! Irinel și Diana, Andrei Gîrjob, Sevi și Francesca, Bogdan Zloteanu, Isabela Iacupovici, Renata Cilan, Mirela Buhuș, Dan Cîrstea, Andrei Cojocaru, Cătă Dum și Dan Țuțu sunt cei care se luptă de această dată pentru marele premiu. Finala ”iUmor” va fi înregistrată, însă votul telespectatorilor se va face live, după ce fiecare dintre câștigătorii celor 11 ediții își va prezenta numărul pregătit.
Dacă în audiții aceștia aveau nevoie de două dintre voturile juraților pentru a ajunge la vot în aplicația ”iUmor”, în marea finală, concurenții trebuie să îi convingă pe toți trei, altfel sunt eliminați. În seara difuzării marii finale, publicul telespectator va putea vota interpretarea concurenților într-un interval de 20 de minute pentru a decide prin votul prin  SMS la 1313 (numai în reţelele mobile VODAFONE, ORANGE, TELEKOM) marele câștigător, care va pleca acasă cu marele premiu în valoare de 20.000 de euro.
Mihai Bendeac, după cinci sezoane la pupitrul de jurat iUmor: "Am avut atât de multe momente de cumpănă"
 Mihai Bendeac s-a bucurat să revadă foști concurenți sau să fie martor la debutul carierei altora. ”Am avut atât de multe momente de cumpănă în 2 ani și jumătate, dar am fost și martorul unor momente care au schimbat în mod clar viețile unor oameni. Având experiența asta în spate, știu când cineva are un moment glorios, care devine viral și începând de a doua zi pleacă în turneu, viața i se schimbă și devine celebru”, a spus Mihai Bendeac.
Irinel și Diana se pregătesc de finala "iUmor": "Cu jumătate de oră înainte nu vorbesc cu nimeni"
Irinel și Diana au readus pe scena "iUmor" o scenetă asemănătoare celei care în sezonul 4 le-a adus o mulțime de aplauze. De această dată însă, Diana a avut rolul îngerului care păzește poarta Raiului, la care Irinel ajunge după ce moare. Irinel și Diana au primit două LIKE-uri ale juraților, dar și cele mai multe voturi ale telespectatorilor, astfel că vor intra în marea finală de pe 27 mai!
Cei doi tineri actori și-au dorit de foarte multă vreme să participe la ”iUmor”, însă le-a fost teamă de eșec.
”Pentru mine asta e cea mai mare temere în ceea ce priveşte teatrul sau actoria”, mărturisește Irinel. Din fericire, reacțiile primite după fiecare aparție, atât din partea juraților, cât și din partea telespectatorilor, au depășit așteptările lor. ”Au fost cele mai bune reacţii, să ţi se spună că locul tău e pe scenă şi că nu trebuie să renunţi, e mare lucru!”, povestesc Irinel și Diana.
Cei doi s-au cunoscut la Casa de Cultură a Studenţilor Ploieşti și spun că încă de la primul spectacol au avut chimie, ca ”doi oameni care iubesc necontenit teatrul, scena şi publicul, chiar dacă o fac în mod amator”. Și deși nu se consideră actori profesioniști, cei doi reușesc să își lucreze singuri scenetele și au deja și mici tabieturi și susperstiții.
Andrei Gîrjob: "Cea mai puternică reacție a fost când am reușit să fac oameni să plângă"
Prezent pentru a doua oară pe scena ”iUmor”, Andrei Gîrjob a primit voturile necesare pentru a ajunge în finală, dar a aflat și că se situează pe primul loc în topul celor mai drăguți concurenți ”iUmor” făcut de Delia.
În sezonul cu numărul 5 "iUmor", Andrei a reușit să "fure" voturile juraților cu un număr de magie folosind cărți de joc. Mai exact, Andrei a reușit să scoată cărțile semnate de Delia, Cheloo și Mihai Bendeac dintr-un pantof, dintr-o pungă de pufuleți și, respectiv, dintr-o pungă de hârtie în care amestecase tot pachetul.
"Temerile au loc acasă când creez scenariul, dar când sunt pe cale să urc pe scena voastră, sunt deja pregătit. Diferența între mine de acum și cel de la început este că acum caut doar numere cu care oamenii să rezoneze și să aibă o reacție: de uimire, de suspans, de râs sau pur și simplu de empatie", povestește Andrei, care de-a lungul timpului a avut parte de reacții memorabile la numerele sale.
"Cea mai puternică a fost când am reușit să fac oameni să plângă. Numele unei persoane dragi a apărut pe cartea pe care o ținea o spectatoare în mână. Ulterior am aflat că acea persoană nu mai este printre noi, iar șocul apariției numelui a fost atât de puternic încât ea a început să plângă. Atunci am știut că am în mână o armă care poate mișca oameni și trezi în ei sentimente puternice", povestește magicianul care poate fi văzut din nou duminică, în finala "iUmor".
Andrei Gîrjob lucrează de la câteva ore până la câteva luni pentru a putea pregăti un număr complex.
Comenteaza // Vezi comentarii
        Citeste mai mult despre:   
