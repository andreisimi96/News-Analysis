Premierul Viorica Dăncilă şi miniştrii Carmen Dan, Lucian Şova şi Petru Daea au fost huiduiţi, luni, la Braşov, după ce au susţinut o conferinţă la Prefectură privind situaţia inundaţiilor. La ieşirea din instituţie, ei au fost aşteptaţi de mai multe persoane care au scandat "Demisia” preţ de câteva minute, timp în care premierul şi ministrul Transporturilor au făcut declaraţii pe treptele Prefecturii, fără a avea vreo reacţie.
Viorica Dăncilă şi miniştrii au ţinut luni o conferinţă de presă la sediul prefecturii din Braşov, ultimul judeţ în care membrii Execuvitului au fost pentru a evalua pagubele produse de inundaţii şi pentru a vorbi cu autorităţile şi cu localnicii.
La ieşire, premierul şi miniştrii de la Transporturi, Interne şi Agricultură, Lucian Şova, Carmen Dan şi, respectiv, Petre Daea, au fost aşteptaţi de mai mulţi protestatari. Oamenii au strigat "Demisia" câteva minute, în timp ce premierul şi ministrul Transporturilor făceau declaraţii jurnaliştilor pe treptele prefecturii.
În conferinţa de presă, premierul Dăncilă le-a cerut reprezentanţilor Apelor Române să facă o evaluare în fiecare judeţ pentru a vedea unde sunt probleme, iar primarilor şi prefecţilor le-a solicitat să identifice terenuri care nu sunt în zone inundabile, pentru ca oamenii care au rămas cu pagube mari în urma inundaţiilor să fie relocaţi. Dăncilă s-a declarat convinsă că efectele inundaţiilor pot fi prevenite.
"Oamenii sunt mulţumiţi de acţiunea angajaţilor Ministerului Afacerilor Interne (MAI), de intervenţia autorităţilor. Oamenii au mari speranţe în ajutorul nostru. Cer Apelor Române să facă o evaluare în fiecare judeţ, să vadă punctele sensibile, să acţionăm pentru a preveni astfel de situaţii. Cer primarilor şi prefecţilor să identifice terenuri care nu sunt în zone inundabile, astfel încât să facem o relocare a celor care au fost loviţi de inundaţii. Cred că aceasta este abordarea pe care trebuie să o avem, pentru că ceste fenomene sunt din ce în ce mai frecvente, avem inundaţii de câte două, trei ori pe an şi majoritatea în aceleaşi locuri. Cred că putem preveni asta", a declarat Dăncilă la Braşov.
La rândul său, ministrul de Interne, Carmen Dan, a precizat că mai sunt doar 76 de persoane evacuate din judeţul Covasna, iar în Botoşani au fost evacuate preventiv 17 persoane, dintre care şapte copii, pentru că locuinţele lor sunt în pericol de prăbuşire.
"Se vor solicita locuinţe pentru aceste persoane. În Bacău au fost deja solicitate 15 locuinţe modulare", a subliniat Carmen Dan.
