România este a doua țară în topul scumpirilor la energia electrică din UE, reiese dintr-un raport al Eurostat. Asta deși, la nivel european, prețul curentului electric livrat locuințelor a scăzut în medie cu 0,2% în semestrul II 2017 față de același interval din 2016.
Foto: Banatul Azi
În Uniunea Europeană, prețurile pentru 100 kWh variază de la trei euro - cât este în România - la peste 30 de euro - cât este în Danemarca și în Germania, scrie Reporter NTV . La acest preț se adaugă, însă, și taxele, care reprezintă cea mai mare parte a sumei plătite de consumatori.
Potrivit Eurostat, cele mai mai creșteri ale prețurilor la electricitate din UE au fost înregistrate în Cipru (+12,6%), România (+7,2%), Malta (+7,1%), Estonia (+6,5%) și Marea Britanie (+5,3%).
Cele mai mari scăderi au fost înregistrate în Italia (-11,1%), Croația (-7,5%), Slovacia (-6,2%) și Grecia (-6%).
Cele mai mici prețuri, luând în calcul și taxele, pot fi găsite în Bulgaria (9,8 euro per 100 kWh), Lituania (11,1 euro) și Ungaria (11,3 euro). La polul opus se găsesc Germania (30,5 euro per 100 kWh), Danemarca (30,1 euro) și Belgia (28,8 euro).
Luând în calcul cele mai mici și cele mai mari prețuri din UE, rezultă o medie la nivelul UE de 20,5 euro per 100 kWh. România a depășit această medie, prețul per 100 kWh în a doua jumătate a anului 2017 fiind de 26 de euro.
