Un incendiu a izbucnit în cel mai mare depozit din Bagdad, în care erau stocate şi buletine de vot ce au servit scrutinului parlamentar din Mai, din Irak. Acest eveniment stârneşte suspiciuni de fraudă în urma legislativelor din care, în mod neaşteptat, poate ieşi  învingător un cleric populist.
Pompierii şi serviciile de salvare au acţionat imediat pentru stingerea incendiului despre care se presupune că ar fi fost provocat intenţionat, pentru influenţarea voturilor. Aproximativ 60% din cele două milioane de alegători şi-au exercitat dreptul de vot în alegerile din luna Mai, în districtul Al-Russafa, potrivit AFP.
Vorbind sub condiţia anonimatului, o sursă oficială a mai spus că depozitul respectiv, care este situat în Al-Russafa - unul dintre cele mai mari cartiere din Estul Bagdadului - ar fi servit şi la stocarea unor buletine de vot, strecurate acolo în vederea influenţării unui vot pozitiv pentru cleric, printr-o numărătoare manuală ulterioară. Personalul depozitului a evacuat mai multe cutii de plastic, unele dintre acestea fiind albe, iar celelalte, albastre, pentru a le pune la adăpost de flăcări, informează AFP.
Nori negri de fum s-au răspândit în atmosferă, deasupra depozitului ce servea, iniţial, stocării rezervelor de hrană. Fumul s-a extins ulterior peste tot oraşul şi era vizibil şi în zonele apropiate Captalei irakiene.
Duminică seara, premierul irakian Haider al-Abadi a afirmat că incendiul din depozit ar fi făcut parte dintr-un complot împotriva procesului democratic din ţară. "A da foc depozitelor ... înseamnă un complot ce lezează ţara şi democraţia acesteia. Vom lua toate măsurile necesare şi îi vom strivi cu o mână de fier pe toţi cei care vor încerca să submineze securitatea ţării şi a cetăţenilor acesteia", a afirmat Abadi într-un comunicat oficial de presă, informează AFP.
Incendiul din Bagdad s-a produs cu ocazia renumărării a 10 milioane de voturi, după presupuse fraude electorale care au afectat alegerile legislative din 12 Mai.
Votul a fost câştigat atunci de clericul populist shiit Moqtada Sadr care s-a aliat cu comuniştii, în timp ce politicienii vechi au fost respinşi de către votanţii irakieni care au sperat o schimbare în ţara măcinată de conflicte şi corupţie.
După câteva ore de luptă cu incendiul, acesta a fost pus sub control. Nu se cunosc deocamdată pagubele materiale provocate de incendiu, potrivit autorităţilor.
