Hidrologii au emis, sâmbătă, noi avertizări cod galben pentru bazine hidrologice din judeţele Bihor şi Sălaj, valabile până duminică, la ora 3.00. Astfel, numărul judeţelor în care pot apărea probleme din cauza ploilor a ajuns la unsprezece. De asemenea, hidrologii au extins avertizarea hidrologică ce poate afecta localităţi din judeţul Caraş-Severin, până la ora 24.00.
Potrivit hidrologilor, efecte din cauza ploilor abundente pot apărea, până la ora 24.00, pe râurile mici din bazinele hidrografice: Bârzava - bazin superior, Nera -  bazin mijlociu şi superior, Bela Reca, judeţul Caraş-Severin.
"Fenomenele hidrologice periculoase se pot produce cu probabilitate mai mare pe unele râuri mici din bazinele hidrografice: Bârzava – bazin superior", anunţă hidrologii. 
De asemenea, este vizat de o avertizare cod galben, valabilă până duminică la ora 3.00, bazinul râului Barcău – bazin superior şi afluenţi bazin mijlociu, judeţele Bihor, Sălaj.
Astfel, numărul judeţelor în care sunt anunţate ”scurgeri importante pe versanţi, torenţi, pâraie, viituri rapide pe râurile mici cu posibile efecte de inundaţii locale şi creşteri de debite şi niveluri cu posibile depăşiri ale cotelor de atenţie” a ajuns la 11. 
Judeţele unde hidrologii anunţă fenomene periculoase sunt Caraş-Severin, Bihor, Sălaj, Bacău, Neamţ, Harghita, Covasna, Suceava, Hunedoara, Braşov şi Vrancea. 
Meteorologii au emis o atenţionare cod galben de instabilitate atmosferică în centrul şi vestul ţării, valabilă de sâmbătă de la ora 14.00 până duminică la ora 23.00, cantităţile de precipitaţii urmând a fi însemnate.
