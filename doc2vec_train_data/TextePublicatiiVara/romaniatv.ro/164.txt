Cei care vor să se plimbe cu maşina prin centrul Capitalei ar putea plăti în curând o taxă pentru asta. Edilii sunt tot mai convinşi că odată cu introducerea aşa numitului "timbru de centru" va scădea mult poluarea în Bucureşti. Autorităţile nu au stabilit încă la cât se va ridica taxa, nici ce vor face rezidenţii, dar a fost delimitată zona în care se vor aplica restricţiile.
Cozile interminabile de maşini în orele de vârf ar putea dispărea odată cu noua taxă de centru. Piaţa Victoriei ar urma să fie punctul de unde va începe taxarea tuturor şoferilor care vor să ajungă în centrul Capitalei. De aici pornesc trei artere principale către zona 0 a Bucureştiului. Vorbim despre Bulevardul Lascăr Catargiu, Calea Victoriei şi Bulevardul Buzeşti.
Şoferii nu cred că soluţia importată din marile capitale se poate aplica la noi.
„La felul cum este blocat şi sufocat oraşul nu văd pe unde s-ar mai face devierea. Asta ar însemna o infrastructură care să fie capabilă să absoarbă", spune un şofer, potrivit Capital .
Autorităţile spun că lipsa unei taxe de poluare a dus la creşterea numărului de maşini care circulă pe străzile Capitalei.
Sorin Chiriţă - city manager Bucureşti: „Numărul de autoturisme este într-o continuă creştere, una din cauze este şi lipsa unei taxe de poluare. Am delimitat şi zona centrală extinsă, am delimitat şi străzile pe care va putea fi introdus "timbrul de centru".
Mai exact, şoferii ar urma să plătească această taxă dacă circulă prin zone precum Piaţa Victoriei, Podul Izvor, Piaţa Unirii, Piaţa Universităţii, Strada Mihai Eminescu şi Strada Ştefan cel Mare până la intersecţia cu Calea Dorobanţi.
Bulevardul Magheru ar urma să delimiteze estul zonei centrale unde ar putea fi aplicată această taxă. Vorbim despre o arteră cu 4 benzi pe sens, una dintre cele mai intens circulate străzi din Bucureşti, ţinând cont că de aici se face acces către foarte multe firme şi companii.
O astfel de taxă există deja în mai multe capitale europene. În Londra, de exemplu, şoferii care ajung în centru plătesc zilnic până la 24 de euro, iar în Stockholm taxa este de cel mult patru euro pe zi.
Activiştii de mediu spun, însă, că problema poluării nu va fi rezolvată doar cu o astfel de taxă. Este nevoie şi de amenajarea cât mai multor spaţii verzi.
Dan Trifu, vicepreşedinte Fundaţia Eco-Civica: „Avem şi de 15 ori depăşiri la anumite categorii de poluanţi. Depăşirile raportate de statul român se învârt în jurul a 100 de zile în loc 30-35 cât ar fi normal".
Reprezentanţii Primăriei Capitalei spun, însă, că nu vor introduce această taxă până când parcul auto al RATB nu va fi reînnoit pentru a face faţă numărului mare de călători. În acest moment, în Bucureşti sunt înmatriculate aproximativ 1,3 milioane de maşini şi alte peste 500.000 de autoturisme tranzitează zilnic Capitala.
