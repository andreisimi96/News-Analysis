Mai multe zone din judeţele Prahova, Argeş şi Vâlcea au fost afectate, joi seară, de inundaţii produse în urma ploilor torenţiale. În Prahova, în apropierea municipiului Câmpina, un om a fost luat de viitură, fiind salvat de către echipajele de la Inspectoratul pentru Situaţii de Urgenţă.
Precipitaţii abundente au provocat inundaţii în mai multe judeţe din sudul ţării. În Prahova, oraşele Câmpina şi Mizil au fost afecatte de inundaţii, pompieiri fiind solicitaţi să intervină cu motopompe pentru evacuarea apei din mai multe gospodării.
Purtătorul de cuvânt al ISU Prahova, Raluca Vasiloae, a declarat că o situaţie deosebită s-a înregistrat în apropiere de Câmpina, unde un om a fost luat de o viitură. Bărbatul, în vârstă de 65 de ani, a fost găsit de către pompieri. el este conştient şi primeşte îngrijiri medicale de la paramedicii SMURD.
Tot în judeţul Prahova, în satul Bobolia, trei autoturisme au fost luate de ape, însă nimeni nu a fost rănit, iar viitura care a venit cu putere a rupt conducta care asigură alimentarea cu gaze în satul Pietrişu, comuna Poiana Câmpina.
Şi în judeţul Argeş mai multe zone au fost inundate. Conform purtătorului de cuvânt al ISU Argeş, Mădălina Epure, pompierii au intervenit pentru evacuarea apei dintr-o locuinţă în comuna Sălătrucu, dar şi în cartierul Prundu şi pe strada Banat din municipiul Piteşti.
În judeţul Vâlcea au fost inundaţii la Râmnicu Vâlcea şi la Călimăneşti. În zona maternităţii din Râmnicu Vâlcea, două persoane au rămas blocate într-un autoturism din cauza inundaţiilor, fiind ajutate de către echipajele ISU să iasă din maşină.
