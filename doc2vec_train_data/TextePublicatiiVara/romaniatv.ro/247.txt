Fostul procuror Mircea Negulescu este audiat miercuri la Parchet. Negulescu, magistratul de la care a pornit cel mai mare scandal în DNA, s-a dovedit destul de reţinut la intrarea la audieri. 
"Am fost citat", le-a spus Mircea Negulescu jurnaliştilor, fără a dori să precizeze în ce dosar a fost chemat la Parchet. 
Tot miercuri, secţia pentru procurori în materie disciplinară a Consiliului Superior al Magistraturii (CSM) discută raportul Inspecţiei Judiciare, care a solicitat sancţionarea procurorilor Lucian Onea, Alfred Savu şi Mircea Negulescu de la DNA Ploieşti. 
Inspecţia judiciară susţine că Lucian Onea, fostul şef al DNA Ploieşti, a solicitat arestarea preventivă a unui inculpat în baza unor probe falsificate, în timp ce Mircea Negulescu şi Alfred Savu au divulgat măsurile de protecţie a martorilor. De altfel, săptămâna trecută Parchetul instanţei supreme a anunţat că procurorii Lucian Onea şi Mircea Negulescu sunt urmăriţi penal, fiind suspectaţi că în perioada aprilie - mai 2015 ar fi constrâns o persoană să întocmească în fals o sesizare şi documente care să susţină cele reclamate în conţinutul acesteia, iar actele falsificate au fost expediate DNA Ploieşti şi folosite drept probe în două dosare.
