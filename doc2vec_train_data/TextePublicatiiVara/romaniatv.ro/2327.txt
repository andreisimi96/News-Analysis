Aprovizionarea cu apă a solului în culturile grâului de toamnă şi porumbului se va încadra în limite satisfăcătoare, până la apropiate de optim şi optime, pe aproape întreg teritoriul agricol al ţării, reiese din prognoza agrometeorologică, valabilă pentru perioada 15 - 21 iunie, publicată de Administraţia Naţională de Meteorologie (ANM).
Conform specialiştilor, gradul de aprovizionare cu apă al solului în cultura grâului de toamnă, pe profilul 0-100 cm, se va încadra în limite satisfăcătoare până la apropiate de optim şi optime, pe aproape toate suprafeţele agricole. Doar în Dobrogea, pe suprafeţe extinse din Moldova, local în estul şi în nordul Munteniei, centrul şi sudul Transilvaniei, se va semnala secetă pedologică în diferite grade de intensitate, respectiv moderată, puternică şi extremă.
De asemenea, în cultura de porumb, rezerva de umiditate în stratul de sol 0-50 cm va prezenta valori satisfăcătoare, apropiate de optim şi optime, în Maramureş, Crişana, Banat, cea mai mare parte a Olteniei, Transilvaniei, local în nordul Moldovei, vestul şi nord-vestul Munteniei. Pe de altă parte, deficite de umiditate în sol (secetă pedologică moderată, puternică şi extremă) se vor înregistra în Dobrogea, pe suprafeţe agricole extinse din Moldova, Muntenia, izolat în sud-estul Olteniei şi în centrul Transilvaniei.
"Pe fondul menţinerii temperaturilor maxime din aer ridicate, asociate cu deficitele accentuate de umiditate în sol, se va produce accelerarea şi chiar forţarea proceselor de maturare şi coacere, iar la culturile de porumb şi floarea-soarelui se va semnala, în continuare, fenomenul de ofilire şi răsucire temporară a frunzelor în orele de amiază, uniformitatea şi vigurozitatea plantelor menţinându-se în general slabă, îndeosebi în sud-estul, estul şi sudul teritoriului agricol", se notează în prognoza de specialitate.
În ceea ce priveşte culturile agricole, în următoarea săptămână, la orzul de toamnă ajuns la maturitatea tehnologică se vor putea declanşa lucrările de recoltare, îndeosebi în sudul, sud-estul şi vestul ţării. Grâul de toamnă se va afla în fazele de maturitate lapte, ceară şi deplină (10-100%). Totodată, în nordul şi centrul ţării se vor continua înspicarea, înflorirea şi maturitatea în lapte (10-100%).
Cultura de rapiţă îşi va putea definitiva coacerea boabelor în silicve (80-100%), continuându-se totodată maturitatea deplină (10-100%) şi începutul recoltării, iar la floarea-soarelui se vor înregistra fazele de înfrunzire (10-23 frunze) şi formarea capitulului (10-100%) în cea mai mare parte a zonelor agricole, în timp ce, în sudul teritoriului, se va putea semnala începutul înfloririi (10-30%).
Potrivit sursei citate, porumbul se va afla la dezvoltarea aparatului foliar (9-18 frunze) în toate zonele de cultură, cu o stare de vegetaţie a plantelor pe ansamblu bună şi medie, respectiv medie şi slabă în semănăturile tardive şi pe terenurile afectate de seceta pedologică. Local, pe arealele cu o bună aprovizionare cu apă a solului, se va semnala apariţia paniculului (10-30%).
Sfecla de zahăr din principalele bazine de cultură va parcurge înfrunzirea (30-100%), precum şi alungirea/îngroşarea axei hipocotile (10-80%), iar la cartof se vor semnala îmbobocirea (40-100%), înflorirea (10-100%) şi formarea/creşterea tuberculilor (10-50%).
În toate plantaţiile, speciile de sâmburoase (cireş, vişin, cais) îşi vor continua acumularea zaharurilor în fructe şi coacerea acestora, iar seminţoasele (măr, păr, gutui) creşterea lăstarilor, frunzelor şi a rodului. La viţa-de-vie se vor semnala fazele de înfrunzire, creşterea lăstarilor şi a boabelor, la nivelul întregii ţări.
Pe ansamblu, lucrările agricole de sezon (fertilizări, erbicidări, praşile manuale/mecanice, tratamente fito-sanitare, recoltare şi depozitare la culturile de toamnă şi pomii fructiferi etc.) se vor desfăşura normal, acestea fiind sistate temporar doar în zilele cu precipitaţii.
Sub aspect termic, în intervalul de referinţă, vremea se va menţine în general mai caldă decât în mod obişnuit, dar instabilă, în majoritatea regiunilor agricole.
Temperatura maximă a aerului se va încadra între 22 şi 33 de grade, în timp ce minimele vor oscila între 11 şi 22 de grade, pe întreg teritoriul agricol. Totodată, sunt prognozate ploi sub formă de aversă, dar şi torenţiale, însoţite de descărcări electrice şi intensificări de scurtă durată ale vântului, izolat cu aspect de vijelie. La începutul perioadei, cantităţile de precipitaţii pot fi semnificative din punct de vedere agricol, iar local vor fi condiţii de producere a grindinei. 
