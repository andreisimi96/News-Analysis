Deciziile Curţii Constituţionale trebuie executate, într-un stat de drept, pentru că altfel se creează o breşă şi un haos în toată structura instituţională, a declarat, miercuri, la RFI, liderul deputaţilor UDMR, Attila Korodi. El afirmă că preşedintele Klaus Iohannis trebuie să aplice decizia CCR de a o revoca pe Laura Codruţa Kovesi de la conducerea DNA şi abia apoi să facă o dezbatere publică.
"Orice instituţie care trebuie să îndeplinească o decizie a CCR are nevoie de o anumită perioadă pentru a-şi califica poziţia, dar a folosi această perioadă, şi mă gândesc aici că preşedintele totuşi a vorbit de o perioadă mai lungă decât câteva zile, pentru a face dezbateri publice cu privire la rolul CCR, cu privire la alte elemente, eu cred că deja este prea mult (...). Într-un stat de drept, deciziile trebuie să fie executate, pentru că altfel se creează o breşă şi un haos în toată structura instituţională, care nu mai poate să fie după aceea pusă înapoi la un loc solid în structura instituţională”, a declarat liderul deputaţilor UDMR, potrivit News.ro .
El a mai spus că preşedintele Iohannis trebuie să aplice decizia CCR şi abia apoi să facă o dezbatere publică.
"În opinia mea, după o anumită analiză, pe care, da, trebuie s-o facă preşedintele, trebuie să aplice decizia Curţii şi dacă doreşte preşedintele să aducă după aceea în discuţie şi în dezbatere publică un anumit rol sau o anumită nouă gândire asupra rolului unei instituţii, poate s-o facă”, a adăugat Korodi.
Preşedintele Klaus Iohannis a anunţat că nu se grăbeşte cu decretul de revocare a Laurei Codruţa Kovesi după apariţia motivării CCR în Monitorul Oficial. El a mai spus că PSD încearcă să amputeze puterile preşedintelui pentru că are altă părere.
"Am citit motivarea CCR, ca să nu apară o confuzie în spatiul public, am spus că voi citi această motivare până o înţeleg foarte bine, deci o voi mai citi. Recunosc că motivarea aduce la suprafaţă mai multe întrebări decât clarificări, dar poate o aprofundare ulterioară poate ne duce mai aproape de adevăr, vom vedea"", a declarat Klaus Iohannis,  după întâlnirea cu delegaţia Comisiei de la Veneţia. 
