Piloții aflați la manșa aeronavei au observat că unul dintre geamuri s-a fisurat și, în urma unor discuții, ei au decis să se întoarcă. "Decizia comandantului de a întoarce aeronava de tip Boeing 737-700 din cursă respectă întocmai normele și procedurile de siguranță și securitate de aviație civilă", se arată într-un comunicat al companiei.
"Motivul cunoscut la acest moment este fisurarea unui geam exterior, cu rol pur decorativ", informează compania Tarom. "Dorim să subliniem, încă de la început, că siguranța și securitatea pasagerilor și a echipajului nu a fost pusă nici o clipă în pericol. Geamul care a suferit modificări - în exteriorul aeronavei - are un rol decorativ. Pasagerii sunt protejați de încă două straturi de material special, care nu au suferit nici un fel de modificare în timpul zborului.
Apreciem reacția rapidă a echipajului nostru și profesionalismul cu care au tratat acest eveniment. În același timp, ne cerem scuze în fața pasagerilor noștri și le extindem cele mai sincere mulțumiri pentru respectarea indicațiilor personalului de zbor.
Aeronava va fi înlocuită cu maximă celeritate pentru a duce pasagerii la destinație în condiții de maximă siguranță și confort. În acest moment estimăm o întârziere de 2 ore. Din momentul aterizării, aeronava de tip Boeing 737-700 va fi supusă verificărilor tehnice amănunțite", se mai arată în comunicatul celor de la TAROM.
