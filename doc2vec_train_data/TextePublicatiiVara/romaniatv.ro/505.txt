Din numărul total de vehicule rutiere înmatriculate în circulaţie, 75,6% aveau în 2017 o vechime mai mare de 10 ani, iar numărul accidentelor a crescut cu până la 2% (în funcţie de gravitate), arată un studiu al Institutului Naţional de Statistică - INS.
Numărul total de vehicule rutiere înmatriculate în circulaţie, existente în evidenţele Direcţiei Regim Permise de Conducere şi Înmatriculare a Vehiculelor la 31 decembrie 2017, a fost de 7,6 milioane (7.635.775) de vehicule, din care 77,3% aparţineau persoanelor fizice, autoturismele reprezentând 78,6% din total. Din numărul total de vehicule rutiere înmatriculate în circulaţie, 75,6% aveau o vechime mai mare de 10 ani", arată autorii studiului.
După tipul de combustibil utilizat, 57,8% din numărul total de autoturisme au utilizat benzină, în timp ce numai 0,3% au folosit electricitate, gaz petrolier lichefiat, gaz natural sau alte surse. Ponderea autocamioanelor care au utilizat combustibil motorină a fost de 85,9%.
Regiunea de dezvoltare Bucureşti-Ilfov deţinea cea mai mare pondere în total parc vehicule rutiere, şi anume 1,4 milioane (1.489.369) de vehicule înmatriculate, respectiv 19,5%. Această regiune de dezvoltare a înregistrat cele mai mari ponderi la următoarele categorii de vehicule înmatriculate în circulaţie: vehicule rutiere pentru scopuri speciale (29,6%), autovehicule pentru transportul mărfurilor (20,1%), autoturisme (19,9%), autobuze şi microbuze (19,3%) ṣi semiremorci (18,2%).
În regiunea de dezvoltare Centru au fost înregistrate cele mai multe tractoare (23,6%), mopede şi motociclete (20,7%), depăṣind cu doar 35 vehicule regiunea de dezvoltare Bucureşti-Ilfov şi remorci (18,3%).
Vehiculele rutiere aparţinând persoanelor fizice au fost preponderente în parcul existent la 31 decembrie 2017, la următoarele categorii: 85,6% la autoturisme, 82,4% la mopede şi motociclete, 55,9% la tractoare şi 54,1% la remorci şi semiremorci.
Studiul INS constată creşteri ale numărului accidentelor de circulaţie rutieră cauzatoare de vătămări corporale şi ale numărului persoanelor accidentate: „În cursul anului 2017 s-au înregistrat 31.106 accidente de circulaţie rutieră cauzatoare de vătămări corporale, rezultând un număr de 42.162 de persoane accidentate, din care 4,6% persoane accidentate mortal”.
Faţă de anul 2016, numărul accidentelor de circulaţie rutieră cauzatoare de vătămări corporale a crescut cu 1,2%, cel al persoanelor rănite cu 1,6%, iar cel al persoanelor accidentate mortal a crescut cu 2%.
„În anul 2017 comparativ cu anul precedent, se constată o scădere a riscului rutier la un singur tip de accidente de circulaţie rutieră cauzatoare de vătămări corporale, după natura acestora şi modul în care s-au produs, respectiv numărul accidentelor între un vehicul ṣi un pieton a scăzut cu 1,5%”, arată documentul citat.
În ceea ce priveşte accidentele de circulaţie rutieră cauzatoare de vătămări corporale produse în localităţi (exclusiv autostrăzi), ponderea acestora reprezintă 82,2% din total accidente, în timp ce ponderea persoanelor accidentate mortal sau rănite a fost de 77,3% din total persoane accidentate.
În anul 2017, din cei 3.801 pietoni şi conducători de vehicule rutiere aflaţi sub influenţa alcoolului care au fost implicaţi în accidente de circulaţie rutieră cauzatoare de vătămări corporale, 1.679, respectiv 44,2% au fost conducători de autoturisme.
Din total persoane accidentate în accidente de circulaţie rutieră cauzatoare de vătămări corporale, în anul 2017, mai mult de jumătate, respectiv 63,8%, aveau vârsta de cel puţin 30 de ani.
După momentul producerii, ponderi mai mari ale numărului de accidente s-au înregistrat în lunile august (10,6% din numărul total de accidente), iulie (10,2%) şi septembrie (9,7%).
După condiţiile de luminozitate, ziua au avut loc 71,3% din numărul total accidente ṣi după starea carosabilului, 81,2% din accidente au avut loc pe carosabil uscat.
Potrivit INS, cele mai multe accidente de circulaţie rutieră cauzatoare de vătămări corporale s-au produs în regiunea Nord-Est Moldova (16,5%), în timp ce în regiunea Vest s-au produs cele mai puţine accidente (8,3%). În regiunea de dezvoltare Nord-Est au fost înregistrate cele mai multe persoane accidentate în accidente de circulaţie rutieră cauzatoare de vătămări corporale (16,3%).
