Simona Halep a intrat în clasa I în anul 1998 şi a absolvit clasa a VIII-a B în anul şcolar 2005/2006, scrie ziuaconstanţa.ro . Imaginea şi comportamentul ei din şcoală nu diferă deloc de cele actuale.
Citeşte şi  Simona Halep, GEST IMPRESIONANT. Ce a făcut liderul WTA cu o parte din banii câştigaţi în TENIS
Ieşită la pensie, învăţătoarea Simonei, Mariana Chirilă, avea 45 de ani când tenismena a început şcoala. A îndrăgit-o pe fetiţă de când a văzut-o. "M-a impresionat din prima zi. Nu aveai cum să nu o remarci. Era ascultătoare şi avea o ambiţie ieşită din comun, care a dus-o spre performanţă. Despre Simona voi vorbi mereu din suflet. Mi-e dragă, o iubesc, este o minune de copil! La vârsta la care ceilalţi copilaşi pun pentru prima dată în mână creionaşele, ea avea bătături în palme, de la racheta de tenis, ca un ţăran care a muncit mult", a mai spus fosta învăţătoare.
Din clasa a cincea şi până la finele clasei a şaptea, Simona Halep a avut-o dirigintă pe Dorina Nazare, profesoară de limba şi literatura română, care a ieşit, de asemenea, la pensie. În clasa a opta, diriginta campioanei a fost Emilia Anghel, profesoară de matematică. "Era foarte serioasă şi conştiincioasă. Aşa a fost educată în familie. Eu o cunosc bine pe mama Simonei. Are nişte părinţi minunaţi, care au crescut-o în spiritul muncii şi al bunei-cuviinţe. Inteligentă, Simona recupera rapid materia. Se înţelegea bine cu toţi colegii. Chiar dacă avea rezultate la concursuri, nu se lăuda cu ele, era modestă" spune prof. Emilia Anghel, care a predat matematica la clasa Simonei în toţi cei patru ani ai ciclului gimnazial.
Citeşte şi  Simona Halep şi-a aflat adversara din sferturi, de la Roland Garros. Se anunţă un nou meci epic, asemenea celui de la Australian Open
În clasele V-VIII, Simona şi ceilalţi elevi de la "B" au avut-o profesoară de educaţie fizică pe Georgeta Vîrnă. Aceasta îşi aminteşte că, atunci când nu era plecată la concursuri ori în cantonamente, Simona venea la toate orele de sport, chiar dacă avea antrenamente solicitante la tenis, câteodată şi de câte două ori pe zi. "A fost un elev model. Participa activ la toate orele şi răspundea prezent la toate solicitările. Era foarte sociabilă. Toţi o plăceam. Se purta absolut normal, făcând abstracţie de statutul ei de sportiv de performanţă. La ore, juca şi la meciuri de handbal şi baschet", istoriseşte prof. Georgeta Vîrnă. 
