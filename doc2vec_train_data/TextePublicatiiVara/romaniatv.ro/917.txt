Produsele alimentare şi băuturile nealcoolice au reprezentat, în anul 2017, în medie, 34,3% din consumul gospodăriilor, cheltuielile cu utilităţile (locuinţă, apă, electricitate, gaze şi alţi combustibili) 17,1%, în timp ce băuturile alcoolice şi tutunul au "consumat" 8,2% din venituri, potrivit datelor Institutului Naţional de Statistică.
Anul trecut, veniturile totale ale populaţiei, medii lunare pe o gospodărie, au fost 3.392 lei (1.291 lei/persoană), iar cheltuielile totale au fost, în medie, 2.874 lei (1094 lei pe persoană) lunar pe o gospodărie.
Cheltuielile au reprezentat 84,7% din nivelul veniturilor totale. Din totalul cheltuielilor pentru o persoană, 64,1% au reprezentat cheltuieli pentru consum (alimente şi băuturi - 20,1%, mărfuri nealimentare - 25,6%, servicii - 18,4%), iar 21,1% au mers către plata impozitelor şi contribuţiilor către stat.
Cheltuielile pentru investiţii, destinate pentru cumpărarea sau construcţia de locuinţe, cumpărarea de terenuri şi echipament necesar producţiei gospodăriei, cumpărarea de acţiuni etc. deţin o pondere mică în cheltuielile totale ale gospodăriilor populaţiei (doar 0,5%), potrivit Agerpres . 
Veniturile băneşti au fost, în medie, 3.062 lei lunar pe gospodărie (1.166 lei pe persoană), iar veniturile în natură 329 lei lunar pe gospodărie (125 lei pe persoană). Salariile şi celelalte venituri asociate lor au format cea mai importantă sursă de venituri (61,2% din veniturile totale ale gospodăriilor).
"La formarea veniturilor totale ale gospodăriilor, au contribuit, de asemenea, veniturile din prestaţii sociale (21,6%), veniturile din agricultură (2,3%), veniturile din activităţi neagricole independente (2,3%) şi cele din proprietate şi din vânzări de active din patrimoniul gospodăriei (1,3%). O pondere importantă deţin şi veniturile în natură (9,7%), în principal, contravaloarea consumului de produse agroalimentare din resurse proprii (8,3%)", precizează INS.
