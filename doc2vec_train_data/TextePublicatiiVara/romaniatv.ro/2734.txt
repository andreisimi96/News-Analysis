Maşinile Google Street View se vor afla, din 25 iunie, timp de două luni, pe drumurile din România pentru a actualiza imaginile locale din Google Maps. Focusul va fi pe fotografierea şoselelor şi a drumurilor care leagă localităţile.
Street View este un serviciu popular oferit de Google Maps, în prezent fiind disponibil în mai mult de 85 de ţări de pe tot mapamondul, inclusiv în Arctica şi Antarctica. În Street View, oamenii pot vedea imagini de 360° din numeroase locuri ale lumii, fie şosele, oraşe, monumente istorice, repere culturale, natura sălbatică. Serviciul este disponibil şi în Google Earth şi aplicaţia Google Maps pentru telefoanele mobile.
Serviciul Street View este disponibil în România începând cu 2010, când au fost publicate primele imagini din cele mai importante oraşe pe Google Maps. Acoperirea Street View la nivelul întregii ţări s-a realizat în 2012, atunci când au fost preluate imagini de pe 40.000 de kilometri de drumuri, 39 de oraşe şi sute de obiective turistice. Extinderea Street View în România a continuat constant, fiind actualizate imaginile din marile oraşe şi adăugate diferite obiective turistice, precum Salina Turda, Castelul Bran, Cetatea Alba Iulia, Muzeul Naţional Brukenthal şi fluviul Dunărea.  
De asemenea, în această perioadă se desfăşoară preluarea de imagini Street View din Delta Dunării, proiect derulat în colaborare cu organizaţia World Wide Fund Romania. Mai mult, în perioada următoare vor fi publicate pe Google Maps imagini Street View din diferite obiective turistice din Transilvania.
