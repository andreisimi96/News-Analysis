”S-a prevăzut ca şase dintre deţinuţii inculpaţi să intre miercuri şi joi în centre penitenciare din subordinea serviciilor penitenciare ale Generalităţii Cataloniei”, a anunţat luni Ministerul de Interne într-un comunicat, fără să precizeze numele separatiştilor vizaţi.
Însă, potrivit presei spaniole, fostul vicepreşedinte catalan Oriol Junqueras şi liderii asociaţiilor separatiste Jordi Sanchez şi Jordi Cuixart, dar şi fosta preşedintă a Parlamentului regional Carme Forcadell se află între cei şase.
Inculpaţi de rebeliune din cauza rolului în proclamarea independenţei pe 27 octombrie, un capăt de acuzare în legătură cu care riscă până la 25 de ani de închisoare, cei nouă separatişti se află în detenţie provizorie, de mai multe luni, în închisori situate în apropiere de Madrid, pentru a putea fi audiaţi de judecător, informează news.ro
Acest transfer le va permite să fie mai aproape de familiile lor, în contextul în care Barcelona se află la aproximativ 600 de kilometri de capitala spaniolă. ”Ceilalţi trei inculpaţi aflaţi în detenţie provizorie vor fi transferaţi mai târziu, procedurile care-i vizează nefiind terminate, dat fiind că cererea a fost depusă mai târziu”, afirmă ministerul.
În opinia separatiştilor, care se află în continuare la putere, aceşti deţinuţi sunt ”deţinuţi politici”. Curtea Supremă, care i-a inculpat, şi Guvernul central îi condideră simpli infractori, potrivit news.ro .
Şeful Guvernului spaniol, socialistul Pedro Sanchez, aflat la putere de o lună, după ce l-a răstrunat pe predecesorul său conservator Mariano Rajoy, şi-a anunţat în mai multe rânduri intenţia de a face acest gest în numele ”concilierii” în Catalonia.
Guvernul separatistului Carles Puigdemont, care a organizat pe 1 octombrie 2017 un referendum de autodeterminare, interzis, şi a provocat astfel cea mai gravă criză politică din Spania ultimilor 40 de ani de democraţie, a fost destituit pe 27 octombrie, după adoptarea în Parlamentul regional a unei declaraţii de independenţă.
La fel ca alţi separatişti urmăriţi în justiţie, Puigdemont a fugit din Spania. El aşteaptă în Germania ca justiţia din această ţară să se pronunţe asupra extrădării sale, informează news.ro
Anunţarea acestor prime trasferuri are loc cu o săptămână înaintea unei reuniuni la Madrid între Pedro Sanchez şi preşedintele separatist catalan Quim Torra, pe 9 iulie - o primă întâlnire la vârf, în care cei doi riscă să nu vorbească aceeaşi limbă. Pedro Sanchez s-a arătat mai deschis la dialog decât succesorul lui Carles Puigdemont, însă el se opune, la fel ca Mariano Rajoy, independenţei Cataloniei şi organizării unui referendum pe această temă, reclamat de o mare parte a catalanilor.
Quim Torra a reafirmat în ultimele zile că obiectivul său rămâne independenţa. ”Trebuie să creăm alt 1 octombrie (...), în sensul de a atinge obiectivul la care unii, şi eu în special, vrem să ajungem, adică independenţa ţării mele şi a face efectivă această republică”, a declarat el lunea trecută, potrivit news.ro
Pedro Sanchez a exclus acest lucru. ”Eu cred că ceea ce reprezintă 1 octombrie este o pagină care trebuie dată”, i-a replicat el a oua zi, de la Berlin.
Separatismul a ”explodat” în Catalonia începând din 2010, după anularea de către justiţie a unui statut care acorda o autonomie lărgită acestei regiuni bogate din nord-estul Spaniei, care se bucură deja de o amplă autonomie.
Societatea catalană este profund împărţită pe tema independenţei. La ultimele alegeri regionale, pe 21 decembrie, separatiştii au obţinut 47,5% din voturile exprimate, scor în baza căruia şi-au menţinut majoritatea absolută în Parlamentul catalan.
