Luată cu salvarea de acasă după leșinuri cauzate de o hemoragie internă, Ionela, o femeie din Cluj, a fost nevoită să aștepte mai bine de o oră, închisă în ambulanță, pentru ca doctorița, sub pretextul că mai trebuie să consulte in pacient, s-a oprit la o șuetă cu prăjitură și cafea, potrivit InfoCluj.eu.
"Dacă tot e sezon de Tiff, să vă prezint și eu un film. Un film absurd într-o țară civilizată. Plină, însă, de nesimțiți. De Ionela, mama celor 10 copii din Sâmboleni, v-am mai povestit. Cum duce pe picioare probleme medicale grave de un an jumate.
Duminică noaptea i-a fost iar rău, hemoragie puternică, leșinuri etc. La 6 dimineața au sunat la 112, iar ambulanța a ajuns la 8.45. Venită din Gherla, de la 40 de km. Doctorița a urcat-o pe Ionela în ambulanță fără să o consulte sau să îi dea ceva pentru hemoragie. În apropiere de Gherla, i-a spus că mai trebuie să consulte un pacient. Au oprit în fața unei case mari, galbene. Șoferul și doctorița au plecat, fără să ia trusa de prim ajutor, sau alte chestii medicale cu ei. Pe Ionela au lăsat-o în ambulanță cu ușa și geamurile închise. La un moment dat, a deschis geamul pentru că nu mai avea aer. Auzea vocea doctoriței povestind veselă cu alte persoane, despre cum vrea să meargă la Sărmaș, să își cumpere porc. După aproape o oră, la ambulanță a apărut o femeie cu cu un platou de prăjituri, să o servească și pe Ionela. "Chemați-o pe d-na doctor, că io mor aici. Sun la 112 după altă ambulanță că mi-i rău tare..." După o vreme d-na doctor s-a sinchisit să părăsească șueta cu prăjitură și cafea. Au ajuns la Spitalul Gherla și a fost internată, cu specificația că miercuri va fi transferată la Cluj" , a afirmat Amedeia N. pe contul personal de Facebook.
Peripețiile însă nu se termină aici. Problemele femeii au continuat și după ce a ajuns la Spitalul Dominic Stanca din Cluj-Napoca.
Deși era cunoscut fapul că este predispusă la a face hemoragie, femeia a fost lăsată de ambulanță în stația de autobuz de pe Bulevardul 21 Decembrie 1989, la câteva sute de metri de mers pe jos. Medicii de pe ambulanță nu i-au dat Ionelei niciun document pentru a putea fi internată la Cluj.
"Azi (miercuri) m-a sunat că vine cu salvarea la Spitalul Stanca. Am fugit la spital să o ajut, pentru că se vorbisem pentru ea cu un doctor care să o primească. Ajung la spital. Cine venea, împleticită, ținându-se cu o mână de burtă și cărând, cu cealaltă, o pungă cu lucruri? Ionela mea!
Ionelă, de unde vii, ce-i cu tine? M-a lăsat ambulanța mai încolo, dincolo de stație, că trebuiau să mai ducă o pacientă. M-am străduit să fiu calmă. Să înțeleg și să accept. Nu pot!!! La Stanca am descoperit că singurele hârtii pe care le eliberaseră minunații medici de la Gherla erau...rezultatele unor analize!! Nu tu foaie de externare, bilet de trimitere sau orice hârtie pe baza căreia să fie primită la Spitalul Stanca. O zîs că mi le trimit acasă, prin poștă... Medicul nostru era într-o operație. L-am așteptat, cuminți. Ionela nu se plânge. Oftează, din când în când, că-i e dor de copii. Medicul vine și îmi place de el instant. E omenos și politicos. Am fost asigurată că și profesional e extrem de competent. O pune la ecograf și îmi explică de ce trebuie operată de urgență. Aș vrea ca toți medicii care au plimbat-o de nenumărate ori, să audă această explicație. Aș vrea să stau în fața lor și a doctoriței de pe Ambulanța din Gherla. Să îi întreb dacă la fel ar fi procedat în cazul unei paciente bogate.
Mi-e lehamite de voi, nesimțiții care sufocați o țară. Pentru fiecare medic bun și omenos, sunt o grămadă de neaveniți... Da, mi-a fost musai să mă rasuflu! Unde ești tu, Țepeș-Doamne...?", și-a încheiat Amedeia postarea.
Reprezentanții Serviciului de Ambulanță nu aveau până în acest moment detalii cu privire la acest caz, însă vor fi făcute verificări.
„Ceva nu e în regulă aici. Pacientul se predă la camera de gardă, iar medicul de gardă trebuie să pună o ștampilă. Eu mă voi uita mâine, să vă spun despre ce e vorba, dar în mod normal, în momentul în care ambulanța aduce o pacientă, nu pleacă până medicul de gardă nu pune confirmarea de sosire în spital. Nu poți lăsa o pacientă până nu primești o ștampilă. eu voi verifica mâine la prima oră", a spus Horia Simu, managerul Serviciului de Ambulanță Cluj.
