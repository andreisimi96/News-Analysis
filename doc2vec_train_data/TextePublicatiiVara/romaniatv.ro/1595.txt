Grupul țărilor puternic industrializate (G7) va lua măsuri în cazul în care Rusia va continua să se implice în politica internă a altor state, a declarat premierul britanic Theresa May, în cadrul summitului din Quebec. Theresa May a mai afirmat că Uniunea Europeană va adopta contramăsuri pentru tarifele impuse de Statele Unite la importurile de oțel și aluminiu, relatează site-ul postului BBC, citat de Mediafax. 
Cel de-al 44-lea summit al G7 (grupul principalelor şapte state industrializate - Canada, Franţa, Germania, Italia, Japonia, Marea Britanie şi SUA) s-a încheiat sâmbătă, în localitatea canadiană La Malbaie.
În comunicatul final, G7 s-a angajat să modernizeze Organizaţia Mondială a Comerţului pentru a o face "mai corectă cât mai curând posibil" şi şi-a exprimat voinţa de a reduce barierele comerciale, atât tarifare, cât şi netarifare, şi subvenţiile.
De asemenea, comunicatul comun condamnă Rusia pentru atacul chimic din localitatea britanică Salisbury şi anexarea Crimeei, în acelaşi timp G7 arătându-se gata să ia "mai multe măsuri restrictive" contra Moscovei.
"Cerem Rusiei să înceteze comportamentul său destabilizator, slăbirea sistemelor democratice şi sprijinul pentru regimul sirian", a adaugă comunicatul.
Vineri, înainte de summitul G7, dar şi în timpul summitului, președintele american Donald Trump a insistat că este în interesul tuturor ca Rusia să fie reintegrată. Cu toate acestea, Theresa May susține că Rusia trebuie să facă schimbări inainte de a face din nou parte din Grupul țărilor puternic industrializate, din care Rusia a fost exclusă în anul 2014, pe fondul anexării Crimeii.
"Dacă vor exista acorduri privind relațiile viitoare ale Rusiei cu acest grup, trebuie să facă schimbări, trebuie să schimbe metodele abordate și activitățile în care se implică", a declarat Theresa May.
Relațiile între Londra și Moscova au devenit tensionat în urma atacului cu agent neurotoxic ce la vizat pe fostul spion rus Serghei Skripal.
