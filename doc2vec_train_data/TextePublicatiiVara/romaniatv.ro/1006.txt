Preşedintele Klaus Iohannis a promulgat, miercuri, legea prin care interdicţiile aplicate de ANI parlamentarilor decoperiţi în conflict de interese în perioada 2007-2013 încetează de drept. Preşedintele a cerut reexaminarea legii şi apoi a contestat-o la CCR, însă Curtea a declarat-o constituţională.
Astfel, preşedintele Klaus Iohannis a semnat, miercuri, decretul privind promulgarea Legii pentru completarea Legii nr. 176/2010 privind integritatea în exercitarea funcţiilor şi demnităţilor publice, pentru modificarea şi completarea Legii nr. 144/2007 privind înfiinţarea, organizarea şi funcţionarea Agenţiei Naţionale de Integritate, precum şi pentru modificarea şi completarea altor acte normative.
În forma adoptată de Parlament, această lege prevede că interdicţiile aplicate persoanelor care au avut calitatea de senator şi/sau deputat în oricare dintre mandatele cuprinse în perioada 2007-2013, în temeiul art. 25, pe baza rapoartelor de evaluare întocmite de Agenţia Naţională de Integritate şi care au constatat nerespectarea prevederilor legale privind conflictul de interese în exercitarea oricăruia dintre mandatele de senator şi/sau deputat în perioada 2007- 2013, până la intrarea în vigoare a Legii nr. 219/2013 pentru modificarea şi completarea Legii nr.96/2006 privind Statutul deputaţilor şi al senatorilor, încetează de drept.
"Considerând, pe de o parte, că interesul public general nu justifică o asemenea reglementare, iar pe de altă parte sunt afectate standardele de integritate în exercitarea funcţiilor publice, aspect ce este de natură să pună în discuţie inclusiv respectarea angajamentelor asumate de România, în calitate de stat membru al Uniunii Europene, Preşedintele Klaus Iohannis a formulat cerere de reexaminare a legii, la data de 14 martie 2018, cerere care a fost respinsă de Parlament. Ulterior, la data de 20 aprilie 2018, Preşedintele României a sesizat şi Curtea Constituţională, dar şi această sesizare a fost respinsă prin Decizia nr. 334/10 mai 2018. Ca urmare a epuizării tuturor căilor procedurale permise de Constituţie, Preşedintele României este obligat, în temeiul art. 77 alin.(3) din Legea Fundamentală, să promulge legea în forma adoptată de Parlament, aceasta urmând să intre în vigoare în termen de 3 zile de la data publicării în Monitorul Oficial al României, Partea I", precizează Administraţia prezidenţială într-un comunicat.
