Copiii mici nu pot fi lăsați singuri un minut. Chiar și atunci când ești cu ochii pe ei, micuții reușesc să-și introducă în ureche diverse obiecte străine.
Obiecte variate, de cele mai multe ori mici și rotunde, precum vată, pietre, mărgele, jucării, bucățele de hârtie – ajung în urechea copilului. Atâta timp cât nu este împins profund, acesta poate fi extras, fără consecințe majore.
Dacă obiectul este blocat în partea interioară a canalului urechii, este indicat să mergi cu cel mic la medic. În astfel de situații pot apărea dureri și iritație, pierdere temporară de auz sau chiar spargerea timpanului.
Cauzează infecții bacteriene
În timp ce unele obiecte pot fi ușor de îndepărtat, altele pot rămâne neobservate în ureche și pot cauza apariția unei infecții bacteriene. Aceasta poate să apară și dacă pereții canalului urechii au fost răniți de pătrunderea obiectului.
În cazul în care ai depistat un obiect străin în urechea copilului, evită scoaterea acestuia folosind bețișoarele de urechi sau alte instrumente asemănătoare.
Totuși, dacă se află la suprafață, poți încerca scoaterea acestuia cu ajutorul unei pensete. Ai griă să nu împingi mai mult obiectul în interior sau să lovești urechea.
Pot pătrunde și insecte
Vara se poate întâmpla ca insectele să pătrundă în canalul urechii și să rămână acolo. Acestea se pot strecura încet, când micuțul doarme la aer liber, sau noapea, în timpul somnului. În asfel de situații, este indicat să înclini capul copilului, astfel încât urechea cu insecta să fie în sus.
În cazuri mai dificile mergi la un medic specialist ORL, care poate să curețe în siguranță acumularea de ceară uscată din canalul auditiv.
Pentru a preveni astfel de situații, supraveghează mereu copilul și evită să-i oferi jucării de dimensiuni mici sau pe care ar putea să le introducă în ureche.
Nu încerca să îndepărtezi obiectul cu degetele sau cu un obiect ascuțit. Această metodă poate împinge obiectul mai adânc în ureche sau poate produce răni.
