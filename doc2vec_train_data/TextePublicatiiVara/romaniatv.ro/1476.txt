Fostul tenismen Ilie Năstase este optimist în privinţa şanselor Simonei Halep, liderul WTA, în finala French Open cu americanca Sloane Stephens, scrie news.ro. Năstase a declarat, la Digi Sport, că este momentul ca Simona Halep să câştige un trofeu de Grand Slam.
"Cred că a venit momentul şi pentru Simona. Joacă cel mai bun tenis din circuit. Este pregătită, nu văd cum să piardă. O să conteze doar câte trofee de Grand Slam o să ia. Când ia unul o să fie foarte gurmandă, pe toate o să le ia", a spus Năstase.
Simona Halep joacă, astăzi, pentru un prim titlu de Grand Slam, la Roland Garros, după ce se află pentru a patra oară în finală la un turneu de asemenea anvergură, a doua din acest an, după Australian Open. Indiferent de rezultatul meciului din finala de la Roland Garros cu Sloane Stephens, Halep îşi va păstra locul I WTA şi în ierarhia ce va fi publicată luni.
Finala turneului de la Roland Garros începe la ora 16.00 şi va fi transmisă de Pro TV şi Eurosport.
