Moţiunea de cenzură a fost iniţiată de principalul partid de opoziţie din Grecia, Noua Democraţie, care susţine că Tsipras a făcut prea multe concesii prin acest acord.
Rezultatul votului a fost de 153 - 127, moţiunea fiind respinsă, iar duminică va putea avea loc ceremonia istorică de semnare a acordului.
În timpul dezbaterilor, atât în faţa Parlamentului, cât şi în alte oraşe ale Greciei, au avut loc proteste faţă de acordul convenit de Tsipras cu omologul său macedonean. De asemenea, au avut loc ciocniri între manifestanţi şi poliţie.
Miniştrii de Externe ai ambelor ţări, Nikos Kotzias şi Nikola Dimitrov, se vor întâlni la graniţă pentru o ceremonie în cadrul căreia vor semna documentul, în prezenţa premierilor grec şi macedonean.
Tsipras şi prim-ministrul macedonean Zoran Zaev au ajuns marţi la un acord istoric pentru a redenumi fosta republică iugoslavă „Republica Macedonia de Nord”, rezolvând astfel o dispută veche de mai multe decenii.
Acordul a stârnit o opoziţie vehementă în ambele ţări. Preşedintele macedonean a declarat că va bloca înţelegerea iar în Grecia opoziţia a depus o moţiune de cenzură împotriva lui Tsipras.
Înţelegerea are nevoie de aprobarea Parlamentelor ambelor ţări şi trebuie să treacă de un referendum în Macedonia.
