Gabriela Firea i-a oferit Simonei o plachetă şi cheia oraşului, însă apoi a părăsit arena înainte de finalul ceremoniei, dezamăgită de reacția suporterilor.
"M-am tot gândit zilele acestea, am reflectat dacă a fost sau nu bine, dacă am procedat corect şi am ajuns la o concluzie la care sper să ajungă cât mai multă lume: bunele intenţii au existat încă din prima clipă - că nu a ieşit tocmai cum am dorit, într-adevăr, acesta este marele regret.
Eu am avut cea mai bună intenţie, dar rezultatul nu a fost cel dorit şi este clar că am greşit, atât eu cât şi echipa, pentru că într-un climat destul de tensionat cum era cel din Bucureşti acum o săptămână şi după mitingul PSD, era clar că nu era cel mai potrivit loc şi moment să înmânez cheia oraşului şi diploma de excelenţă, după ce îi oferisem deja titlul de cetăţean de onoare Simonei Halep în februarie, pe Arena Naţională, acolo unde noi am organizat cu mare drag şi cu tot sufletul întâlnirea Simonei cu fanii săi.
E adevărat, eu am mers doar pe ideea că aşa se procedează în toată Europa, aşa se procedează şi în America, văzusem şi ca jurnalist astfel de evenimente... Toată dimineaţa de lunea trecută am fost criticată că nu mă organizez mai repede şi mai bine pentru a organiza ceva deosebit pentru Simona şi m-am gândit că voi fi acuzată de aroganţă dacă nu merg acolo să înmanez şi să plec - pentru că asta a fost şi ideea - să înmânez cheia, să mă retrag şi să urmeze tot showul pe care l-am pregătit. Nu a existat nicio secundă intenţia de a rămâne eu în continuare la evenimentul Simonei Halep.
Acum la rece putem să spunem orice, iar eu pot să spun că m-aş fi bucurat să fiu mai înţeleaptă sau mai prevăzătoare şi să organizăm o ceremonie, să spunem, mai restrânsă, în cadrul Primăriei, la sediu sau poate la o alta locaţie, şi apoi la Arenă să meargă doar Simona, bineînţeles că acum cu mintea de azi, ştiţi cum e... mintea românului cea de pe urma", a spus Gabriela Firea pentru Radio RFI.
