Fostul preşedinte Traian Băsescu a susţinut sâmbătă, la Congresul extraordinar al formaţiunii, că decizia Curţii Constituţionale privind revocarea şefei DNA Laura Codruţa Kovesi face din ministrul Justiţiei un şef al preşedintelui, iar acest lucru este inacceptabil. El spune că numirea unui procuror nu poate fi lăsată în mâna unui om politic şi se întreabă cum ar fi dacă premierul Viorica Dăncilă ar deveni mânie ministrul Justiţiei.
"Decizia CCR care face din ministrul Justiţiei un şef al preşedintelui este innaceptbilă şi prin legi trebuie să restabilim cheia dublă. (...) Nu poate fi lăsată pe mâna unui om politic numirea şi revocarea unui procuror. (...) Dacă Dăncilă devine mânie ministrul Justiţiei sau fata de la Tineret şi Sport (Ioana Bran –n.r.)? Legislaţia de până acum a stabilit foarte corect acea dublă cheie hulită, dar văd astăzi ce înseamnă să nu ai dublă cheie. Lucrurile pot evalua extrem de rapid şi extrem de grav", a spus Băsescu la Congresul PMP, potrivit news.ro .
În 30 mai, Curtea Constituţională a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi. CCR a stabilit că, pentru soluţionarea acestui conflict, preşedintele urmează să emită decretul de revocare din funcţie a procurorului-şef al DNA.
Joia trecută, Curtea Constituţională a publicat motivarea deciziei privind revocarea Laurei Codruţa Kovesi de la conducerea DNA.
Congresul extraordinar al PMP în care partidul îşi alege noua conducere a început, urmând ca Traian Băsescu să anunţe că se retrage de la şefia partidului. De asemenea, actualul preşedinte executiv al PMP, Eugen Tomac, va candida pentru funcţia de preşedinte în locul lui Traian Băsescu.
