Înainte de a te decide să recurgi la o epilare definitivă, trebuie să ţii cont de câteva aspecte fără de care reușita procedurii nu este garantată.
Aparatul laser poate îndepărta firele de păr
Epilarea definitivă se poate face cu ajutorul aparatului laser. Energia luminoasă emisă de acesta este absorbită selectiv de melanina din foliculii piloşi (săculeţul care înconjoară rădăcina firului de păr), unde se transformă în energie termică, distrugând rădăcina firului de păr.
Ce trebuie să faci înainte de epilare
Cu 4 – 6 săptămâni înainte de epilare este interzisă pensarea, smulgerea firului de păr, utilizarea de ceară sau aparatul epilator, pentru că epilarea eficientă presupune existenţa firului de păr care reprezintă ţinta (melanina din păr). Este permisă doar raderea sau crema epilatoare. Cu o zi înainte sau în ziua epilării se rade zona care urmează să fie epilată.
De câte ședințe ai nevoie
Sunt necesare 4 – 6 şedinţe la interval de 4 – 6 săptămâni, în funcţie de zona tratată (pentru gambe, braţe, spate, intervalul între tratamente este mai lung – 2 luni). Sunt necesare mai multe şedinţe, pentru a surprinde mereu acele fire de păr care sunt în faza de creştere.
În aceste situații trebuie evitată epilarea definitivă!
Nu se va efectua epilare dacă sunteţi însărcinată, aţi urmat tratament cu isotretinoin în ultimele 6 luni, dacă aveţi afecţiuni sensibile la lumină (lupus eritematos) sau luaţi anumite medicamente fotosensibilizante (tetraciclină), dacă aveţi boli de coagulare, infecţii cutanate active în zona de tratat, tatuaje sau machiaj permanent, vitiligo sau istoric de cancer de piele.
