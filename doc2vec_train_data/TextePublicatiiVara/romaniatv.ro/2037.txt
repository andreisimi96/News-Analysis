Dezastru în mai multe zone din România după furtunile din ultimele ore VIDEO
Furtuni puternice au paralizat mai multe orașe, în timp ce pe autostrada Timișoara - Lugoj șoferii au înaintat cu greu din cauza grindinei de mărimi considerabile. În Arad, zeci de arbori şi stâlpi au fost puși la pământ, iar mai multe străzi au fost inundate. Treizeci de județe de află acum sub cod galben de furtuni și vijelii. 
Au fost fenomene extreme în partea de vest a ţării. Pe autostrada Timişoara-Lugoj şoferii au înaintat cu greu din cauza grindinei. O furtună puternică a lovit şi la Oradea. Doi arbori au aterizat direct pe maşini.
În Arad, o ploaie torențială cu vijelie a pus la pământ zeci de copaci, iar mai multe străzi au fost inundate. Probleme au fost si in Harghita, unde zeci de arbori şi stâlpi de lemn au căzut pe drumurile judeţene, naţionale sau pe liniile electrice.
30 de judeţe au intrat sub avertizare cod galben de furtuni valabil până vineri dimineaţă. În Banat, Crișana, Oltenia, Maramureș, Transilvania, jumătatea de vest a Munteniei și în zonele de munte, instabilitatea atmosferică va fi accentuată și se va manifesta prin averse torențiale, frecvente descărcări electrice, vijelii și căderi de grindină.
Cantitățile de apă vor depăși 25 l/mp și pe arii restrânse 60...80 l/mp, îndeosebi în sud-vest și în zona montană.
În restul teritoriului astfel de fenomene se vor semnala pe suprafețe mici, în special pe parcursul zilei de joi, 14 iunie.
