Peste 8.000 de poliţişti au intervenit în ultimele 24 de ore, la nivel naţional, la aproape 3.000 de sesizări, iar în urma activităţilor desfăşurate, au constatat 616 infracţiuni, au aplicat peste 9.000 de sancţiuni contravenţionale şi au reţinut peste 500 de permise de conducere, a informat sâmbătă IGPR.
Potrivit unui comunicat transmis de Inspectoratul General al Poliţiei Române, peste 8.000 de poliţişti au acţionat, vineri, 1 iunie, la nivel naţional, pentru prevenirea faptelor antisociale şi menţinerea ordinii şi siguranţei publice. Au fost organizate 322 de acţiuni şi s-a intervenit la 3.067 de evenimente, dintre care 2.542 au fost sesizate prin 112.
În urma activităţilor, au fost constatate 616 infracţiuni, 140 de persoane fiind surprinse în flagrant delict. De asemenea, au fost depistate 7 persoane urmărite naţional sau internaţional, iar în cauzele instrumentate au fost dispuse 20 de măsuri preventive.
Totodată, pentru neregulile constatate, poliţiştii au aplicat 9.042 de sancţiuni contravenţionale, în valoare de aproape 3.000.000 de lei şi au confiscat bunuri în valoare de aproximativ 25.000 de lei, se arată în comunicatul IGPR.
Poliţiştii rutieri au desfăşurat activităţi pentru creşterea siguranţei în trafic, fiind constatate 103 infracţiuni la regimul circulaţiei pe drumurile publice. Astfel, au fost reţinute 518 permise de conducere şi au fost retrase 105 certificate de înmatriculare. 
