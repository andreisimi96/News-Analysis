''Voi face presiuni pentru a ne asigura că menţinem sancţiunile împotriva Rusiei'', a declarat May într-un discurs în parlament. ''Într-adevăr, cred că există unele domenii unde ar trebui să înăsprim acest regim de sancţiuni'', a adăugat şefa executivului britanic.
Relaţiile dintre Londra şi Moscova au atins în martie cel mai scăzut nivel după încheierea Războiului Rece, după otrăvirea unui fost spion rus, Serghei Skripal, şi a fiicei sale la Salisbury (sudul Angliei) în luna martie cu un agent neurotoxic, act pentru care Londra acuză Moscova.
Cazul otrăvirii celor doi Skriapl a provocat o gravă criză diplomatică între Londra, sprijinită de aliaţii săi occidentali, şi Moscova, care neagă cu fermitate orice implicare.
Serghei Skripal (66 de ani), fost colonel GRU (Serviciul de informaţii al armatei ruse), care a divulgat secrete de stat ale Rusiei în favoarea Marii Britanii, şi fiica sa Iulia (33 de ani) s-au aflat timp de mai multe săptămâni la terapie intensivă, după ce au fost găsiţi în stare de inconştienţă pe o bancă, la 4 martie.
