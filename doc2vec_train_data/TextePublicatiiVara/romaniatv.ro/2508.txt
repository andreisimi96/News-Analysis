Autoritatea sanitar veterinară din Polonia a decis vineri să retragă de pe piaţă aproximativ 4,3 milioane de ouă contaminate cu antibiotice, la câteva zile după ce 73.000 de ouă provenite din Olanda au fost retrase de la comercializare în Germania.
"Retragerea a fost motivată de prezenţa unui antibiotic denumit lasalocid la un nivel care depăşeşte pragul maxim admis" se arată într-un comunicat de presă.
Directorul Autorităţii sanitar veterinare din Polonia, Pawel Niemczuk a precizat că antibioticul a fost adăugat din greşeală în nutreţul pentru găinile ouătoare de la o fermă din apropiere de Poznan. "Nutreţul pentru pui de carne (care conţine în mod legal antibiotice) a fost administrat din greşeală găinilor ouătoare" a precizat Pawel Niemczuk, informează Agerpres .
Marţi, autorităţile germane au retras din supermarketuri 73.000 de ouă provenite din Olanda după ce s-a descoperit că au fost contaminate cu substanţa toxică denumită fipronil, la mai puţin de un an de când insecticidul a fost descoperit în milioane de ouă din Olanda. Acest anunţ a relansat îngrijorările provocate în vara anului trecut, când retailerii din câteva state europene au retras din supermarketuri milioane de ouă, ca măsură de precauţie faţă de o posibilă contaminare cu pesticide a ouălor provenite din Belgia şi din Olanda, al doilea mare exportator de păsări, după SUA. Organizaţia Mondială a Sănătăţii (OMS) consideră că această substanţă este moderat toxică şi ingerarea ei în cantităţi însemnate pe termen lung poate provoca vătămarea organelor interne.
Comenteaza // Vezi comentarii
        Citeste mai mult despre:   
