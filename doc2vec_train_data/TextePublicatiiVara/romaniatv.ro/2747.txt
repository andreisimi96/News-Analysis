Agenția Națională de Administrare Fiscală (ANAF) a făcut publică lista datornicilor din România, la ordinul ministrului de Finanțe, Eugen Teodorovici. Peste 11.000 de persoane fizice, cu datorii de peste 14 miliarde lei în total, la 31 martie, se află pe această listă.
Guvernul a decis să ceară celor de la ANAF retragerea acestei liste, asta după ce au apărut mai multe probleme legate de publicarea datelor cu caracter personal.
Pe site-ul ANAF se regăseşte o listă cu 11.131 datornici persoane fizice. În general, datoriile înregistrate provin din obligaţii restante la bugetul de stat, la bugetul asigurărilor sociale de stat, la bugetul asigurărilor pentru şomaj şi la cel al asigurărilor de sănătate. Cu alte cuvinte, persoane care au cumulate datorii din impozitul pe venit, pensii, şomaj şi sănătate. Potrivit legislaţiei anterioare anului 2018, aceste datorii trebuiau plătite de angajator, dacă persoanele fizice nu obţineau venituri din profesii liberale, alte activităţi independente sau chirii. Lista publicată de ANAF priveşte doar datoriile persoanelor fizice care sunt mai mari de 15.000 de lei, cumulate în ultimii cinci ani.
