Peste 19% dintre românii în categoria persoanelor apte de muncă - definită ca fiind cuprinsă între 20 şi 64 de ani - locuiau în anul 2017 în alte ţări din Uniunea Europeană, se arată într-un studiu al Biroului de statistică al Comisiei Europene - Eurostat.
Studiul, dat publicităţii luni, arată că 3,8% din cetăţenii UE apţi de muncă locuiau într-o altă ţară membră decât cea de origine. În urmă cu zece ani, media era de 2,5%.
Situaţia variază semnificativ între statele membre, de la 1,0% în Germania, la 19,7% în cazul României. Comparativ cu anul 2007, proporţia cetăţenilor români ce locuiesc în alte state UE a crescut cu 12,3 procente.
Pe locurile următoare după România sunt Lituania (15%), Croaţia (14%), Portugalia (13,9%), Letonia (12,9%) şi Bulgaria (12.5%).
Persoanele cu educaţie superioară sunt mai mobile decât restul populaţiei. Astfel 32,4% din cetăţenii UE ce locuiesc într-un alt stat membru au studii superioare, în timp ce în cazul întregii populaţii a Uniunii Europene, nivelul este de 30,1%.
De asemenea, rata medie de angajare în rândul cetăţenilor UE mobili este de 76,1%, comparativ cu o rată totală de angajare la nivelul UE de 72,1%.
