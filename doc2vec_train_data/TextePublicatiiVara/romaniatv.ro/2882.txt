Senatul a adoptat, în şedinţa plenului de miercuri, în calitate de Cameră decizională, propunerea legislativă de modificare a Legii statutului aleşilor locali, care stabileşte ca mandatul consilierilor, primarilor şi preşedinţilor de consilii judeţene să nu înceteze de drept în cazul în care partidul pe listele căruia au candidat fuzionează cu alt partid.
În favoarea actului normativ s-au pronunţat 77 de senatori, iar 34 au fost împotrivă (PNL, USR şi PMP).
Propunerea legislativă, iniţiată de un grup de deputaţi PSD şi ALDE, are ca obiect de reglementare modificarea Legii 393/2004, în sensul că pierderea de către alesul local a calităţii de membru al partidului politic pe lista căruia a candidat să nu determine pierderea mandatului de ales local, în situaţia unei fuziuni prin absorbţia partidului politic respectiv.
Conform textelor adoptate de Camera Deputaţilor şi amendate de Senat, calitatea de consilier local şi judeţean încetează de drept înainte de expirarea duratei mandatului în cazul pierderii calităţii de membru al partidului politic sau al organizaţiei minorităţilor naţionale pe a cărei listă de competitori electorali a fost ales. Prin excepţie, în cazul în care două sau mai multe partide fuzionează, consilierul local sau judeţean ales pe lista unuia dintre aceste partide politice devine independent.
De asemenea, calitatea de primar şi, respectiv, de preşedinte de consiliu judeţean încetează de drept înaintea expirării duratei normale a mandatului în cazul pierderii prin demisie a calităţii de membru al partidului politic sau al organizaţiei minorităţii naţionale pe a cărei listă de competitor electoral a fost ales. Prin excepţie, în cazul în care două sau mai multe partide fuzionează, primarul sau preşedintele consiliului judeţean ales pe lista unuia dintre aceste partide politice devine independent.
"Legiuitorul vrea ca să nu existe vreo sancţiune de pierdere a mandatului pentru o persoană care se află într-un partid ce ia o decizie de fuziune care excede voinţei individuale. El devine independent, în sensul că nu a candidat pe lista respectivei fuziuni", a explicat senatorul PSD Şerban Nicolae, conform Agerpres.
Senatorul PNL Eugen Pîrvulescu a precizat că Partidul Naţional Liberal respinge "categoric" traseismul politic şi actul normativ.
Şi senatorul USR Florina Presadă a susţinut că actul normativ "nu este moral şi contravine intereselor de reprezentare a cetăţenilor români".
"Dacă un consilier local sau judeţean a fost ales pe listele unui partid înseamnă că el a ajuns în acel consiliu în baza unui program politic, electoral al respectivului partid. În condiţiile în care consilierul ajunge membru al unui alt partid, el nu poate să spună că reprezintă electoratul în baza promisiunilor făcute în campania electorală. USR consideră că este o lege cu dedicaţie pentru partide care urmează să piardă consilieri locali şi judeţeni", a spus Presadă, la dezbaterile din plenul Senatului.
În opinia senatorului PMP Traian Băsescu, actul normativ reprezintă dorinţa Partidului Social Democrat de a recupera consilierii UNPR care au devenit independenţi după fuziunea PMP - UNPR.
"Asta este lăcomie de tip PSD. V-aş aduce aminte că aţi mai făcut transferuri gratuite şi prin OUG 55/2014 care a fost declarată neconstituţională. Ceea ce faceţi astăzi este pornit de la credinţa dvs că nu aveţi puterea până nu aveţi şi Justiţia şi toată administraţia şi toate cele", a spus Băsescu, explicând astfel votul împotrivă dat de senatorii PMP.
