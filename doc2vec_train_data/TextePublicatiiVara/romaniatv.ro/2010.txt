Marţi, 12 iunie, a avut loc o întâlnire de lucru a conducerii Ministerului Educației Naționale (MEN) cu membrii Federației Naționale a Asociațiilor de Părinți – Învățământ Preuniversitar (FNAP-IP), în vederea abordării și soluționării unor subiecte de interes pentru beneficiarii sistemului educațional preuniversitar.
În cadrul întrevederii, la care a participat Secretarul de stat pentru învățământ preuniversitar, Ionel-Florian Lixandru, au fost dezbătute următoarele măsuri având drept scop creșterea calității educației din România: modalitatea de organizare a claselor, necesitatea adoptării unui Cod de etică pentru învățământul preuniversitar, admiterea absolvenților ciclului gimnazial în învățământul liceal, integrarea reală a copiilor cu CES, susținerea profesorilor de sprijin și a consilierilor școlari, precum și alte modalități de creare a unui mediu propice creșterii performanței elevilor din unitățile de învățământ de stat.
Participanții la dialog au convenit ca această colaborare să fie consolidată, prin constituirea unor grupuri de lucru pe tematici restrânse, precum și prin analiza și monitorizarea activităților ce se impun a fi îmbunătățite în corelare cu calendarul specific.
