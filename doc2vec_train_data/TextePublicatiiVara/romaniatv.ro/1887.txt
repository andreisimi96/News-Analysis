Sărbători religioase ortodoxe: Sf. Mc. Achilina; Sf. Ier. Trifilie, episcopul Lefcosiei din Cipru
Sărbători religioase greco-catolice: Sf. m. Achilina; Sf. ep. Trifilie; Sf. Anton de Padova
Sărbători religioase romano-catolice: Sf. Anton de Padova, pr. înv.
Sfânta muceniţă Achilina este pomenită în calendarul creştin ortodox la 13 iunie.
A trăit în timpul împăratului Diocleţian (284-305) şi era din Vivlos, cetate din Palestina, fiica unui înalt funcţionar al imperiului, Eutolmie.
Sfânta Achilina era botezată şi propovăduia credinţa în Hristos pentru fetele de vârsta ei, care crescuseră împreună cu ea, învăţându-le să se ferească de idoli.
Pentru acest fapt a fost pârâtă la guvernatorul Ulosian de un oarecare Nicodim. Şi fiind adusă la judecată, a mărturisit numele lui Hristos. Pentru aceea a fost bătută şi pătrunsă prin urechi cu ţepi de fier arse, atâta cât i-a dat şi sângele pe nări, şi i s-a încins tot capul de arsură.
Torturată, Sfânta Achilina a căzut ca moartă iar călăii săi, convinşi că a murit, au ridicat-o şi au aruncat-o în afara cetăţii. Noaptea a venit însă îngerul Domnului, i-a vindecat toate rănile, şi a trimis-o sănătoasă la palatul guvernatorului, ca dovadă că cel pe care l-a mărturisit, Iisus Hristos, are toată puterea în cer şi pe pământ.
Îngrozit de această vedere, guvernatorul a poruncit să i se taie capul. Sfânta Achilina a trecut la Domnul înainte ca sabia călăului să o lovească.
