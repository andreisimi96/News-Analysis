Partidele politice parlamentare au primit, în luna iunie, subvenţii de la bugetul de stat în valoare de 7,07 milioane lei, sumele rezultate ca urmare a unui algoritm de calcul stabilit de lege fiind virate de Autoritatea Electorală Permanentă în contul fiecărui partid politic, a informat miercuri AEP.
Partidul Social Democrat a primit o subvenţie în valoare de 4,02 milioane lei, Partidul Naţional Liberal a beneficiat de 1,84 milioane lei, iar Uniunea Salvaţi România de 542.404 lei. Partidul Alianţa Liberalilor şi Democraţilor ALDE a primit o subvenţie în sumă de 400.911 lei, iar Partidul Mişcarea Populară - 261.052 lei.
Valoarea subvenţiilor a rezultat "în urma aplicării algoritmului de calcul prevăzut la art. 24 din Normele metodologice de aplicare a Legii nr. 334/2006 privind finanţarea activităţii partidelor politice şi a campaniilor electorale, aprobate prin Hotărârea Guvernului nr. 10/2016", se precizează în comunicatul AEP.
