Liviu Dragnea, preşedintele PSD, l-a felicitat pe preşedintele SUA, Donald Trump, care a semnat marţi un document în vederea denuclearizării complete a peninsulei coreene, împreună liderul nord-coreean Kim Jong Un. 
"Îl felicit sincer pe Președintele Statelor Unite ale Americii, domnul Donald Trump, pentru efortul pe care îl face pentru normalizarea planetei și stabilirea unor garanții solide de securitate împotriva pericolului nuclear. Întâlnirea pe care a avut-o astăzi cu liderul nord-coreean Kim Jong-Un reprezintă un pas foarte important pentru construirea unei păci durabile în regiune și pentru denuclearizarea completă a Peninsulei Coreene. Chiar dacă evenimentele se desfășoară la mii de kilometri de România, ele au o semnificație uriașă pentru întrega planetă, deci implicit și pentru țara noastră", a scris Liviu Dragnea pe Facebook.
Donald Trump şi Kim Jong-Un au semnat un document "cuprinzător" în urma întâlnirii lor istorice destinate denuclearizării peninsulei coreene, potrivit Reuters. 
Părţile ”se angajează să stabilească noi relaţii între Statele Unite şi RPDC, conform dorinţei celor două popoare din cele două ţări, de pace şi prosperitate”. Cele două părţi se angajează de asemenea la recuperarea rămăşiţelor prizonierilor de război şi a celor daţi dispăruţi în acţiune. 
