Timp de două zile, la Timişoara s-au aflat experţi de la Comisia Europeană şi de la Parlamentul European pentru a evalua stadiul programului Timişoara Capitală Culturală Europeană, iar principala problemă identificată a fost legată de finanţare, mai ales că Ministerul Culturii nu a alocat niciun leu pentru acest program, în 2018.
Mai mulţi experţi europeni s-au aflat la Timişoara, timp de două zile, pentru a monitoriza programul Timişoara Capitală Culturală Europeană, iar în urma acestei monitorizări va fi întocmit un raport cu recomandări.
Jiri Suchanek, unul dintre experţii prezenţi la Timişoara a declarat că principal problemă identificată a fost legată de finanţare.
„Mare parte a raportului nostru se va axa pe problemele financiare şi de structură. Asociaţia întâmpină nişte dificultăţi în acest sens, situaţie care nu este neobişnuită într-o Capitală Culturală Europeană, în special în Europa de Est, de unde provin şi eu. Cunosc, aşadar, condiţiile şi procedurile într-o astfel de situaţie. E puţin cam devreme să mă pot pronunţa pentru că raportul oficial va cuprinde toate raporartele individuale ale membrilor comisiei, dar aici am aflat că majoritatea problemelor cu care se confruntă Asociaţia momentan sunt cauzate de lipsa fondurilor. Am analizat nivelul implementării proiectului în urma căruia Timişoarei i-a fost acordat acest titlu în septembrie 2016. Şi în 2017 diferenţa între suma alocată pe hârtie şi ce s-a întâmplat în realitate este de 25%", a spus expertul.
Suchanek a subliniat că Asociaţia Timişoara Capitală Culturală Europeană a funcţionat şase luni fără finanţare.
"De exemplu, oraşul a făcut progrese mari în acest an, dar s-a semnat contractul de finanţare, însă, abia în luna mai 2018, ceea ce înseamnă că Asociaţia Timişoara Capitală Culturală Europeană nu a putut funcţiona cum se cuvine timp de aproape jumătate de an. Noi vom insista pe recomandări în urma cărora să existe progrese în stabilirea bugetului atât în toamna acestui an cât şi în anii următori. Aceste sume trebuie stabilite mult, mult mai devreme", a mai spus Jiri Suchanek.
Experţii internaţionali s-au întâlnit, la Timişoara, şi cu un reprezentant al grupului care contestă activitatea Asociaţiei Timişoara Capitală Culturală Europeană. Suchanek spune că astfel de grupuri contestatare nu sunt o noutate, dar grupul de la Timişoara nu a putut aduce dovezi care să susţină lucrurile contestate.
De asemenea, membrii comisiei de monitorizare au avut o întâlnire, la Timişoara, şi cu ministrul Culturii, George Ivaşcu.
Directorul executiv al Asociaţiei Timişoara Capitală Culturală Europeană, Simona Neumann, a declarat pentru News.ro că ministrul le-a spus experţilor că va încerca să dea bani pentru acest proiect, însă la rectificarea bugetară din august – septembrie. Pana atunci, Asociaţia va trebui să depună, la minister, o serie de proiecte pentru care să obţină finanţare.
Pentru acest an nu au fost alocaţi bani, în bugetul Ministerului Culturii pentru programul Timişoara Capitală Culturală Europeană.
Raportul comisiei de monitorizare va fi finalizat în 30 de zile şi va fi prezentat Ministerului Culturii, autorităţilor locale şi judeţene şi Asociaţiei Timişoara Capitală Culturală Europeană. Acesta va conţine o serie de recomandări.
