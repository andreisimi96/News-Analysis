Guvernul a aprobat în şedinţa de vineri Memorandumul privind organizarea concursului pentru ocuparea postului vacant de director executiv al Agenţiei Naţionale de Transplant (ANT). Ministrul Sănătăţii, Sorina Pintea, spune că există un plan de restructurare a Agentiei Nationale de Transplant, iar o echipă de specialişti lucrează la o nouă formă a Legii transplantului.
Potrivit Ministerului Sănătăţii, ocuparea postului vacant se va face cu încadrarea în cheltuielile de personal aprobate cu această destinaţie în bugetul de venituri şi cheltuieli al ministerului, cât şi al Agenţiei Naţionale de Transplant, pe anul 2018, iar ministerul a început un proces de reorganizare a ANT şi o "regândire" a legislaţiei în domeniul transplantului.
"Avem un plan de restructurare a Agentiei Nationale de Transplant, iar o echipă de specialişti din domeniu lucrează la o nouă formă a Legii transplantului. Le-am cerut în primul rand, transparentizarea procedurilor. Îmi doresc ca lucrurile să meargă mult mai bine şi să facem o lege cu criterii clare astfel încât pacientul să beneficieze de cele mai bune condiţii când este vorba de transplant", a declarat Sorina Pintea, ministrul Sănătăţii, potrivit news.ro.
Sorina Pintea afirma la sfârşitul lunii martie că poartă discuţii privind soarta Agenţiei Naţionale de Transplant, despre care spunea că nu mai funcţionează.
