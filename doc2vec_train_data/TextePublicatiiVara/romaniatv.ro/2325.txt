Ediţia de anul acesta a Cupei Mondiale ar putea fi cea mai profitabilă din toate timpurile. Analiştii se aşteaptă ca, la nivel global, turneul final să fie urmărit de 3,4 miliarde de oameni, iar FIFA să aibă câştiguri de 6 miliarde de dolari.
CM 2018 a debutat joi cu meciul dintre ţara gazdă, Rusia, şi Arabia Saudită, încheiat cu scorul de 5-0.
Cifrele audienţei TV şi a celei online, ale drepturilor de difuzare şi sponsorizărilor sunt pe un trend ascendent. Potrivit documentelor financiare ale FIFA, scrie The New York Times, organizaţia va avea câştiguri de 6,1 miliarde de dolari în urma acestui turneu, cu 1,3 miliarde de dolari mai mult decât în cazul CM 2014, din Brazilia, şi cu 10% mai mult decât previziunile sale.
Motivul îl reprezintă acordurile încheiate cu China. În timp ce profitul de pe urma transmisiunilor televizate este cu doar 2% mai mari decât planul FIFA - de 3 miliarde de dolari - acordurile de sponsorizare generează 1,65 de miliarde de dolari, cu 200 de dolari mai mult decât era prevăzut, în mare parte datorită contractelor încheiate cu mai multe companii chineze.
În urmă cu patru ani, doar o companie din China a sponsorizat Cupa Mondială. Anul acesta, 7 dintre cei 20 de sponsori ai turneului vin din această ţară, în frunte cu Wanda Group, al cărei InFront Media deţine drepturile media ale CM din 2018 şi 2022 pentru 26 de teritorii asiatice.
Citeşte şi PROGRAMUL MECIURILOR CM 2018. Partidele care se joacă vineri la Campionatul Mondial de Fotbal
În acelaşi timp, companii precum Johnson & Johnson, Castrol şi Continental s-au retras din colaborarea cu FIFA, în urma anchetei lansată în 2015 privind corupţia.
FIFA nu a mai semnat niciun nou contract de sponsorizare cu o companie din Vest din anul 2011, iar între partenerii pe termen lung ai turneului final se numără Adidas, Visa şi Coca-Cola.
Referitor la audienţa TV, CM 2018 urmează să bată orice record. Compania de cercetare GlobalWebIndex estimează că, în total, 3,4 miliarde de persoane vor urmări meciurile Cupei Mondiale, faţă de 3,2 miliarde, câte au urmărit partidele din urmă cu patru ani, citează The Hollywood Reporter.
Citeşte şi CM 2018. "România este peste Rusia". Argumentele unui jucător din Generaţia de Aur, după Rusia-Arabia Saudită 5-0
Finala CM 2014, câştigată de Germania în faţa Argentinei, a fost urmărită de peste 1 miliard de telespectatori.
Pentru această previziune, compania a făcut o cercetare ce a implicat mai mult de 80.000 de telespectatori din 40 de pieţe importante.
În Europa, cele mai mari cifre de audienţă vor fi înregistrate în Germania, Anglia, Franţa şi Spania. Cât priveşte Italia, care nu s-a calificat în turneu - prima dată în ultimii 60 de ani -, şi aici este aşteptat ca cifra audienţelor să fie destul de mare. Compania Mediaset, condusă de Silvio Berlusconi, care va transmite toate cele 64 de meciuri, a cumpărat drepturile pentru Italia şi Spania pentru aproximativ 50 de milioane de dolari. Mediaset a primit drepturile de difuzare cu o reducere, după ce Italia nu s-a calificat, în noiembrie anul trecut.
Cupa Mondială 2018 se va încheia pe 15 iulie. La cea de-a 21-a ediţia a CM participă 736 de jucători din 32 de ţări. Brazilia luptă pentru a câştiga pentru a şasea oară trofeul, iar Germania, care a triumfat în 2014, pentru a-şi apăra titlul.
