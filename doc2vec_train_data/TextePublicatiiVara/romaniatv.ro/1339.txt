Două aeronave tip Boeing 737-800 NG (Next Generation) au intrat vineri în flota transportatorul aerian de stat Tarom. Aeronavele nou intrate în flotă în Anul Centenarului poartă numele iconice ale personalităţilor care au contribuit, de-a lungul istoriei, la Unirea românilor: “Mihai Viteazul” şi “Alexandru Ioan Cuza”.
Premierul Viorica Dăncilă a anunţat, în 10 mai, la începutul şedinţei de Guvern, că două aeronave noi vor intra, în luna iunie, în flota Tarom.
La finalul lunii mai, într-un interviu pentru News.ro, ministrul Transporturilor, Lucian Şova, a declarat că două aeronave tip Boeing 737-800 NG (Next Generation) vor fi aduse în ţară în curând şi vor intra în exploatarea transportatorului aerian de stat Tarom din luna iunie.
Tarom va plăti peste doi ani o rată lunară de 300.000 dolari pentru fiecare avion, urmând ca în acest an societatea de stat să achiziţioneze alte cinci avioane. De asemenea, cele două avioane Airbus A310, scoase din circuit în ultimii doi ani, au fost deja vândute unei firme armene pentru circa 5 milioane euro, iar luna viitoare vor fi livrate.
Aeronavele au fost achiziţionate în leasing operaţional de la compania Boeing, pentru o perioadă de şapte ani, în baza evaluării ofertelor primite din piaţă cu respectarea regulamentului privind încheierea contractelor de achiziţie/mixte de aeronave, aprobat prin decizia directorului general Tarom.
Aeronavele noi pot transporta până la 160 de pasageri pe o distanţă maximă de 2.300 de mile nautice (4.259,6 km).
Anul trecut, alte două aeronave Boeing 737-800 NG au intrat în flota companiei. Acestea au fost preluate în leasing pe 10 ani de la proprietarul avioanelor, compania Air Lease, şi botezate "Marea Unire" şi "Sarmizegetusa".
La acest moment, Tarom este singura companie din România care cuprinde în flotă aeronave tip Boeing 737-800 NG cu această configuraţie şi utilare premium: 16 locuri la clasa business, scaune echipate cu prize USB, ecrane pentru entertainment montate în tetierele scaunelor şi alte facilităţi pentru confortul pasagerilor.
Tarom estimează pentru acest an un profit brut de 27.470 lei, la venituri totale de 1,5 miliarde lei, după ce, în ultimii zece ani, compania a raportat pierderi în fiecare an.
În plus, pentru anul 2018, Tarom a prevăzut o sumă de 440,25 milioane lei pentru investiţii, potrivit bugetului aprobat la finalul lunii martie de Guvern.
În 2016, Tarom a raportat pierderi de 46,97 milioane lei (11,1 milioane euro), iar societatea nu a mai înregistrat profit din 2007.
Principalii competitori ai companiei sunt Wizz Air, Blue Air şi Ryanair.
