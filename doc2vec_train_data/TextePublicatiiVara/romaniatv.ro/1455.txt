Ambasada Statelor Unite ale Americii la Bucureşti a postat pe site-ul său, la versiunea în limba engleză, o alertă cu privire la demonstraţiile care au loc sâmbătă în Bucureşti.
Conform alertei postate pe site-ul Ambasadei SUA la Bucureşti, "patru demonstraţii şi proteste separate sunt anunţate pentru ziua de sâmbătă, 9 iunie 2018. Locul şi intervalul orar în care vor avea loc acestea se suprapune într-o oarecare măsură şi se aşteaptă un număr mare de participanţi. Se aşteaptă ca traficul pietonal şi cel al autovehiculelor în aceste zone să fie afectat".
Mai departe sunt enumerate şi evenimentele care ar urma să aibă loc. Este vorba despre Marşul LGBT ( între orele 17,30 - 20,30), "Marşul pentru normalitate" organizat de Noua Dreaptă (13,00 - 16,30), mitingul Partidului Social Democrat (20,00 - 22,00), dar şi un miting de protest împotriva PSD.
"Personalul Ambasadei SUA este sfătuit să evite mulţimile agresive sau agitate şi să rămână constant în stare de alertă, atent la evenimentele din jur", se amai arată în alerta emisă.
"Măsuri recomandate: identificarea de rute alternative, planificarea programului şi păstrarea în minte a unei căi de "ieşire" în cazul deplasării prin zone aglomerate pentru a evita rănirea în caz de incidente", precizează sursa citată. 
