Preşedintele PSD, Liviu Dragnea, a spus în discursul susţinut în Piaţa Victoriei, în care i-a salutat pe "inflitraţii statului paralel", că oamenii din stradă sunt “voinţa populară exprimată de lege şi Constituţie”. Dragnea a definit statul paralel ca fiind “un sistem care foloseşte instituţiile statului într-un mod nelegitim şi paralel cu drepturile şi libertăţile”. De asemenea, Dragnea a întrebat retoric sâmbătă seara, făcând referire la preşedintele Klaus Iohannis, că, atunci când nu vede protocoalele dintre instituţii, "are o problemă la ochi sau la dosar".
"Vă salut cu respect, membri de partid, dar şi cei care nu sunt membri, dar au credinţă că vocea poporului trebuie auzită în afară propagandei securiste, care vrea să ne facă să credem că suntem puţini. V-aţi asumat cu demnitate dreptul la libertăţi şi democraţie, iar pentru asta meritaţi aplauzele tuturor. Îi salut, de asmenea, dar de data asta cu milă, pe toţi trimişii în Piaţă ai statului paralel. Civili sau nu, la ordin sau din curiozitate, va rog să îi salutaţi, suntem mulţi astăzi, mai mulţi decât se aşteptau cei care credeau, care ne insultau, dar ce să nu uite niciodata statul paralel este că noi suntem foarte mulţi, suntem voinţa populară exprimată de lege şi Constituţie", a susţinut Liviu Dragnea în discursul său de la miting, potrivit news.ro.
Şeful PSD a spus că statul paralel este "un sistem care foloseşte instituţiile statului într-un mod nelegitim şi paralel cu drepturile şi libertăţile".
"Au trecut trei ani şi jumătate de când regimul Băsescu a plecat, dar instrumentele lui au rămas, dragii mei. Care sunt instrumentele? Procurorii corupţi au rămas, i-aţi văzut la televizor fabricând dosare, falsificând probe. Şefa DNA, aţi auzit-o cerând procurorilor capete mari, cerând să facă dosar premierului, a anchetat Guvernul doar pentru că guvernează. Aţi văzut umilind zeci de oaneni care au fost apoi achitaţi. Generalii au rămas, ei vorbesc astăzi prin gura opoziţiei. Ei acţionează prin reţeaua lor de probagandă securistă, prin ONG-uri finanţate ilegal. Jurnaliştii sub acoperire au rămas. Îi vedeţi cu batistute cu tot, îi citiţi, îi auziţi un fiecare zi minţind in ziarele şi televiziunile lor, dar fără să poată vreunul sa spună unui inspector fiscal din ce bani trăiesc. Magistraţii sub acoperire au rămas. Pe ei nu-i vedeţi, dar vă doresc din toată inima să nu ajungeţi să i cunoaşteţi A mai rămas obiceiul de a folosi serviciile secrete şi justiţia în scopuri politice, adică să-i pună preşedintelui la picioare capetele adversarilor politici", le-a spus liviu Dragnea oamenilor adunaţi în Piaţa Victoriei.
Liderul PSD a mai susţinut că au mai rămas şase milioane de români ascultaţi, au mai rămas protocoalele secrete şi protocoalele secrete între servicii şi parchete, între securitate şi curţile de justiţie, au mai rămas şantajul şi ameninţarea.
În opinia şefului PSD, preşedintele Klaus Iohannis "păstoreşte" sistemul "statului paralel".
"După Băsescu, acum preşedintele Iohannis păstoreşte acest sistem (statul paralel n.r.). Fără statul paralel, el n-ar fi câştigat procesul pe care toţi ceilalţi primari l-au pierdut, fără statul paralel uzul de fals prin care şi-a procurat casele ar fi ajuns până acum pe masa unui judecător de drept penal. Cu statul paralel în spate, însă, Iohannis îndrăzneşte să ameninţe premierul Romaniei, să blocheze Parlamentul şi să ne socotească CCR. Şi vă întreb: Ce ar trebui sa facem noi? Să stăm cu mâinile în sân? Să-i lăsăm să-şi bată joc de ţara asta? Să asistăm cum securiştii blochează guvernarea? Să tremurăm de frica lor? Sa ne dăm la o parte şi să vină alţi tehnocraţi? Să nu mai creştem pensiile şi salariile? Să lăsăm justiţia aşa cum a aranjat-o Macovei? 'Nu' este răspunsul! Nu mai putem accepta aceste lucruri. Trebuie să spunem 'stop', trebuie să spunem 'gata cu abuzurile', 'gata cu denunţurile', 'gata cu securitatea', 'gata cu anchete de tip sovietic', 'gata cu poliţia politică'! Ajunge!", a spus Dragnea, acompaniat de cei din Piaţa Victoriei.
"Când spune (Iohannis n.r.) că nu vede protocoalele secrete are o problema a ochi sau la dosar? Când spune că statul paralel este o glumă proastă, credeţi că nu are umor sau că nu are încotro?", a afirmat Dragnea la mitingul din Piaţa Victoriei.
El a mai spus că liderul PNL, Ludovic Orban, nu trebuie invidiat: "Să nu-l invidiem pe Ludovic Orban (...) L-a propus pe Iohannis candidat la preşedinţie la 5 zile după ce a fost achitat şi acum ne întrebăm - o fi întrebat pe cineva de la PNL sau pe cineva de la DNA?"
De asemenea, Dragnea a menţionat că "statul paralel reprezintă boala cruntă care macină pe dedesubt această ţară"
"Să nu-i invidiem pe mulţi ca ei care cred că dacă stau în gură cu cuvântul anticoruptie vor scăpa. Nu vor scăpa (...) - ei folosesc statul paralel, se bucură de aşa-zisa putere pe care le-o dă statul paralel, dar sunt de fapt nişte unelte jalnice ale acestor securişti. E o frăţie josnică, o cârdăşie periculoasă, un contract care de fapt vrea să scoată democraţia din joc, acesta este portretul statului paralel. Putem să-i spunem oricum - statul invizibil, statul subteran sau pur şi simplu securitate. Oricum i-am spune, el reprezintă boala cruntă care macină pe dedesubt această ţară, aceasta boală care ne-a întors pe unii împotriva altora, care a radicalizat societatea foarte tare", a adăugat preşedintele PSD.
Sute de mii oameni au participat sâmbătă la mitingul PSD din Piaţa Victoriei . Filialele partidului PSD au primit instrucţiuni ca participanţii, care sunt aduşi din toată ţara, să vină îmbrăcaţi în bluze albe sau în costume populare, să aibă steguleţe tricolore, să poarte în piept un autocolant cu logo-ul partidului şi să aibă la ei lanterne mici sau telefoane mobile cu blitz. 
