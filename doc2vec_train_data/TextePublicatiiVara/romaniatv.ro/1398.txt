"La propunerea Ministerului Agriculturii, astăzi, în şedinţa de Guvern, a fost aprobată o hotărâre care modifică HG 500/2017, cea referitoare la schema ajutor de minimis pentru aprobarea programului de susţinere a crescătorilor de ovine pentru comercializarea lânii. În această Hotărâre 500 se spunea că pentru obţinerea acestui ajutor de minimis, crescătorii trebuie să facă dovada comercializării cantităţii de lână. Modificarea de astăzi prelungeşte termenul şi se reglementează definirea perioadei de cerere, respectiv de la 1 iulie 2017 la 1 septembrie 2018. Iniţial, era de la 1 iulie anul acesta până la 1 iulie anul viitor, s-a prelungit aşadar până la 1 septembrie 2018. În consecinţă se prelungeşte şi termenul pentru depunerea documentelor justificative care să ateste comercializarea producţiei de lână obţinută, dar şi termenul până la care Direcţiile pentru agricultură judeţene şi a municipiului Bucureşti întocmesc situaţia centralizatoare cu sumele necesare pentru acordarea sprijinului financiar, acest termen fiind 1 octombrie 2018", a declarat Nelu Barbu la Palatul Victoria.
El a reamintit că valoarea sprijinului financiar acordat este de "1 leu/kilogram pentru lâna comercializată".
"Acest ajutor va stimula înfiinţarea centrelor de colectare a lânii şi va crea noi locuri de muncă şi va stabiliza crescătorilor de ovine", a precizat Nelu Barbu.
