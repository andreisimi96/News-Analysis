Ministerul Apărării Naţionale (MApN) ar putea prezenta în şedinţa de guvern de săptămâna viitoare programul de înzestrare a Armatei Române cu baterii de artilerie de coastă, a declarat joi seară, într-o emisiune la Antena 3, ministrul Apărării, Mihai Fifor.
"Suntem pregătiţi ca săptămâna viitoare să ducem în Guvern hotărârea referitoare la bateriile de coastă, adică acea capabilitate de apărare împotriva navelor la Marea Neagră, o capabilitate de care Marina şi, în general, România au mare nevoie în momentul de faţă", a afirmat Fifor.
Programul privind dotarea Forţelor Navale cu baterii de coastă se adaugă celui privind achiziţia a patru corvete multifuncţionale.
De asemenea, Fifor a adăugat că România va continua, în 2018, înzestrarea cu sisteme Patriot, în luna iunie urmând să achite un al doilea astfel de sistem militar.
Totodată, ministrul Apărării a anunţat că în acest an România va beneficia de primele 36 din cele 227 de transportoare blindate Piranha 5, dintre care şase vor fi asamblate la Uzina Mecanică Bucureşti.
Ministerul Apărării Naţionale (MApN) studiază posibilitatea de a produce la Craiova avioane fără pilot, a declarat joi seară, într-o emisiune la Antena 3, ministrul Apărării, Mihai Fifor.
Potrivit acestuia, fabrica de avioane craioveană va moderniza, de asemenea, aeronavele Şoim, care vor deveni avioane-şcoală pentru piloţii de pe aparatele F16.
"Fabrica de avioane de la Craiova are două posibilităţi: cea clară şi fără nicio urmă de dubiu este modernizarea celor 21 de aeronave Şoim, practic, acesta redevine avionul-şcoală pentru F16, un avion extrem de performant şi a doua - studiem foarte atent posibilitatea ca la Craiova să putem să dezvoltăm programul UAV, adică aparatele acestea fără pilot, un echipament extrem de necesar pentru Armata Română", a afirmat oficialul MApN.
Totodată, Fifor a dat asigurări că societatea Aerostar Bacău va asigura mentenanţa pentru avioanele F16 din dotarea Armatei Române, însă susţine că este posibil ca firma băcăuană să asigure servicii şi pentru aparatele de zbor F16 ale Croaţiei.
Mihai Fifor a subliniat că intenţia României este ca din banii alocaţi înzestrării Armatei "să întoarcem cât mai mult în industria română de apărare".
