Magistraţii Curţii de Apel Bucureşti au decis, luni, să trimită către Judecătoria Sector 1 dosarul în care torţionarul Alexandru Vişinescu cere din nou să fie eliberat din penitenciar, acesta fiind condamnat la 20 de ani de închisoare pentru crime împotriva umanităţii.
"Admite excepţia de necompetenţă materială a acestei instanţe. Declină competenţa de judecare a contestaţiei la executare formulate de contestatorul VIŞINESCU ALEXANDRU în favoarea Judecătoriei Sectorului 1 Bucureşti – Secţia Civilă. Constată ivit un conflict negativ de competenţă şi sesizează Înalta Curte de Casaţie şi Justiţie, în vederea soluţionării acestuia. Fără cale de atac”, se arată în decizia instanţei.
Alexandru Vişinescu a mai cerut, în urmă cu câteva luni, să fie eliberat din închisoare pe motive medicale, însă Înalta Curte de Casaţie şi Justiţie (ÎCCJ) i-a respins definitiv această solicitare.
Alexandru Vişinescu a fost încarcerat în februarie 2016, după ce judecătorii instanţei supreme au decis condamnarea definitivă a acestuia la 20 de ani de închisoare pentru crime împotriva umanităţii.
Înalta Curte de Casaţie şi Justiţie a respins definitiv, ca nefondată, contestaţia formulată de torţionarul Alexandru Vişinescu, fostul comandant al Penitenciarului Râmnicu Sărat, împotriva deciziei prin care i-a fost respinsă cererea de întrerupere a executării pedepsei, din motive medicale.
Alexandru Vişinescu execută o pedeapsă de 20 de ani de închisoare pentru crime împotriva umanităţii.
"Respinge, ca nefondată, contestaţia formulată de contestatorul Vişinescu Alexandru împotriva sentinţei penale nr. 34/F din 1 martie 2018 pronunţată de Curtea de Apel Bucureşti, Secţia a II-a penală. Obligă contestatorul la plata sumei de 200 lei cheltuieli judiciare către stat. (...) Definitivă", se notează în minuta deciziei
