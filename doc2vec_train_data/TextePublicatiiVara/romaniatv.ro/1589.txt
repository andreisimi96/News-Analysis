Fostul preşedinte Traian Băsescu l-a criticat, duminică, pe liderul PSD, Liviu Dragnea, afirmând că ”este greu să găseşti un individ cu un caracter mai mizerabil”, că la mitingul de sâmbătă a avut un discurs tixit de perfidie şi minciună în care a spus că Traian Băsescu a creat Statul Paralel.
„Statul paralel? Eu l-am făcut, iar Dragnea l-a lins! Este greu să găseşti un individ cu un caracter mai mizerabil decât Dragnea.
La mitingul de sâmbătă din Piaţa Victoriei, înfiera cu mânie proletară, în faţa a cca 100.000 de naivi aduşi „pe tabel de prezenţă" din toată ţara, „ statul paralel". Îmbogăţitul peste noapte din Teleorman a uitat să le spună naivilor din Piaţa Victoriei că în perioada 2010 – 2014, de două ori pe săptămână, se întâlnea în vilele SRI, K2 şi T14, cu exponenţii „statului paralel" , Maior, Koveşi, Coldea, Ponta (alt caracter) , Dâncu, şi puneau ţara la cale legat de dosare şi arestări, mai ales după mai 2012 când Ponta (alt mare caracter ) a devenit premier", a scris Traian Băsescu pe pagina sa de Facebook.
Băsescu se întreabă de ce nu le-a povestit Liviu Dragnea "naivilor din piaţă" "cum îi mângâia ghipsul şi îi oferea şorici de porc proaspăt adus din Teleorman şi pârjolit la T14, Laurei Codruţa Koveşi".
"Oare de ce nu o fi povestit Dragnea, naivilor din piaţă, cum îi mângâia ghipsul şi îi oferea şorici de porc proaspăt adus din Teleorman şi pârjolit la T14, Laurei Codruţa Koveşi?
Oare cum ar fi primit naivii din piaţă vestea că Dragnea a fost unul din susţinătorii doamnei Koveşi la nominalizarea ca Procuror Şef DNA a doamnei Koveşi în 2013. Dar despre susţinerea publică dată renominalizării doamnei Koveşi de către Iohannis în 2016 ?
Sau poate naivii din piaţă ar fi vrut şi ei un pahar cu vin roşu scump din sticlele pe care i le cărai lui Coldea? Şi ce să vezi ? În epocalul discurs, tixit de perfidie şi minciună, lui Dragnea îi dă prin cap să spună că Băsescu a creat „statul paralel", a mai scris fostul preşedinte..
"O să fiu oricând de acord că timp de 10 ani, unul din obiectivele mele a fost consolidarea instituţiilor statului. Că uneori aceste instituţii au făcut abuzuri grave, pentru care procurori şi judecători trebuie să răspundă, iarăşi sunt de acord. Că trebuiesc modificate legi pentru ca abuzurile să nu mai fie posibile, este un alt lucru pe care îl susţin.
Dar dacă eu am creat „statul paralel" pe care Dragnea vrea să-l distrugă sau să-l supună, este cert că tot Dragnea este cel care a lins cu sârg pe toţi şefii instituţiile „statului paralel" pe care azi îi acuză. Concluzie despre „statul paralel"? Eu l-am făcut iar Dragnea l-a lins", a concluzionat Traian Băsescu.
La final, Băsescu a mai scris că "sintagma „stat paralel" nu are nici o acoperire în realitate". "Este vorba însă despre procurori, judecători, şefi ai unor instituţii de forţă, protocoale secrete, dosare penale selective etc, iar aici este vorba despre calitatea unor oameni care trebuie să răspundă în faţa legii pentru abuzurile lor şi nu despre instituţii, care, încontinuare trebuiesc consolidate şi nu distruse", a încheiat Băsescu mesajul postat pe Facebook.
Sâmbătă seara, la mitingul din Piaţa Victoriei, Liviu Dragnea a spus că Statul Paralel a fost creat de Traian Băsescu.
"Au trecut trei ani şi jumătate de când regimul Băsescu, cel care a dat nastere acestui sistem, a plecat, dar instrumentele lui au rămas, dragii mei. Care sunt instrumentele? Procurorii corupţi au rămas, i-aţi văzut la televizor fabricând dosare, falsificând probe. Şefa DNA, aţi auzit-o cerând procurorilor capete mari, cerând să facă dosar premierului, a anchetat Guvernul doar pentru că guvernează. Aţi văzut umilind zeci de oaneni care au fost apoi achitaţi. Generalii au rămas, ei vorbesc astăzi prin gura opoziţiei. Ei acţionează prin reţeaua lor de probagandă securistă, prin ONG-uri finanţate ilegal. Jurnaliştii sub acoperire au rămas. Îi vedeţi cu batistute cu tot, îi citiţi, îi auziţi un fiecare zi minţind in ziarele şi televiziunile lor, dar fără să poată vreunul sa spună unui inspector fiscal din ce bani trăiesc. Magistraţii sub acoperire au rămas. Pe ei nu-i vedeţi, dar vă doresc din toată inima să nu ajungeţi să i cunoaşteţi A mai rămas obiceiul de a folosi serviciile secrete şi justiţia în scopuri politice, adică să-i pună preşedintelui la picioare capetele adversarilor politici. După Băsescu, preşedintele Iohannis păstoreşte acest sistem represiv", le-a spus Liviu Dragnea oamenilor adunaţi în Piaţa Victoriei.
