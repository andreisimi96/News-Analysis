Tudorel Toader, ministrul Justiţiei, califică drept "cel mai periculos precedent pentru statul de drept ceea ce preşedintele Iohannis face astăzi", Toader spunând că este prima dată când un demnitar de rang înalt pune în discuţie respectarea şi aplicarea legii fundamentale şi respectarea şi aplicarea unei decizii a Curţii Constituţionale.
Întrebat despre declaraţiile de marţi ale şefului statului privind motivarea deciziei CCR care a stabilit revocarea şefei DNA, Tudorel Toader a spus că ceea ce face preşedintele reprezintă "cel mai periculos precedent pentru statul de drept".
"Din lunga mea experienţă în sistemul judiciar, cred că ce face preşedintele astăzi este cel mai periculos precedent pentru statul de drept. Cel mai periculos precedent pentru că este prima dată când un demnitar de rang înalt pune în discuţie respectarea şi aplicarea legii fundamentale şi respectarea şi aplicarea unei decizii a Curţii Constituţionale", a declarat, miercuri dimineaţă, ministrul Justiţiei, citat de News.ro .
De asemenea, întrebat de jurnalişti despre declaraţiile preşedintelui legate de ameninţările la adresa magistraţilor transmise prin discursurile de la mitingul PSD, dar şi de Liviu Dragnea, Toader l-a ironizat pe Iohannis.
"Ministrul Justiţiei nu comentează ce declară alţii, fie el si preşedintele republicii, care a devenit foarte cunoscator în ale Dreptului Constituţiional", a spus ministrul Justiţiei.
Preşedintele Klaus Iohannis a avut, marţi, o primă reacţie după publicarea motivării CCR privind revocarea şefei DNA, Laura Codruţa Kovesi, spunând că motivarea aduce la suprafaţă mai multe întrebări decât clarificări, dar poate că o aprofundare ulterioară "va duce mai aproape de adevăr". El a mai afirmat că PSD "încearcă să amputeze puterile preşedintelui pentru că preşedintele are altă părere" şi că este evident că decizia CCR "vine exact în linia PSD de amputare a puterilor preşedintelui".
"Dacă citim motivarea (Curţii Constituţionale - n.r.), se pune întrebarea: care mai este statutul procurorilor în România? După această decizie, mai sunt procurorii independenţi aşa cum ni-i dorim ca să fie eficienţi de exemplu în lupta anticorupţie sau sunt duşi mai degrabă în subordinea ministrului Justiţiei decât sub autoritatea ministrului Justiţiei, aşa cum scrie în Constituţie? este o întrebare la care trebuie să răspundem. O altă întrebare care evident se pune în acelaşi context: avem un nou superministru al Justiţiei care decide şi preşedintele execută, fără să se ţină seama de avizul CSM? De unde vine următoarea întrebare: ce mai este CSM? Cum poate CSM să-şi îndeplinească rolul principal pe care îl are conform Constituţiei de garantare a independenţei Justiţiei, dacă CSM nici nu mai contează în procedura de demitere a unui procuror-şef? Iată întrebări la care încet, încet trebuie să înceapă să răspundă şi unii, şi alţii”, a declarat preşedintele Klaus Iohannis.
