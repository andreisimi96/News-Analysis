Un puternic incendiu a izbunit, duminică, la un depozit de mobilă din Aiud, judeţul Alba, la faţa locului deplasându-se trei autospeciale de pompieri şi un echipaj SMURD. Conform primelor informaţii, nu ar exista persoane rănite.
Conform reprezentanţilor Inspectoratului pentru Situaţii de Urgenţă Alba, pompierii au fost solicitaţi să intervină, duminică, în jurul orei 13.20, la un incendiu izbucnit la un depozit de mobilă din Aiud, suprafaţa afectată fiind mai mare de 200 de metri pătraţi.
La faţa locului s-au deplasat trei autospeciale şi un echipaj SMURD, pompierii acţionând la această oră pentru stingerea flăcărilor.
Potrivit primelor informaţii, în urma incendiului nicio persoană nu a fost rănită.
