În Vama Borş, şoferii camioanelor au fost nevoiţi să aştepte câte 110 minute pentru a părăsi teritoriul ţării în timp ce la Petea perioada de aşteptare a fost de aproximativ 120 de minute, informează MEDIAFAX. Timpii de aşteptare ridicaţi pentru camioane sunt puşi pe seama restricţiilor de trafic pe care poliţia de frontieră ungară le instituie pe perioada weekendului cu scopul de a fluidiza circulaţia autovehiculelor. Astfel de restricţii, informează Poliţia de Frontieră a României, mai sunt aplicate de către autorităţile ungare în zilele de sărbători catolice.
Citeşte şi  Atenţie, şoferi! Restricţii de trafic pe A1, din cauza lucrărilor la carosabil
Traficul rutier pentru autoturisme în punctele de trecere ale frontierei s-a desfăşurat în schimb fără dificultate.
"În perioada 26-27.05.2018, frontiera română a fost tranzitată de aproximativ 409.000 persoane, din care 177.000 pe sensul de intrare în ţară şi 232.000 pe sensul de ieşire din ţară şi 105.000 mijloace de transport. Cele mai tranzitate puncte de trecere ale frontierei au fost cele de la frontiera comună româno-ungară, unde au trecut graniţa peste 120.000 persoane, precum si cele aeroportuare unde au efectuat formalităţile aproximativ 121.000 persoane. De asemenea, în această perioadă pe la frontiera româno-bulgară au trecut graniţa aproximativ 70.000 persoane, atât pe sensul de ieşire, cât şi pe cel de intrare în ţară", se arată într-un comunicat de presă al Poliţiei de Frontieră.
Peste 4.000 de lucrători ai Poliţiei de Frontieră au fost mobilizaţi în minivacanţa de Rusalii pentru activităţi de supraveghere şi control în functele de frontieră. În urma acţiunilor desfăşurate de către aceştia au fost constatate aproape 100 de ilegalităţi.
"În zonele de competenţă, punctele de trecere şi «frontiera verde», poliţiştii de frontieră au constatat 95 fapte ilegale săvârşite atât de cetăţeni români cât şi străini, au fost descoperite, independent sau în colaborare cu alte instituţii, bunuri nedeclarate care depăşeau plafonul vamal admis ori suspecte a fi contrafăcute, în valoare totală de aproximativ 410.170 lei. Valoarea amenzilor contravenţionale aplicate se ridică la aproximativ 27.200 lei. Nu s-a permis intrarea în ţară a 33 cetăţeni străini, care nu îndeplineau condiţiile prevăzute de lege şi de asemenea, nu s-a permis ieşirea din România unui număr de 41 cetăţeni români din diferite motive legale", se mai arată în comunicatul Poliţiei de Frontieră.
