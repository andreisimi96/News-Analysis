Deputatul Eugen Tomac, preşedinte executiv al PMP, a anunţat miercuri că şi-a depus oficial candidatura la preşedinţia formaţiunii şi că va cere votul de încredere al colegilor la congresul extraordinar al partidului din 16 iunie cu moţiunea "Partidul Mişcarea Populară - Reîntregim România!".
"Am decis să îmi asum, alături de colegii mei din PMP, misiunea de a lupta pentru reîntregirea țării, mai hotărât, mai convingător! Fiind motivat și determinat în această misiune, mi-am depus oficial candidatura la preşedinţia PMP. La Congresul extraordinar al partidului din 16 iunie 2018, voi cere votul de încredere al colegilor noştri cu moţiunea "Partidul Mişcarea Populară – Reîntregim România!", a anunţat deputatul Eugen Tomac.
Acesta adaugă faptul că a învăţat politică de la "cel mai bun, de la preşedintele Traian Băsescu".
"Am învăţat politică de la cel mai bun, de la Preşedintele Traian Băsescu. Prin urmare, îmi asum responsabilitatea de a continua linia politică trasată de Președinte pentru modernizarea României. Avem responsabilitatea de a ne ridica la înălțimea așteptărilor românilor.
Echipa alături de care plec la drum tocmai asta va face. Este acea echipă care va aduce un plus necesar în rândul forțelor de dreapta pentru a învinge PSD la următoarele runde de alegeri. Vom fi exact acei politicieni de care România are mare nevoie în acest moment.
Îi mulțumesc colegului meu, Marius Pașcan, pentru sprijin și implicare. Sunt convins că, alături de toți colegii din conducerea PMP, voi reuși să iau cele mai bune decizii pentru viitorul partidului nostru.
Vom promova împreună o legislație a sănătății care să le ofere tuturor românilor acces la servicii medicale de calitate în spitale. Educația va fi prioritate națională, cea mai sigură investiție în viitorul României.
Vom promova, de asemenea, inițiative care să schimbe din temelie haosul din adminsitraţie şi să depolitizeze instituţiile publice. Vom readuce în actualitate marile proiecte de dezvoltare a infrastructurii din România.
Vom dezvolta România împreună cu românii care îşi doresc să revină în ţară. Ei vor fi motorul real al schimbării. Vom readuce românii de peste Prut acasă, în România, prin reîntregire cu R. Moldova.
Echipa PMP este cea care va duce mai departe steagul reîntregirii națiunii române, alături de Preşedintele Traian Băsescu.
Cred, cu toată convingerea, că PMP va fi, în anii care urmează, un actor credibil şi relevant în politica românească şi că, începând din 2020, vom participa la viitoarea guvernare a forţelor de centru-dreapta din România", a conchis Eugen Tomac.
Partidul Mişcarea Populară se reuneşte, sâmbătă, 16 iunie, la Palatul Parlamentului, în cadrul unui congres extraordinar pentru a-şi alege noua conducere. 
