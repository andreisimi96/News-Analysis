Foto:  RomaniaTV.net
Potrivit sursei citate, Comisia de Avizare a Cererilor de Organizare a Adunărilor Publice a aprobat, pentru 9 iunie, treisprezece evenimente care se vor desfăşura pe domeniul public, în mai multe zone din Bucureşti.
"Având în vedere numărul mare de evenimente care au loc în dată de 9 iunie în Bucureşti, precum şi amploarea acestora, fac un apel către toţi organizatorii acestor manifestări să respecte termenele şi condiţiile stabilite împreună cu autorităţile publice, prin protocoalele de organizare şi desfăşurare a adunărilor publice aprobate, astfel încât evenimentele să se desfăşoare paşnic şi civilizat, în deplină siguranţă a cetăţenilor. Primăria Capitalei, împreună cu Jandarmeria, Poliţia Rutieră, Poliţia Locală a Municipiului Bucureşti, precum şi unităţile de poliţie locală de sector, instituţii care au responsabilitatea de a asigura siguranţa cetăţenilor, vor lua toate măsurile legale astfel încât aceste evenimente să se desfăşoare în cele mai bune condiţii. Subliniez faptul că Primăria Municipiului Bucureşti respectă şi va respecta întotdeauna dreptul democratic al cetăţenilor, consfinţit de Constituţia României, de a se manifesta liber, cu respectarea legislaţiei în vigoare. Nu trebuie să uităm că Bucureştiul, capitală europeană, aparţine bucureştenilor, care trebuie să se simtă în siguranţă în oraşul în care trăiesc", a declarat Firea.
Printre cele treisprezece evenimente se numără spectacolul de teatru "Vlaicu Vodă", organizat de Teatrul Excelsior în Piaţa Constituţiei, numărul estimat de persoane fiind de 15.000, între orele 10.00 - 23.00; evenimentul cultural "Simfonii pe asfalt", organizat de Creart în Centrul Istoric, între orele 20.00-22.00; Marş al Diversităţii pentru vizibilitatea comunităţii LGBT, organizat de Asociaţia Accept, în intervalul orar 17.30 - 20.30, pe traseul Calea Victoriei - bd. Elisabeta - Piaţa Universităţii, numărul estimat de participanţi fiind de 4.000 de persoane, potrivit PMB.
Conform sursei citate, Fundaţia Inovaţii Sociale Regina Maria va organiza un eveniment de divertisment pentru copii, "Marea Ţopăială", în Parcul Regele Mihai I, numărul estimat de participanţi fiind de 50 de persoane, între orele 10.00-18.00.
Asociaţia Platforma Unionistă "Acţiunea 2012" va organiza adunări publice de susţinere a unirii cu Republica Moldova pe trotuarele unor bulevarde şi în parcuri (grupuri de 4-5 persoane), între orele 10.00-19.00. Un marş ce militează pentru modernizarea zonei Prelungirea Ghencea - Domneşti este programat între orele 10.00-13.00 în acest perimetru, relevă PMB.
Potrivit PMB, celelalte evenimente aprobate sunt: manifestarea culturală "Cărţi pe roţi" în parcul Regele Mihai I, Roata Mare, între ora 10.00 şi 21.00; Asociaţia Română Quigong Falun Dafa România - acţiune de informare (trotuar bd. Beijing, la intrarea în parcul Bordei) în intervalul orar 11.45-13.45; un eveniment sportiv în parcul Regele Mihai I, intrarea Arcul de Triumf, între ora 11.00 şi 13.00, numărul estimat de participanţi ridicându-se la 100; PSD - adunare publică împotriva abuzurilor în Piaţa Victoriei în intervalul orar 20.00-22.00; Partidul Noua Dreaptă - Marşul Normalităţii, între orele 13.00-16.30, pe traseul bd. Lascar Catargiu - Piaţa Romană - bd. Magheru - bd. Nicolae Bălcescu - Piaţa Universităţii - bd. I C Brătianu - str. Halelor - Splaiul Independenţei - Dealul Patriarhiei, numărul estimat de participanţi fiind de 300 de persoane, între orele 12.00-16.30; PROEDUS - cros în Parcul Regele Mihai I, intrarea Charles de Gaulle - Aleea Cariatidelor - bd. Constantin Prezan - Arcul de Triumf - bd. Kiseleff - fântâna Modura, între orele 10.00-18.00, numărul estimat de participanţi fiind de 3.000-6.000; Teatrul Ţăndărică - spectacole de teatru în Parcul Sebastian, între orele 7.00-21.00.
Potrivit PMB, organizatorii tuturor acestor evenimente au respectat Legea 60/1991, care stipulează că organizatorii adunărilor publice trebuie să depună o solicitare, cu cel puţin trei zile înainte de data desfăşurării acestora, în care trebuie să menţioneze denumirea sub care este cunoscut grupul organizator, scopul, locul, data, ora începerii şi durata acţiunii, traseele de acces şi de dispersare, numărul aproximativ al participanţilor, persoanelor împuternicite să asigure şi să răspundă de măsurile de organizare etc.
"Solicitările sunt analizate de membrii Comisiei care stabilesc, împreună cu organizatorii, toate aspectele pentru bună desfăşurare a evenimentelor, din punctul de vedere al siguranţei cetăţenilor, al traficului rutier etc. Subliniem faptul că termenul de 'notificare' a autorităţii, vehiculat în mediul online, asupra intenţiilor unor persoane de a organiza diverse evenimente în spaţiul public (Piaţa Victoriei) nu există în Legea 60/1991, privind organizarea şi desfăşurarea adunărilor publice, nu are nicio acoperire juridică, aceasta fiind nulă din punct de vedere legal", se arată în comunicat.
Orice manifestare organizată în spaţiul public, având la bază aşa-zise notificări, nu respectă legislaţia României, precizează PMB.
Conform legislaţiei şi protocoalelor încheiate cu autorităţile publice, orice organizator de evenimente îşi asumă atât numărul de participanţi, cât şi măsurile logistice, astfel încât evenimentul respectiv să se desfăşoare în deplină siguranţă pentru toţi participanţii, aminteşte PMB.
Municipalitatea menţionează că, potrivit Legii 60/1991, organizarea şi desfăşurarea de adunări publice nedeclarate, neînregistrate sau interzise; nerespectarea orelor de desfăşurare, traseelor de deplasare sau locului şi perimetrului destinat adunării publice; organizarea sau participarea la contramanifestaţii desfăşurate în acelaşi timp şi în acelaşi loc cu adunările publice declarate, indiferent de modul lor de exprimare constituie contravenţii, dacă nu sunt săvârşite în astfel de condiţii încât, potrivit legii penale, să întrunească elementele constitutive ale unor infracţiuni.
