"Cred că trebuie să avem în vedere şi seniorii. Cred că este important să avem o responsabilitate faţă de persoanele vârstnice, care au nevoie de atenţia noastră. Aprobăm astăzi două programe de interes naţional pentru dezvoltarea sistemului de asistenţă a vârstnicilor la domiciliu, care vor fi implementate în perioada 2018 - 2020", a declarat Dăncilă la începutul şedinţei de Guvern.
Potrivit şefei Executivului, primul program are în vedere creşterea calităţii vieţii persoanelor vârstnice singure sau a căror familie nu poate să le asigure îngrijirea.
"Prin cel de-al doilea program, serviciile publice de asistenţă socială din o mie de comune vor fi sprijinite ca să obţină certificatul de acreditare. Practic, cele o mie de comunităţi locale vor primi fonduri, timp de doi ani, ca să angajeze asistenţi sociali", a spus Dăncilă.
Conform premierului, Guvernul alocă pentru aceste programe o sumă de 115 milioane de lei. 
