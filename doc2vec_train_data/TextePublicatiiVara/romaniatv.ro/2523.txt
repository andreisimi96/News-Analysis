"Cred că trebuie introduse criterii de performanţă şi pentru învăţământul preuniversitar. Nu se finanţează învăţământul superior pe profesori. Profesorii ar putea să treacă foarte bine şi să susţină after-school-ul şi în felul acesta vom avea copii mai educaţi. Nu putem ţine o şcoală care nu dă performanţă - cinci ani la rând nu ia niciun elev bacalaureatul. O transformi în şcoală profesională - este de un alt nivel", a declarat fostul ministru al Educaţiei la Şcoala politică de vară de la Neptun, potrivit Agerpres.
Potrivit acesteia, nu este normal ca o instituţie de învăţământ să introducă doar 10 elevi în examenul de Bacalaureat. "Tu, ca profesor, accepţi că ai dat un rebut? Nu putem să acceptăm asta în sistemul de învăţământ, după părerea mea. Şi de aceea cred că profesorul trebuie să depună un pic mai multă strădanie. Noi în învăţământul superior am introdus criterii de calitate la finanţare din 2001 şi din ce în ce a progresat mai mult. Cred că şi în şcolile din preuniversitar trebuie introduse aceste criterii de calitate la finanţare. Finanţare care nu e pe profesori, nu finanţezi profesorii, finanţezi studenţii sau elevii, pentru că e finanţare per capita - sigur în funcţie de tipul de învăţământ", a afirmat fostul ministru al Educaţiei PSD.
Aceasta a pledat pentru un sistem de evaluare a profesorilor şi în învăţământul preuniversitar, formulă care să aibă o anumită periodicitate, în condiţiile în care în învăţământul superior fiecare profesor este evaluat anual.
Răspunzând unor întrebări, Ecaterina Andronescu a subliniat că dascălul este constructorul acestei naţiuni. "Şi este în slujba acestei naţiuni. Şi eu sunt dascăl şi cred că asta trebuie să accept în momentul în care mi-am ales această profesie", a mai adăugat senatorul PSD.
