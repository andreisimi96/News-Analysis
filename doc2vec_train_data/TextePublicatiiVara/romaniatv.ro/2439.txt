România nu este într-un moment de fericire politică cu PSD şi ALDE la guvernare, dar ţara noastră progresează, merge înainte, a declarat preşedintele PMP, senatorul Traian Băsescu.
''Nu suntem într-un moment de fericire politică cu PSD şi ALDE la guvernare, dar aş vrea să fim de acord toţi cu o realitate - România progresează, mai încet, mai repede, depinde de conjunctura internaţională, de realităţile politice din ţară, dar realitatea mare este că România se schimbă. Se schimbă continuu şi dacă mă uit la cifrele pe care ni le arată Eurostatul chiar este într-un proces de recuperare a decalajelor din punct de vedere minimal, dacă o luăm, şi anume acela al veniturilor pe cap de locuitor, veniturilor raportate la PIB, de bună seamă. România creşte economic, din păcate fără să dea o prioritate pentru infrastructură, dar creşte, sunt convins că va veni şi ziua în care infrastructura de transport, fie că vorbim de autostrăzi, de căi ferate, de infrastructura pentru educaţie, şcoli, universităţi, infrastructura pentru sănătate, spitale, dispensare vor reprezenta o prioritate", a spus Traian Băsescu, vineri, la conferinţa de alegere a preşedintelui PMP Diaspora.
El a adăugat că România are fonduri alocate de UE pentru investiţii, însă nu le cheltuieşte, dar s-a declarat încrezător că "până la urmă va veni şi un Guvern care să pună în slujba cetăţenilor României aceşti bani".
"Ceea ce înseamnă că, după ce vom veni la guvernare, după alegerile din 2020, vom cheltui foarte rapid sumele uriaşe pe care PSD-ul nu reuşeşte să le cheltuiască acum", a spus Băsescu, transmite Agerpres.
Traian Băsescu a arătat că în România se derulează lupta anticorupţie "cu succese, dar şi cu prea multe eşecuri în ultima vreme, cu prea multe achitări".
"Ceea ce arată că avem probleme cu calitatea oamenilor din Justiţie, fie că vorbim de procurori, fie că vorbim de judecători, dar sentimentul pe care-l am este că România progresează, merge înainte. Şi nu merge neapărat din bună guvernare, guvernarea este foarte proastă, de proastă calitate, însă merge pentru că este în complexul de relaţii al Uniunii Europene. (...) România nu poate face paşi înapoi, în primul rând, pentru că este interconectată la sistemul european, (...) ţara de care vă simţiţi legaţi nu va merge înapoi. Cei care spun că România se poate întoarce şi politic la epoca comunistă sau la dictatură greşesc. Nu se mai poate întâmpla aşa ceva în România, s-au produs nişte lucruri care au făcut procesul întoarcerii la un sistem nedemocratic - ireversibil", a afirmat Băsescu.
Potrivit acestuia, este de discutat calitatea acestui progres pe care-l înregistrează România.
''Progresul calitativ nu apare, la noi s-au obişnuit politicienii PSD în mod deosebit ca, de altfel, şi Călin Popescu Tăriceanu, care a fost un exponent al risipei banilor publici când a fost premier, s-au obişnuit să câştige simpatia mărind salarii şi neglijând dezvoltarea ţării. (...) Deci, această evoluţie calitativă la noi nu se produce încă, dar sunt convins că după guvernarea PSD va veni şi o guvernare care va pune accent pe creşterea calităţii progresului pe care România îl face. (...) Sigur, o recunoaştem, România progresează, mare problemă este ce calitate are acest progres şi aici trebuie lucrat. Atât PMP-ul, cât şi partidele din Opoziţie, la un moment dat, trebuie să găsească numitorul comun pentru a forma o guvernare care să îndepărteze PSD care vede progresul numai prin prisma buzunarului", a menţionat Băsescu.
