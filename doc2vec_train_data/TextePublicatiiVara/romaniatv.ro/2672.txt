"Aparate ale coaliţiei americane au bombardat una dintre poziţiile noastre militare din zona al-Hari, la sud-est de Abu Kamal", oraş din provincia Deir ez-Zor (est), a scris agenţia Sana citând o sursă militară, adăugând că mai multe persoane au fost ucise.
În provincia răsăriteană Deir ez-Zor, bogată în petrol, Forţele Democratice Siriene (FDS) sprijinite de Statele Unite şi forţele guvernamentale siriene desfăşoară ofensive paralele, dar separate împotriva grupării Stat Islamic (SI).
Trupele guvernamentale deţin controlul asupra teritoriilor la vest de Eufrat, fluviul care traversează provincia, în timp ce FDS luptă pentru a expulza SI dintr-o serie de sate situate pe malul estic, în apropiere de graniţa cu Irakul.
În general, cele două părţi s-au ferit de un conflict direct şi există o linie de demarcaţie pentru a evita asemenea incidente.
Au existat însă şi excepţii.
În aprilie, rare confruntări au izbucnit între cele două tabere, pierzându-şi viaţa mai mulţi combatanţi.
În februarie, coaliţia condusă de Statele Unite a efectuat lovituri aeriene în provincia Deir ez-Zor care au ucis peste 100 de membri ai forţelor proguvernamentale.
Washingtonul a informat că aceste lovituri au fost represalii la un atac împotriva propriului personal şi FDS.
