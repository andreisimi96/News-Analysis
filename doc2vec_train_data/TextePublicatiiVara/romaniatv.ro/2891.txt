Animalele, unele aparţinând unor localnici, altele fiind fără stăpân, au fost găsite moarte duminică în curţi şi pe uliţele comunei Braniştea, iar cei care le-au descoperit au suspectat că au fost ucise în mod intenţionat cu Furadan, substanţă interzisă de zece ani în România.
Localnicii spun că au identificat şase câini şi o pisică ucise în acelaşi mod. "Ce a fost aici, a fost un masacru; nu se poate aşa ceva. Este problema câinilor maidanezi, care e foarte controversată, dar de aici să arunce în curţi, pe străzi, unde circulă copiii? Mie mi-au murit doi câini. Erau ai mei. Dar copiii noştri? Să arunce la vecina în curte, unde sunt doi copii mici şi bagă orice în gură?!", a spus, miercuri, o femeie din comuna Braniştea.
Între timp, specialiştii Direcţiei Sanitar Veterinare şi pentru Siguranţa Alimentelor Galaţi au prelevat probe de la animalele ucise şi au stabilit că acestea fost intoxicate cu substanţa Carbofuran.
"A venit rezultatul buletinului de analize, iar la examenul de laborator probele sunt pozitive. Adică s-a idendificat substanţa carbofuran. Au fost intoxicaţi. În denumirea populară substanţa este cunoscută sub numele de furadan, în denumirea ştiinţifică carbofuran", a declarat Carmen Stroia, specialist DSVSA Galaţi.
Poliţiştii au început verificări pentru identificarea autorului faptei şi au deschis un dosar penal de cercetare pentru săvârşirea infracţiunii de ucidere cu intenţie şi fără drept a animalelor.
