Premii mai mari în Liga Campionilor. Astfel, victoria în grupe va fi recompensată cu 2,7 milioane de euro, faţă de 1,5 milioane în sezonul recent încheiat, iar rezultatul de egalitate cu 900.000 de euro, faţă de 500.000 de euro.Sumele rămase nealocate în cazul rezultatelor de egalitate (câte 900.000 de euro de egal) vor fi strânse şi împărţite echipelor din grupe, în funcţie de numărul lor de victorii.
Cele 32 de echipe care se califică în grupele Ligii Campionilor vor primi suma de 15,25 milioane de euro, faţă de 12,7 miloane de euro, anul trecut. La aceste sume se vor adăuga cele pentru victorii şi rezultate de egalitate, plus cele rezultate în urma realocării sumelor de 900.000 de euro rămase din egaluri.
Calificarea în fazele eliminatorii va aduce alte sume de bani, după cum urmează:
- optimi - 9,5 milioane de club;
- sferturi - 10,5 milioane;
- finală - 15 milioane.
Câştigătoarea va primi încă patru milioane de euro.
Echipele care vor disputa Supercupa Europei în acest sezon (Real şi Atletico Madrid) vor primi câte 3,5 milioane de euro. Învingătoarea va mai încasa un milion.
În preliminarii, formaţiile care sunt eliminate în play-off vor primi, pe lângă dreptul de a evolua în grupele Ligii Europa, câte cinci milioane de euro. Echipele eliminate în turul I preliminar vor primi câte 280.000 de euro, cele din turul al II-lea - 380.000 de euro, iar cel din turul al III-lea - 480.000 de euro (doar cele de pe traseul campioanelor).
În premieră faţă de ediţiile anterioare, UEFA a introdus premii care ţin cont de coeficientul fiecărei echipe participante, calculat pentru prezenţele din ultimii zece ani în Liga Campionilor şi Liga Europa. 
Suma totală de 585,05 milioane de euro va fi alocată echipelor pe baza coeficientului, sumă ce va fi împărţită în "acţiuni" cu valoarea unitară de 1,108 milioane de euro. Echipa cel mai slab clasată va primi o acţiune, 1,108 milioane de euro, iar formaţia de pe primul loc în clasamentul coeficienţilor, 32 de acţiuni (35,46 de milioane de euro).
În acest clasament pe baza coeficienţilor, CFR Cluj, campioana României, care intră în turul al doilea preliminar, este pe locul 121 (FCSB, pe locul 49).
Cota "market-pool" va fi stabilită după calculul final al veniturilor, suma totală estimată fiind de 292 de miliaone de euro.
În total, cluburile din Liga Campionilor vor primi suma de 2.04 miliarde de euro, faţă de 1,3 miliarde de euro, sezonul anterior.
