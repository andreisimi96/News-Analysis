Energia curată este viitorul, iar consumatorii care sunt interesaţi să investească în aşa ceva ar putea fi finanţati cu sume importante. Subiectul a fost dezbătut şi la Bruxelles, la conferinţa Romanian Energy Day, unde vocile-cheie ale Comisiei Europene şi ale industriei au pus accentul atât pe costuri, cât şi pe beneficii.
Concluziile conferinţei sunt că noile prevederi negociate în acest moment de Comisia Europeană ce au în prim-plan necesitatea obţinerii unei energii mai curate pentru a proteja mediul vor avea un cost de care toţi consumatorii trebuie să fie conştienţi.
"Impactul pe care îl vom resimţi şi noi în România atât cei din Industrie, dar şi consumatorii este unul important, care s-a aflat în dezbatere. Ne îndreptăm către un domeniu energetic care va fi dominat de regenerabile, faptul că în viitor se va pune accentul pe eficienţa energetică, faptul că toate acestea se vor obţine cu un cost, pe care sperăm să reuşim să-l facem suportabil pentru consumatori", a declarat Corneliu Bodea, preşedintele Centrului Român al Energiei.
Un exemplu concret este că, săptămâna aceasta, deputaţii din Comisia de Industrii şi Servicii au decis creşterea impactului certificatelor verzi, etapizat, în facturile consumatorilor de energie electrică. Dacă va fi votată în această formă de plen, impactul certificatelor verzi în facturi va creşte, etapizat, cu circa 31%, în următorii patru ani. Vestea bună este că în paralel, autorităţile europene impun producătorilor şi statelor noi ţinte de eficienţă energetică, care să limiteze pierderile din reţea, după cum a anunţat comisarul european pentru energie chiar în cadrul conferinţei.
"Eficienţa energetică are o relevanţă aparte în Sud-Estul Europei, deşi regiunea este foarte diversă, toate ţările din zonă au un potenţial imens din punct de vedere al creşterii eficienţei, în special în cazul clădirilor publice şi al cartierelor de blocuri. Ne dorim ca zona să atingă acest potenţial de eficienţă energetică şi avem în vedere şi finanţări pentru reţele energetice inteligente şi vedem în România o ţară-cheie în această privinţă", a declarat Miguel Arias Canete, comisarul european pentru energie.
În acest context, producătorii de energie eoliană sau fotovoltaică vor fi favorizaţi, dar şi consumatorii pot primi sume importante. Astfel, Guvernul are în vedere să finanţeze 20.000 de români ca să-şi pună panouri fotovoltaice acasă, suma pentru fiecare persoană fiind de maxim 5000 de euro.
