Ministerul Sănătăţii anunţă că joi se va încheia procesul de livrare a celor 198.000 de doze de vaccin hepatitic B care se utilizează în maternităţi pentru imunizarea nou-născuţilor, iar până la sfârşitul lunii iunie direcţiile de sănătate publică vor primi 225.000 de doze de vaccin hexavalent pentru a fi distribuite medicilor de familie.
Potrivit unui comunicat de presă transmis miercuri de Ministerul Sănătăţii, începând cu 31 mai a început livrarea către direcţiile de sănătate publică a 410.000 de doze de vaccin ROR pentru imunizarea copiilor eligibili la vaccinare, dar şi a celor restanţi, conform calendarului transmis de către furnizorul de vaccin la Ministerul Sănătăţii.
De asemenea, mâine se va încheia procesul de livrare a celor 198.000 de doze de vaccin hepatitic B care se utilizează în maternităţi pentru imunizarea nou-născuţilor. Până la sfârşitul lunii iunie, direcţiile de sănătate publică vor primi 225 000 de doze de vaccin hexavalent pentru a fi distribuite medicilor de familie.
Ministerul Sănătăţii mai spune că următoarea tranşă de livrare a vaccinului DTPa este preconizată în a doua parte a acestui an, astfel încât să asigure continuitate în aprovizionare cu acest tip de vaccin la nivel naţional.
În cazul copiilor în care nu a fost respectat Calendarul Naţional de Vaccinare, conducerea Ministerului Sănătăţii este preocupată ca aceştia să fie recuperati, astfel încât să ajungă la schema de imunizare completă. În această vară, Ministerul Sănătăţii, în colaborare cu OMS şi UNICEF, intenţionează să realizeze o campanie de creştere a gradului de vaccinare ROR în comunităţile vulnerabile.
Precizăm că raportarea stocurilor de vaccinuri existente în cabinetele medicilor de familie se realizează lunar către DSP judeţene şi a municipiului Bucureşti, astfel încât până la data de 15 a fiecărei luni Centrul Naţional de Supraveghere şi Control al Bolilor Transmisibile (CNSCBT) are situaţia stocurilor la nivel naţional pentru luna anterioară, conform prevederilor OMS nr. 377/2017.
Astfel, conform ultimei raportări lunare a CNSCBT, la data de 30 aprilie situaţia stocurilor de vaccinuri la nivel naţional era următoarea: Hepatitic B - 11.696 doze, ROR - 56.413 doze, Hexavalent - 61359, DTPa- 40.969 doze.
Ministerul Sănătăţii mai spune că direcţiile de sănătate publică au la dispoziţie o platformă online unde raportează săptămânal stocurile de vaccinuri aflate în depozitele DSP judeţene. Această raportare nu cuprinde numărul de doze de vaccin aflate la medicii de familie şi este utilizată de către reprezentanţii direcţiilor de sănătate publică pentru a identifica posibilitatea de relocare a stocurilor, atunci când este necesară.
Miercuri, situaţia stocurilor raportate prin platforma online era următoarea: 34.538 doze Vaccin Hepatitic B, 2.241 de doze ROR, 6.081 de doze Hexavalent, 3.568 de doze DTPa.
Conform sursei citate, în fiecare lună sunt vaccinaţi ROR aproximativ 30.000 de copii, astfel încât din cele 56.413 doze de vaccin existente în stoc în 30 aprilie se estimează că astăzi mai există în cabinetele medicilor de familie aproximativ 20.000 de doze, la care se adauga cele 2.241 de doze raportate de DSP-uri pe platforma online.
"Voi lua toate măsurile necesare astfel încât să asigurăm continuitate în aprovizionarea cu vaccinuri în viitor. Sunt necesare proceduri mai clare şi clauze care să permită derularea contractelor –cadru astfel încât să nu ne mai confruntăm cu situaţii limită într-o problemă atât de importantă precum respectarea Calendarului Naţional de Vaccinare", a declarat ministrul Sănătăţii, Sorina Pintea.
