Actriţele Emma Thompson şi Keira Knightley fac parte dintre cele 1.057 de persoane decorate de regina Elisabeta a II-a, potrivit listei tradiţionale publicate vineri cu ocazia aniversării sale, însă nicio persoană care a intervenit în incendiul devastator de la turnul Grenfell nu figurează în listă, relatează AFP.
Emma Thompson, în vârstă de 59 de ani, premiată cu Oscar pentru rolul din filmul "Howards End", a primit titlul de Ofiţer al Ordinului Imperiului Britanic (OBE) pentru servicii aduse artei dramatice, la fel ca şi compatrioata sa Keira Knightley, a cărei filmografie este bogată şi variată deja în ciuda vârstei de numai 33 de ani.
Pe plan literar, scriitorul britanic de origine japoneză Kazuo Ishiguro, laureat cu premiul Nobel pentur Literatură pe 2017, a fost distins cu titlul de cavaler.
Regina a distins şi numeroase persoane necunoscute marelui public, dar care şi-au consacrat timpul operelor caritabile sau au ajutat comunitatea lor. printre aceştia nu figurează însă nicio persoană care a intervenit la stingerea incendiului din imobilul de locuinţe Grenfell, în urma căruia 71 de persoane au murit, între care un nou-născut, pe 14 iunie 2017, la Londra, o tragedie care a emoţionat ţara.
După valul de atentate care a lovit Regatul Unit în 2017, fostul şef al departamentului anti-terorism Mark Rowley din cadrul poliţiei londoneze a fost ridicat la rang de cavaler.
Miliardarul Jim Ratcliff, director general al grupului elveţian Ineos, şi Jo Malone, creator de parfumuri de lux care îi poartă numele, au fost distinşi pentru serviciile lor aduse economiei.
Mark Carne, director executiv al Network Rail, însărcinat cu întreţinerea reţelei feroviare, a fost făcut comandor al Ordinului Imperiului Britanic (CBE), în vreme ce căile ferate britanice se află în plin haos ca urmare a reformei orare, prezentată ca "cea mai ambiţioasă" din istorie.
Aceste distincţii regale sunt acordate de două ori pe an, de Anul Nou şi cu ocazia aniversării oficiale a reginei, celebrată în iunie deşi suverana este născută pe 21 aprilie 1926.
