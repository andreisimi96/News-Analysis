Biserica Ortodoxă îl pomenește, pe 16 iunie, pe Sfântul Ierarh Tihon, episcopul Amatundei, mare făcător de minuni. În popor, oamenii îl respectă pe Sfântul Tihon drept protector al viței de vie.
Sf. Ier. Tihon, episcopul Amatundei; Sf. Sfinţit Mc. Marcu, episcopul Apoloniadei 
Ss. Benone, ep.; Iudita, văduvă, m. 
Sfântul Ierarh Tihon, episcopul Amatundei, pomenit în calendarul creştin ortodox la 16 iunie, este originar din Amatunda (Cipru), dintr-o familie de creştini profund religioşi.
Pentru că era apropiat de slujbele bisericeşti a fost rânduit mai întâi citeţ, apoi a fost sfinţit diacon, iar la moarte episcopului Memnon, a fost hirotonit episcop al cetăţii de către Sfântul Epifanie, arhiepiscopul Ciprului.
S-a dedicat propovăduirii Evangheliei, fiind foarte mulţi locuitori păgâni în cetate, a arătat grijă de cei săraci, dragostea sa faţă de aproapele său fiind renumită. Pentru această dragoste a fost învrednicit cu darul facerii de minuni. 
Una dintre minunile pentru care credincioșii îl pomenesc pe Sfântul Tihon este aceea de a fi înfipt o viță de vie uscată în pământ, care s-a prins imediat și chiar a rodit înainte de vreme. Se spune că viţa scotea struguri pârguiți la începutul fiecărei sfinte liturghii, pentru ca, la finalul slujbelor, boabele să fie coapte și numai bune de cules.
