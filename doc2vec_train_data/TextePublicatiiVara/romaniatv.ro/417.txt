Un bărbat urmărit internaţional pentru trafic de persoane în Franţa a fost prins pe stradă la Râmnicu Sărat. El era căutat ce autorităţile franceze, după ce pe teritoriul acestui stat a profitat de prietena sa şi de alte tinere pe care le-a trimis să se prostitueze.
Românul, în vârstă de 29 de ani, pe numele căruia a fost emis cu mandat de arestare european, a fost depistat de poliţiştii buzoieni. Bărbatul a fost arestat preventiv pentru 30 de zile fiind suspectat de trafic de persoane de către autorităţile franceze.
El a fost prins pe o stradă din Râmnicu Sărat, unde se plimba, fiind ridicat de poliţişti, în baza mandatului emis de autorităţile franceze. Acesta a fost prezentat iniţial Parchetului de pe lângă Curtea de Apel Ploieşti şi apoi Curţii de Apel Ploieşti, care a dispus arestarea sa preventivă pentru 30 de zile. Bărbatul a fost încercarat în arestul Poliţiei Buzău. El este acuzat de infracţiuni de trafic de persoane, în Franţa. Mai exact, şi-a convins iubita, dar şi alte tinere din zona Râmnicu Sărat să-l însoţească în Franţa, iar acolo le-a trimis să se prostitueze.
Pentru depistarea lui, poliţiştii au beneficiat de date şi informaţii suplimentare, obţinute prin intermediul Biroului SIRENE din cadrul Centrului de Cooperare Poliţienească Internaţională – Inspectoratul General al Poliţiei Române.
