Comisia Europeană a transmis joi avize motivate către România şi mai multe ţări care nu au comunicat transparenţa noilor măsuri privind schimbul obligatoriu de informaţii în domeniul fiscal în ceea ce priveşte accesul autorităţilor fiscale ale statelor membre la date privind combaterea spălării banilor.
„Statele membre trebuiau să transpună măsurile respective până la data de 31 decembrie 2017. Noile norme sunt concepute astfel încât să ofere autorităţilor fiscale mult doritul acces la informaţiile privind combaterea spălării banilor şi să le permită să reacţioneze rapid şi eficient în cazurile de evaziune fiscală. Solicitarea Comisiei ia forma unui aviz motivat. În absenţa unui răspuns satisfăcător în termen de două luni, Comisia poate trimite aceste state membre în faţa Curţii de Justiţie a UE", se arată într-o informare transmisă de reprezentanţii Comisiei Europene, potrivit Mediafax .
Comisia Europeană a transmis avizele motivate atât României, cât şi altor patru state, precum Cipru, Grecia, Irlanda şi Luxemburg.
„De asemenea, Comisia a salutat transpunerea aceloraşi măsuri de către Bulgaria şi a decis să închidă procedura de constatare a neîndeplinirii obligaţiilor în cazul acestei ţări", se mai precizează în sursa citată.
Guvernul României a adoptat, săptămâna trecută, un proiect de lege privind prevenirea şi combaterea spălării banilor şi finanţării terorismului care arată că, în termen de 18 luni de la intrarea în vigoare a legii, societăţile pe acţiuni şi în comandită pe acţiuni înregistrate în registrul comerţului vor trebui să efectueze conversia acţiunilor la purtător în acţiuni nominative şi să depună actul constitutiv actualizat la oficiul registrului comerţului. Neîndeplinirea obligaţiei de conversie de către societăţile pe acţiuni şi în comandită pe acţiuni atrage dizolvarea acestora.
