O femeie de 60 de ani a murit, după ce a fost sechestrată, bătută şi ţinută în cea mai cruntă mizerie chiar de sora şi cumnatul său. Când au venit să o salveze, medicilor li s-a făcut rău. Ei n-au putut intra decât cu măşti de oxigen.
Povestea halucinantă a ieșit la iveală după ce o vecină a femeii a postat cele întâmplate pe o rețea socială. Se pare că o femeie de aproximativ 60 de ani a fost găsită fără suflare în locuința sa din cartierul Grădiște, din Arad. Conform celor publicate de vecina victimei pe contul ei de Facebook, femeia de 60 de ani a fost bătută, în repetate rânduri, de sora și cumnatul acesteia, ultimul episod având loc în luna martie.
„Au bătut-o cu lopata peste picioare și au lăsat-o să zacă în curte, pe zăpadă. A reușit săraca să se târască din curte, dar au prins-o și au tras-o după ei în casă. După câteva zile au chemat salvarea, femeia a fost dusă la spital și i-au pus piciorul în ghips. După ce au dus-o înapoi acasă, au închis-o într-o cameră, fără mâncare, lăsată în pat, să-și facă nevoile pe ea. Cu ușa și fereastra închisă, de la sfârșitul lui martie, până ieri", spune arădeanca în postarea menționată.
Intervenția echipajului medical a fost una dificilă, aceștia fiind nevoiți să se echipeze cu măști de protecție și tuburi de oxigen, pentru a putea intra în camera în care era închisă femeia.
Femeia a fost transportată de către un echipaj SMURD la Spitalul Clinic Județean de Urgență Arad, însă aceasta a decedat.
