Compania Naţională Aeroporturi Bucureşti (CNAB), care administrează cele două aeroporturi ale Capitalei, estimează pentru acest an venituri totale de 1,215 miliarde lei, cu 13% mai mari faţă de cele realizate anul trecut. Profitul net bugetat pentru acest an se ridică la 368,34 milioane lei, cu 9% în creştere faţă de rezultatul net raportat anul trecut, potrivit proiectului privind bugetul de venituri şi cheltuieli publicat în dezbatere de acţionarul majoritar, Ministerul Transporturilor.
Compania a realizat anul trecut un profit net de 337,55 milioane lei şi venituri totale de 1,076 miliarde lei, potrivit datelor transmise Ministerului de Finanţe şi consultate de News.ro .
De asemenea, CNAB şi-a planificat cheltuieli cu investiţiile în sumă de 338,73 milioane lei.
Cheltuielile totale preconizate pentru anul în curs se ridică la 775,89 milioane lei, din care cheltuielile cu personalul sunt în sumă de 242,48 milioane lei.
Compania Naţională Aeroporturi Bucureşti are aproximativ 1.500 de salariaţi. Câştigul mediu lunar net determinat pe baza cheltuielilor de natură salarială este propus la 11.249 lei per salariat (2.412 euro).
CNAB şi-a bugetat creanţe restante de 5,3 milioane lei la sfârşitul anului.
