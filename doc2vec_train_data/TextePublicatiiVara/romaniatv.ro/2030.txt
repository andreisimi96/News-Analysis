Audierea Laurei Codruţa Kovesi în Secţia pentru procurori în materie disciplinară a CSM s-a încheiat, miercuri, după aproape două ore. Procurorul-şef DNA a fost întrebat la plecare dacă-şi dă demisia în contextul deciziei CCR, aceasta răspunzând "La revedere!".
"La revedere! Nu am alte comentarii de făcut. Vă mulţumesc", au fost singurele comentarii făcute de Laura Codruţa Kovesi la întrebările jurnaliştilor, care au vrut să ştie dacă procurorul-şef DNA îşi dă demisia în condiţiile în care Curtea Constituţională a stipulat că preşedintele Klaus Iohannis trebuie să emită decretul de revocare în cazul acesta.
Secţia pentru procurori în materie disciplinară a Consiliului Superior al Magistraturii ar putea pronunţa, miercuri, o decizie în cazul uneia dintre acţiunile disciplinare exercitate de Inspecţia Judiciară împotriva procurorului-şef al DNA, Laura Codruţa Kovesi. De asemenea, CSM discută acţiunea disciplinară exercitată de IJ împotriva lui Kovesi în legătură cu refuzul prezentării la Comisia de anchetă parlamentară.
