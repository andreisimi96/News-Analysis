Gabriela Firea şi-a redeschis pagina marţi după-amiază. Ultima sa postare, în care a reacţionat la huiduielile primite luni seară pe Arena Naţională la evenimentul dedicat Simonei Halep, a primit peste 5.000 de reacţii, peste 1.000 de distribuiri şi alte mii de comentarii, cele mai multe fiind critici dure la decizia ei de a se urca pe scenă alături de jucătoarea româncă de tenis, precum şi la mesajul postat ulterior pe Facebook.
Gabriela Firea şi-a închis pagina de Facebook, după ce internauţii au criticat dur reacţia ei la huiduielile de pe Arena Naţională
Luni seară, aproximativ 20.000 de oameni au fost pe Arena Naţională, unde Simona Halep şi-a prezentat trofeul câştigat la Roland Garros. Halep a venit însoţită de primarul Capitalei, Gabriela Firea, care a fost huiduită de cei din tribune când îi oferea Simonei Halep cheia şi o plachetă. De altfel, primarul Capitalei a părăsit Arena Naţională imediat după acest moment.
La scurt timp, Firea a afirmat că "aparatul sorosist de propagandă" a demarat compromiterea evenimentului şi că seara, "echipe de cetăţeni cu venin" au venit bine organizate, plasate strategic printre oameni decenţi, apreciind că, din respect pentru performanţa Simonei Halep, aceştia puteau lăsa o jumătate de oră ura la poarta Arenei Naţionale, argumentul său fiind că "acolo este despre sport, respect, valori, performanţă, nu despre câţi bani primim de la ONG-uri dubioase, pentru a transforma Bucureştiul într-un oraş sub asediu".
Imediat după postare, internauţii au criticat dur prin mii de comentarii mesajul acesteia, folosind cuvinte jignitoare la adresa edilului.
