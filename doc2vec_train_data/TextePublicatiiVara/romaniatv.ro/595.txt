Autoritățile franceze au cerut extrădarea lui George Ploscaru (44 de ani), supranumit "Hoțul cu mâini de aur" sau "Calu Machedonu", condamnat la 12 ani de închisoare după ce a comis celebrul jaf de cinci milioane de euro din Paris. Acesta a sustras diamante dintr-un magazin, ca un adevărat magician.
Mai toate ziarele mari din lume au scris pe prima pagină despre isprava românului George Ploscaru, cel care a comis "Jaful secolului", în Paris, la sfârșitul lui 2016. Supranumit "Hoțul cu mâini de aur", acesta a înșfăcat, după un plan bine pus la punct, bijuterii de cinci milioane de euro dintr-un showroom privat al unei mărci elvețiene. Ca să își ascundă urmele, Ploscaru și-a luat identitate israeliană și s-a prezentat drept "Mizrahi". 
Ulterior, s-a arătat interesat de examinarea a două diamante în stare brută și a două inele placate cu diamante. Apoi a speculat un moment de neatenție a angajaților și a înlocuit obiectele de valoare cu imitații ieftine, fugind cu prada. Ploscaru nu a dat nimănui de bănuit, pentru că era îmbrăcat foarte scump, inclusiv ceasul de la mână era un Rolex.
Iubita lui l-a denunțat ca să se răzbune. Ploscaru a fost arestat, iar bunurile au fost recuperate. Partea lui fusese un inel cu diamant care valora 1,7 milioane de euro.
La sfârșitul anului 2017, Calu Machedonu a fost condamnat la 12 ani de închisoare și obligat să plătească daune de 2,7 milioane de euro.
Magistrații Curții de Apel Ploiești, cei care au judecat cazul, au declinat această cerere către Curtea de Apel de București, care, la rândul ei, a refuzat să se pronunțe, iar cei care vor decide extrădarea lui George Ploscaru vor fi magistrații de la Înalta Curte de Casație și Justiție din București.
"În baza art. 47 alin. 3 C.p.p. rap.la art.50 C.p.p. declină competența de soluționare a cauzei privind soluționarea Ordinului european de anchetă emis de către Tribunalul de Mare Instanță din Paris, având ca obiect transferul temporar al numitului PLOSCARU GEORGE, în favoarea Curții de Apel București", se arată în prima decizia judecătorească, cea a Curții de Apel Ploiești.
Urmată de cea a Curții de Apel București: "Declină competenţa de soluţionare a cauzei privind transferul numitului Ploscaru George, în favoarea Curţii de Apel Ploieşti. Constată ivit conflictul negativ de competenţă şi dispune sesizarea Înaltei Curţi de Casaţie şi Justiţie în vederea soluţionării conflictului şi sesizării instanţei competente".
"Sunt mândru de jaful comis"
În fața judecătorilor, George Ploscaru a recunoscut foarte arogant: "Sunt mândru de jaful comis", replică demnă, la o adică, de filmele cu James Bond. Avocatul lui a declarat în timpul audierilor că acesta, împreună cu cei cinci complici, au premeditat jaful timp de trei luni. Toți au fost prinși abia după un an de la comiterea jafului.
"Intenția lui a fost de trecere la un alt nivel. Dintr-un hoț de portofele, să treacă la alt nivel. Pentru el a fost o provocare. În fața judecătorilor de drepturi și libertăți s-a declarat mândru și a spus textual că a fost o provocare de trecere la alt nivel", a explicat avocatul lui Ploscaru în timpul procesului.
