Un bărbat în vârstă de 52 de ani, consilier la Direcţia de Drumuri Judeţene a Consiliului Judeţean (CJ) Buzău, a fost găsit mort luni seara în biroul său din cadrul instituţiei, informează Agerpres.
Acesta a fost descoperit căzut lângă birou de către femeia de serviciu care venise să facă curat.
Echipajul medical sosit la faţa locului nu a putut decât să constate decesul.
Preşedintele CJ Buzău, Petre Emanoil Neagu, a declarat, pentru Agerpres, că bărbatul "era un salariat exemplar, urma să se căsătorească, iar analizele la controlul periodic au fost excelente, inclusiv EKG-ul făcut în urmă cu două săptămâni".
Purtătorul de cuvânt al IPJ Buzău, Mihai Drăghiciu, a precizat că poliţiştii au deschis o anchetă pentru a se stabili condiţiile în care a decedat persoana. 
