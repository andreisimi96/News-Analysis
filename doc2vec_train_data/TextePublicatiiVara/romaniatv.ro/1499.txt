Preşedintele ALDE, Călin Popescu Tăriceanu, a declarat, sâmbătă, într-o intervenţie telefonică la România TV , că vocea ”a sute de mii de oameni se va face auzită în această seară în București" şi "nu va fi în zadar”. Liderul ALDE a anunţat că la mitingul din Piaţa Victoriei vor veni 22.000 de simpatizanţi ALDE. 
"Cred că sute de mii de oameni a căror voce se va face auzită în această seară în București nu va fi în zadar. Vocea lor va fi bine auzită și cred că toți cei care azi au o responsabilitate în România vor trebui să țină cont că ei reprezintă milioane și, probabil, alte milioane de oameni care sunt, în egală măsură, îngrijorați, temători, cu privire la ziua de mâine și care vor o Românie mai bună și mai liberă pentru generațiile care urmează.
O astfel de manifestație nu poate să rămână fără ecouri, nu vorbesc de România, ci în toată lumea. În pofida încercărilor disidente de a deturna sensul acestei manifestații și de a o descrie în alte culori decât e realitatea, lucrurile adevărate tot ies la suprafață. Adevărul, întotdeauna, e mai puternic.
Noi am făcut un calcul al participării pe care au anunțat-o organizațiile noastre și în momentul de față sunt estimate să vină în București 22.000 de persoane", a declarat liderul ALDE Călin Popescu Tăriceanu la România TV. 
Călin Popescu-Tăriceanu a adăugat că membrii ALDE, alături de el, sunt hotărâți să ducă „această luptă până la capăt, până când România va deveni o țară cu adevărat democratică, o țară cu adevărat liberă, cu o justiție independentă, care nu e influențată de protocoale secrete sau de alte înțelegeri, o țară în care, până la urmă, rezultatul votului cetățenilor e respectat, o țară în care suntem cu toții egali în fața legii și ne supunem legii, o țară care să ne dea nouă speranța, celor care suntem azi la vârsta maturității, că în viitor copiilor noștri nu le va fi frică să iasă la miting, nu le va fi frică să vorbească liber între ei și vor trăi așa cum noi în perioada comunistă ne imaginam că vom ajunge să trăim".
Președintele Călin Popescu-Tăriceanu a spus că „nici eu și nici colegii mei nu ne-am imaginat că după 30 de ani de la Revoluție vom constata că România nu e încă o țară pe deplin democratică, o țară pe deplin liberă, ci este condusă de ceea ce am numit, nu o dată, statul paralel".
