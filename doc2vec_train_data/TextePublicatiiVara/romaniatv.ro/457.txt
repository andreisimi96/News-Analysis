50 de copii beneficiari ai proiectelor derulate de Fundaţia Principesa Margareta a României au fost sărbătoriţi, vineri, de Ziua Internaţională a Copilului, la Palatul Elisabeta, Custodele Coroanei Române, Margareta, şi Principesa Maria fiind prezente alături de cei mici.
Copiii au petrecut câteva ore în grădina Palatului Elisabeta participând la o cursă cu obstacole, o ştafetă, jocuri de îndemânare, energizante şi de testare a abilităţilor şi au jucat "telefonul fără fir" împreună cu Principesa Margareta şi Principesa Maria.
Un alt loc special amenajat pentru copii în grădina Palatului Elisabeta a fost atelierul creativ de imprimat modele pe tricouri. Cei mici şi-au ales tiparul preferat, reprezentând simboluri de animale, fructe, flori, litere, coroane de regi şi regine, o inimă, pe care, apoi, cu ajutorul spray-urilor graffiti, l-au imprimat pe tricouri ajutaţi de însoţitorii lor.
Principesa Margareta a fost interesată dacă imprimeurile rezistă la apă şi şi-a ales la rândul său, cu ajutorul unei fetiţe, Francesca, modelul preferat reprezentând o inimă. Francesca a spus presei prezente la eveniment că discuţia cu Principesa Margareta a fost una "interesantă".
Înainte de a se retrage în Palatul Elisabeta, Principesa Margareta şi Principesa Maria au făcut o fotografie de grup cu copiii prezenţi la eveniment.
Cei mici au fost invitaţi apoi într-un tur ghidat prin spaţiile pline de semnificaţii şi istorie ale Palatului Elisabeta.
"Avem aici 50 de copii care vin din proiectele Fundaţiei Principesa Margareta. Doar o mică parte dintre ei sunt aici, pentru că în proiectele noastre sunt cuprinşi cam 1.300 de copii anul acesta. Sunt copii care, din nefericire, provin din familii cu posibilităţi modeste şi sunt copii cărora încercăm să le dăm o şansă la o viaţă normală şi, totodată, să le deschidem cât mai mult orizonturile. Palatul Elisabeta este un loc încărcat de istorie şi de asta ne-am propus să-i aducem aici, pe de-o parte să le oferim posibilitatea să se joace pentru că este 1 Iunie şi trebuie să fie amuzant şi, pe de altă parte, să cunoască o bucată din istoria României prin intermediul acestei clădiri. De aceea, ei vor trece prin palat şi vor avea un tur ghidat în care li se va explica ce e cu fiecare încăpere, cu biroul Majestăţii sale Regele şi lucruri de genul acesta", a declarat Mugurel Mărgărit Enescu, director executiv al Fundaţiei Principesa Margareta a României.
Fiind întrebat cât de des au ocazia copiii sprijiniţi prin Fundaţie să o vadă pe Principesa Margareta, acesta a spus: " O văd destul de des, pentru că este foarte implicată şi ţine foarte mult la aceste proiecte şi atunci face vizite la proiectele unde sunt copii. Din păcate, nu toţi au şansa să o vadă, pentru că proiectele noastre, în acest moment, sunt cam peste tot prin ţară şi atunci e greu ca Majestatea Sa să ajungă la toate proiectele. Într-un fel, faptul că noi am venit azi la Palat este o şansă frumoasă şi ca ea să vadă copiii, unde nu ar fi putut să ajungă, unii dintre ei, de exemplu, sunt din Argeş şi la acest proiect a fost, dar cred că nu a mai ajuns acolo de câţiva ani şi atunci e bine că au putut să o revadă".
