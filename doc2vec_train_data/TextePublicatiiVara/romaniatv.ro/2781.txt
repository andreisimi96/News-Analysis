”Nu, asta nu poţi...”, a tunat preşedintele în timp ce strângea mâna unor elevi care au asistat la ceremonie la Suresnes (Hauts-de-Seine). ”Te afli la o ceremonie oficială, te comporţi cum trebuie. Poţi face pe imbecilul, dar azi se cântă Marseilleza şi Cântecul Partizanilor. Îmi spui domnule preşedinte al Republicii sau domnule. De acord?”, a spus şeful statului adresându-se adolescentului care se sprijinea de barieră în faţa sa.
Atunci, tânărul, care a intonat primele cuvinte ale Internaţionalei socialiste la apropierea şefului statului, şi-a cerut scuze şi i-a spus ”da, domnule preşedinte”.
”E bine. Şi faci lucrurile bine. În ziua în care vrei să faci revoluţie, înveţi mai întâi să obţii o diplomă şi să te hrăneşti singur, de acord? Iar atunci le vei da lecţii altora”, a adăugat Emmanuel Macron, după care l-a bătut uşor pe braţ.
Preşedintele şi-a continuat apoi baia de mulţime într-o atmosferă destinsă.
Aceasta nu este prima dată când preşedintele francez ţine lecţii în timpul unei deplasări. În plină campanie electorală, el i-a spus unui muncitor în grevă că  ”cea mai bună modalitate a plăti un costum este să munceşti”.
Mai de curând, el a apreciat într-un videoclip difuzat de consiliera sa de la Palatul Elysée că ajutoarele sociale sunt prea scumpe şi nu scot ”oamenii din sărăcie”.
