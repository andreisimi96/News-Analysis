Federaţia Sindicatelor Libere din Învăţământ (FSLI) cere intervenţia autorităţilor după ce o învăţătoare din judeţul Călăraşi a fost bătută de mama unor elevi în şcoală, în faţa copiilor. Sindicaliştii spun că nu este un caz singular şi cer Ministerului Educaţiei să declanşeze o anchetă la şcoala respectivă, iar Parlamentului să urgenteze votarea proiectului de lege prin care cadrul didactic să capete statutul de autoritate publică.
Conform FSLI, incidentul a avut loc la Şcoala Gimnazială Dor Mărunt din judeţul Călăraşi, unde învăţătoarea clasei a III-a a fost bătută de mama a doi copii cărora le predă, femeia fiind nemulţumită că unul dintre copii a primit calificativul “Insuficient”.
Agresiunea a avut loc în sala de clasă, în faţa elevilor, iar în urma incidentului directorul unităţii de învăţământ a alertat Poliţia, precum şi conducerea Inspectoratului Şcolar Judeţean Călăraşi.  
"Colega noastră este, în acest moment, traumatizată fizic, după ce i-a fost învineţită faţa şi i s-a smuls păr de pe cap, motiv pentru care a solicitat şi eliberarea certificatului medico-legal. Totodată, vorbim şi de traume psihice, din cauza agresiunii. Este de-a dreptul şocant ce s-a întâmplat în această unitate de învăţământ cu una dintre colegele noastre, care nu a făcut altceva decât să îşi facă meseria. Este un nou caz de violenţă în şcolile din România şi cerem imperativ Ministerului Educaţiei Naţionale să nu-l transforme într-o statistică banală. Solicităm intervenţia instituţiilor abilitate pentru a ancheta acest caz, dar nu este suficient. Avem nevoie de pază în şcoli, altfel, cazurile în care oricine poate intra în unitatea de învăţământ să agreseze cadre didactice sau elevi, o poate face cu mare uşurinţă. În plus, cerem Parlamentului României să urgenteze votarea proiectului de lege prin care cadrul didactic să capete statutul de autoritate publică, ceea ce ar face ca pedepsele pentru agresori să fie mult mai mari şi să descurajeze astfel de comportamente. Dacă nu aplicăm măsuri să descurajăm agresorii, transformăm şcoala într-un loc în care pericolul poate fi la orice pas”, a declarat preşedintele FSLI Simion Hăncescu.
