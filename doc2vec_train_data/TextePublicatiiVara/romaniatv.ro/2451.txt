Ludovic Orban nu este liderul Opoziţiei, fiind ''doar un turnător şi atât'', a afirmat vineri preşedintele PSD, Liviu Dragnea.
"Orban e liderul Opoziţiei? Nu e liderul nimănui, nu e nici măcar liderul lui. E un exemplu negativ. Un turnător şi atât!", a spus Dragnea la Şcoala de vară a TSD. El a susţinut că s-a ajuns în ultimul an "la demenţă în România".
"Este o manipulare inimaginabilă. Este o minciună fără sfârşit, agresivitate dusă la extrem, foarte mult cinism şi ţi-e şi ruşine să mai vorbeşti de ceva sentiment - e un cuvânt care a dispărut demult din limbajul multor oameni care vorbesc la televizor, şi politicieni şi nepoliticieni. (...) Este un fel de subiect tabu în ultimii ani - ni s-a spus să nu vorbim despre el, că nu e bine, că deranjează - şi anume sărăcia. (...) În România, în America, în Europa de Vest, în Africa, în orice ţară din lume există oameni săraci. Din păcate, la noi, adversarii noştri - şi asta începând cu mulţi ani în urmă şi acum este din ce în ce mai intens - nu mai vor să vorbească despre sărăcie, au o abordare foarte cinică, pentru ei, oamenii săraci sunt doar nişte cifre statistice, vor să lovească şi lovesc încontinuu PSD-ul pentru că fiind singurul partid care pe lângă creştere economică se preocupă în aceeaşi măsură şi de eradicarea sărăciei, pentru că ei au un gând urât, dar foarte simplu - vor să elimine partidul care susţine această categorie socială - şi nu e mică deloc - pentru ca o mare parte din societatea românească să poată să aibă acces la resursele acestei naţiuni, să fie cât mai puţini cei care au acces la aceste surse, care decid, care împart între ei", a explicat liderul PSD, conform Agerpres .
Potrivit acestuia, s-a înlocuit o dezbatere despre problemele tinerilor, despre problemele sensibile ale societăţii, cu "un fel de rasism social".
"Trebuie să vă implicaţi dacă vă iubiţi această ţară, nu putem să ne ocupăm doar de lucrurile plăcute. Principalul obiectiv al unui om politic normal la cap, sincer şi onest este să se preocupe de cele mai grele probleme ale societăţii, ale oamenilor. Altfel, se poate face politică de budoar, de studio", a adăugat preşedintele PSD.
