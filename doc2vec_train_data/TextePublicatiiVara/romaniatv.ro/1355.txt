Organizatorii Bucharest Pride aşteaptă ca la marşul de sâmbătă, dintre Piaţa Victoriei şi Piaţa Universităţii, să participe 4.000 de oameni şi spun că forţele de ordine i-au asigurat că vor face faţă noului traseu şi cazului în care evenimentele organizate în Bucureşti se vor intersecta, scrie news.ro .
Marşul va începe la ora 17.30, când din Piaţa Victoriei, pe Calea Victoriei, participanţii vor porni spre Universitate. Vor exista două platforme cu doi DJ, iar echipa va fi completată de 100 de voluntari. Ambasadorul Marii Britanii la Bucureşti, Paul Brummell, ambasadorul Germaniei, Cord Meier-Klodt, Peaches, Dragoş Bucurenci şi Andreea Bălan se numără între cei care vor ţine discursuri pe esplanadă.
La cea de-a 14-a ediţie a marşului diversităţii vor fi sărbătoriţi 40 de ani de când a fost creat steagul-curcubeu, pentru a reprezenta solidaritatea comunităţii LGBTI şi apărarea drepturilor ei. Astfel, un steag de mari dimensiuni va fi prezentat în cadrul marşului.
Bucharest Pride se va încheia cu o petrecere în clubul Control, unde va cânta Peaches, pentru prima dată la Bucureşti.
"Se împlinesc 10 ani de când mi-am asumat orientarea sexuală. Nu mă aşteptam ca atât de multe persoane publice să îşi asume orientarea în public. Am învăţat că noi, cei de azi, avem o datorie enormă faţă de cei de dinaintea noastră care au suferit inclusiv pedepse penale, care au plătit chiar cu viaţa pentru orientarea lor. Pentru mine, şi participarea la Pride este un coming out”, a declarat Dragoş Bucurenci, activist şi consultant în comunicare.
Tot sâmbătă, Noua Dreaptă va mărşălui pentru „familia tradiţională”. Şi în eventualitatea în care evenimentele se vor intersecta, spun reprezentanţii Accept, „forţele de ordine ne-au asigurat că sunt pregătite să facă faţă”.
