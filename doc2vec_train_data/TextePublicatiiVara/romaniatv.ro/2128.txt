CALENDAR ORTODOX 14 IUNIE 2018. RomaniaTV.net vă prezintă cele mai importante sărbători religioase ale zilei de 14 iunie.
Sărbători religioase ortodoxe: Sf. Proroc Elisei; Sf. Ier. Metodie, patriarhul Constantinopolului
Sărbători religioase greco-catolice: Sf. pf. Eliseu; Sf. aep. Metodie
Sărbători religioase romano-catolice: Ss. Valeriu şi Rufin, m.; Elizeu, profet
Sfântul Proroc Elisei, pomenit în calendarul creştin ortodox la 14 iunie, a fost urmaşul Sfântului Proroc Ilie. Era fiul lui Şafat din cetatea Abel-Mehola.
După ce Elisei a ajuns la vârsta desăvârşit, îşi petrecea viaţa sa în curăţie, pentru a fi mai plăcut lui Dumnezeu. A fost chemat la prorocie în timp ce îşi ara pământul cu douăsprezece perechi de boi, iar Sfântul Proroc Ilie era la Horeb, vorbind cu Dumnezeu. Atunci a primit Ilie porunca de a-l face proroc în locul său pe Elisei.
Sfântul Ilie, venind, a găsit pe Elisei arând, şi, punând cojocul său pe dânsul, i-a spus voia Domnului, adică să fie proroc în locul său. Deci, i-a poruncit să meargă după dânsul. Şi Elisei, lăsând îndată toate, a urmat cu osârdie Sfântului Ilie, prorocul lui Dumnezeu.
Sfântul Elisei l-a însoţit pe Sfântul Ilie la Iordan când acesta a fost ridicat la cer într-un car de foc. Înainte de ridicarea la cer a Sfântului Ilie, Sfântul Elisei i-a cerut ca "Duhul care este în tine să fie îndoit în mine" (4 Reg. 2, 9).
Luând cojocul Sfântului Ilie, căzută în urma carului de foc, Sfântul Proroc Elisei moşteneşte şi puterea acestuia, lucru dovedit de multele şi marile minuni pe care le-a făcut. Asemenea Prorocului Ilie, Prorocul Elisei a încercat să întoarcă poporul către adevăratul Dumnezeu şi a luptat împotriva idolatriei pe care evreii au adoptat-o de la popoarele vecine.
