Circulaţia rutieră pe podul Agigea va fi restricţionată joi pe banda 1 aferentă sensului de deplasare Constanţa - Agigea, respectiv Agigea - Constanţa, în intervalul orar 9:00 - 16:00, în vederea execuţiei de lucrări de reparaţii beton la pilonul central al podului, informează, miercuri, Compania Naţională de Administrare a Infrastructurii Rutiere (CNAIR).
"Astăzi, 06.06.2018, până la ora 16:00, circulaţia rutieră este restricţionată pe benzile centrale aferente podului Agigea. De asemenea, mâine, 07.06.2018, în intervalul orar 09:00 - 16:00, va fi restricţionată circulaţia rutieră pe banda 1, aferentă sensului de deplasare Constanţa - Agigea, respectiv Agigea-Constanţa. Aceste restricţii sunt instituite în vederea execuţiei de lucrări de reparaţii beton la pilonul central al podului", spune CNAIR, într-un comunicat.
De asemenea, în vederea demontării tunelului de protecţie, circulaţia rutieră pe pod va închisă pentru toate categoriile de autovehicule în nopţile de: 12.06.2018, ora 22:00 - 13.06.2018, ora 6:00, 13.06.2018, ora 22:00 - 14.06.2018, ora 6:00, şi 14.06.2018, ora 22:00 - 15.06.2018, ora 6:00.
Pe perioada închiderii circulaţiei, traficul rutier pentru toate categoriile de autovehicule se va desfăşura pe ruta: Nod Rutier A4 (intersecţie cu DN 39), Agigea - A4 (intrare Port Constanţa Sud) - Podul nou peste Canal Dunăre Marea Neagra - Bretea Acces la DN 39 (Eforie Nord - Agigea) - DN 38 (Agigea - Negru Vodă), precizează CNAIR.
