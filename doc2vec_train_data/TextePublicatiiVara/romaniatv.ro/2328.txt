Drumarii care deszăpezesc Transfăgărăşanul au filmat în ultimele zile, la Bâlea, un urs care este deja un obişnuit al locului, dovadă că majoritatea cabanierilor l-au botezat "van Damme". Porecla vine de la actorul Jean Claude van Damme, care a filmat aici o reclamă în urmă cu doi ani, au anunţat reprezentanţii Direcţiei Regionale de Drumuri şi Poduri Braşov.
Foto: Captura video
Ursul a fost surprins în zona Cascadei Bâlea, loc vizitat de turişti, au povestit drumarii.
Ursul nu este singurul animal care merge pe Transfăgărăşan în această perioadă, când şoseaua este închisă circulaţiei maşinilor. Şi căprioarele pot fi des văzute în zona Transfăgărăşanului şi când circulaţia este deschisă.
Drumarii au eliberat deja un sens de mers, însă Transfăgărăşan rămâne deocamdată închis circulaţiei.
DN 7C Transfăgărăşan este închis circulaţiei între Piscu Negru (judeţul Argeş) şi Bâlea Cascadă (judeţul Sibiu), pe tronsonul kilometric 104 - 131, până la finalul lunii iunie, conform Centrului Infotrafic din Inspectoratul General al Poliţiei Române. 
