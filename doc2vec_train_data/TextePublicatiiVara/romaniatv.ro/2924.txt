Mihaela Buzărnescu, locul 28 WTA şi cap de serie numărul 29, s-a calificat în turul doi la Wimbledon, al treilea turneu de Grand Slam al anului.
Mihaela Buzărnescu a trecut de Arina Sabalenka din Belarus, locul 32 WTA, scor 6-7 (3/7), 6-1, 6-4.
În turul doi, Buzărnescu va evolua cu sportiva Katie Swan, din Marea Britanie, locul 204 WTA, beneficiară a unui wild card, care a trecut în prima rundă de Irina Begu.
Prin calificarea în turul al doilea, Buzărnescu şi-a asigurat un premiu de 63.000 de lire sterline (aproximativ 71.000 de euro) şi 100 de puncte WTA.
În schimb, Elena-Gabriela Ruse, locul 195 WTA, venită din calificări, a fost învinsă, luni, cu scorul de 6-3, 4-6, 7-5, de poloneza Agneiszka Radwanska, locul 30 WTA şi cap de serie numărul 32, în turul I al turneului de la Wimbledon. Ruse a făcut meciul carierei ei, dar din nefericire a fost întrecută de experimentata sportivă poloneză, în vârstă de 29 de ani, nu înainte ca românca să rateze şase mingi de meci şi după două ore şi 40 de minute de joc, în cea mai spectaculoasă partidă din prima zi a turneului.
Jucătoarele care acced din calificări pe tabloul principal îşi asigură un premiu de 39.000 de lire sterline (aproximativ 44.000 de euro) şi 40 de puncte WTA.
