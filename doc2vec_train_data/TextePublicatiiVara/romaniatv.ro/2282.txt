Autorităţile au în plan evacuarea a 9.000 de persoane, în special din zone expuse riscului de inundaţii, a indicat un reprezentant al serviciilor de urgenţă din acest stat, Carlos Alfredo Godinez.
"Suntem pe cale să evacuăm familiile, forţat dacă acest lucru va fi necesar", a confirmat un responsabil local.
Ambele aeroporturi au fost închise, inclusiv aeroportul internaţional care primeşte aproximativ o sută de zboruri pe zi.
Peste 20.000 de turişti se află în prezent în această staţiune foarte îndrăgită de americani şi canadieni, potrivit unui reprezentant al serviciilor de turism din acest stat, Luis Araiza.
Şcolile au fost închise în Los Cabos şi în La Paz, capitala statului.
Furtuna tropicală Bud se deplasează cu o viteză de 11 kilometri pe oră şi se prognozează că va ajunge în această peninsulă în următoarele ore aducând rafale de vânt de 75 kilometri la oră, după cum a anunţat la miezul nopţii (GMT) Centrul Naţional pentru Uragane (NHC) din SUA.
Bud, care a fost marţi inclus în categoria uraganelor de categoria 4, a pierdut din intensitate pe parcursul apropierii de coastele Mexicului.
Bud este a doua furtună formată în Oceanul Pacific în sezonul uraganelor din 2018 după furtuna tropicală Aletta, care se îndreaptă spre vest, îndepărtându-se de continentul american. În Oceanul Atlantic, furtuna subtropicală Alberto s-a abătut asupra insulelor din Marea Caraibilor la sfârşitul lunii mai, determinând evacuarea muncitorilor de pe platformele petroliere din Golful Mexic şi ucigând 10 persoane în Cuba şi pe coasta sud-estică a Statelor Unite.
