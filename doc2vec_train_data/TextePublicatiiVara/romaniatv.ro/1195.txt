Ministerul Energiei a emis joi autorizaţia de construire pentru consolidarea sistemului de transport între Oneşti (Bacău) şi Isaccea (Tulcea) şi inversarea fluxului de gaze pe conducta Isaccea-Negru Vodă, proiect care va permite exportul de gaze din România spre Bulgaria, potrivit unui comunicat al instituţiei.
'Proiectul pe care tocmai l-am autorizat va permite României să alimenteze Bulgaria cu gaze naturale din producţie proprie, dar şi preluarea de către Transgaz a gazelor din platoul continental al Mării Negre. Beneficiile proiectului se vor simţi inclusiv în ceea ce priveşte aprovizionarea cu gaze a diferitelor zone ale ţării mai ales pe timpul iernii când, din cauza temperaturilor scăzute, cresc foarte mult consumurile", a declarat ministrul Energiei, Anton Anton, citat în comunicat.
Valoarea totală a lucrărilor este de aproape 17 milioane lei.
De asemenea, pe lângă exportul spre Bulgaria, acest proiect va permite şi dirijarea unor volume de gaze spre Republica Moldova, potrivit unui document postat pe site-ul Transgaz, operatorul sistemului naţional de transport.
"Prin implementarea Proiectului, alimentarea Bulgariei poate fi asigurată din Sistemul Naţional de Transport pe culoarul SNT - Oneşti - Şendreni - Isaccea - Tranzit 1 - Negru Vodă. De asemenea, în cazul preluării gazelor din platoul continental al Marii Negre în conducta Tranzit 1, se pot asigura simultan alimentarea Bulgariei, alimentarea zonelor deficitare din SNT, precum şi dirijarea unei cantităţi de gaze spre Podişor - Moşu sau exportul unei cantităţi de gaze naturale către Republica Moldova", spun reprezentanţii Transgaz în documentul de prezentare a proiectului, datat decembrie 2017.
Lucrările ar urma să se desfăşoare în perioada 2018-2019. Anul acesta ar trebui ca faza I să fie finalizată, iar proiectul să fie pus în funcţiune, urmând ca partea a doua a lucrărilor să fie gata în 2019.
