Teheranul a făcut referire la propria experienţă, menţionând retragerea Washingtonului din acordul nuclear.
„Nu ştim cu ce fel de persoană negociază liderul nord-coreean. Nu este exclus ca Trump să anuleze acordul chiar înainte să ajungă acasă", a declarat purtătorul de cuvânt al guvernului iranian, Mohammad Bagher Nobakht.
Nobakht a pus la îndoială credibilitatea lui Trump. „Acest om nu reprezintă poporul american şi ei se vor distanţa de el la viitoarele alegeri", a adăugat el.
Trump şi Kim au căzut de acord în cadrul summit-ului din Singapore să colaboreze pentru o dezarmare nucleară a peninsulei coreene iar Washingtonul a oferit garanţii de securitate.
Trump a insistat ca orice acord cu Coreea de Nord să includă o dezarmare nucleară ireversibilă şi verificabilă.
Israelul, care a lăudat decizia lui Trump privind acordul nuclear cu Iranul, a salutat summit-ul cu Kim: „Este un pas important pentru a dezarma nuclear peninsula coreeană", a declarat prim-ministrul Benjamin Netanyahu.
„Preşedintele Trump are o atitudine fermă şi împotriva încercărilor Iranului de a obţine arme nucleare", a adăugat el.
