Aproape 450 de deţinuţi radicalizaţi vor ieşi din închisorile franceze până la sfârşitul lui 2019, printre care circa cincizeci de ''terorişti islamişti'', a indicat miercuri ministrul justiţiei, Nicole Belloubet, citată de AFP.
"Guvernul se bazează pe supravegherea acestor persoane'', a dat asigurări dna Belloubet, adăugând: ''Aceasta începe în timpul detenţiei, unde oamenii sunt evaluaţi, apoi sunt plasaţi în locuri de detenţie care corespund nivelului lor de periculozitate, şi când ies din închisoare. Sunt două cuvinte-cheie: anticipăm ieşirea lor şi îi urmărim în mod extrem de precis''.
''Avantajul detenţiei'' este că permite ''întocmirea unei părţi din fişele de informaţii care sunt introduse de către serviciile de informaţii penitenciare ce au căpătat de câtva timp o legitimitate foarte puternică'', fişe care sunt apoi ''predate serviciilor de securitate internă, serviciilor de informaţii teritoriale'', a explicat ministrul, precizând: ''Îi urmărim pas cu pas''.
''Serviciile de informaţii care au un rol esenţial vor fi întărite în mod considerabil'', a promis Belloubet. ''Vom recruta sute de persoane suplimentare la serviciile de informaţii penitenciare şi vom desfăşura mijloace pentru a-i izola mai bine (în timpul detenţiei) pe deţinuţii radicalizaţi'', a adăugat ea, potrivit Agerpres.
Franţa trăieşte sub o ameninţare teroristă constantă de la valul de atentate jihadiste, fără precedent, care s-au soldat cu 246 de morţi şi sute de răniţi. Un nou plan de acţiune împotriva terorismului urmează să fie prezentat în iunie de către guvernul francez.
