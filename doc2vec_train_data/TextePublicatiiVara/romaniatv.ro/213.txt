Autoritatea Naţională Sanitară Veterinară şi pentru Siguranţa Alimentelor (ANSVSA) recomandă populaţiei să acorde o mai mare atenţie modului în care păstrează sau prepară alimentele şi locurilor de unde acestea sunt cumpărate, în perioadele cu temperaturi ridicate, pentru evitarea unor toxiinfecţii alimentare.
Consumatorilor li se recomandă să cumpere produse alimentare numai din locuri sau spaţii înregistrate sau autorizate sanitar veterinar şi pentru siguranţa alimentelor, pentru că le oferă garanţia unor produse sigure, care sunt controlate sanitar veterinar şi pentru siguranţa alimentelor şi care sunt depozitate în condiţii corespunzătoare de temperatură şi igienă, scrie Agerpres.
De asemenea, inspectorii din cadrul Direcţiilor Sanitare Veterinare şi pentru Siguranţa Alimentelor judeţene se vor asigura că agenţii economici vor respecta evitarea expunerii la vânzare a produselor de origine animală în locuri şi spaţii care nu asigură temperaturi adecvate şi condiţii de igienă corespunzătoare, vor verifica condiţiile de manipulare, depozitare şi transport ale produselor de origine animală în toate unităţile autorizate sau înregistrate sanitar veterinar, vor confisca, denatura şi distruge produsele de origine animală alterate sau depreciate pe timpul transportului, distribuţiei, depozitării sau comercializării şi vor interzice comercializarea şi punerea în consum a cărnurilor care nu au fost inspectate, ştampilate şi certificate sanitar veterinar.
Consumatorii pot sesiza autorităţile sanitare veterinare şi pentru siguranţa alimentelor asupra oricăror abateri din domeniul siguranţei alimentelor, apelând gratuit numărul de telefon - 0800.826.787.
