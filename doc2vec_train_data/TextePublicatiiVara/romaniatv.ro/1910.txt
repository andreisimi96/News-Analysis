Ambasadorul Marii Britanii în România, Paul Brummell, a declarat marţi că pentru România lupta împotriva corupţiei este importantă şi şi-a exprimat speranţa că vor fi făcute progrese în continuare în acest domeniu.
Întrebat despre procurorul-şef al DNA, Laura Codruţa Kovesi, el a răspuns că nu este rolul său să comenteze performanţele profesionale ale magistraţilor.
"Nu este rolul meu de a comenta despre performanţele profesionale ale magistraţilor. Este exclusiv sarcina autorităţilor respective. Pot să spun că lupta împotriva corupţiei şi stabilirea statului de drept reprezintă o sarcină foarte importantă aici în România. Marea Britanie a fost întotdeauna gata să ajute. De exemplu, am organizat la Londra în 2016 un summit mondial împotriva corupţiei cu participare consistentă din România. În fiecare an, rapoartele MCV au apreciat rolul organizaţiei anticorupţie precum DNA, DIICOT şi ANI în această luptă. Rapoartele MCV au înregistrat întotdeauna progrese în unele domenii, dar au şi subliniat că trebuie să fie făcute mai multe progrese. Ceva important pentru România este lupta împotriva corupţiei, este importantă pentru toate ţările din lume, inclusiv pentru Marea Britanie", a spus Brummell, la recepţia oferită cu prilejul Zilei de naştere a Reginei Elisabeta a II-a, potrivit Agerpres .
El şi-a exprimat speranţa că în România vor fi făcute progrese în continuare.
"Mandatul meu se termină acum (...), iubesc România şi cred că trebuie să fiu optimist pentru România, sunt oameni care fac lucruri foarte bune aici şi sper că progrese vor fi făcute în continuare. (...) Eu cred că românii sunt foarte inteligenţi. Voi ştiţi ce trebuie să fie făcut aici", a precizat Brummell.
Brummell, la final de mandat: România mi-a fost casă timp de 4 ani. Voi rămâne prietenul vostru
Ambasadorul Marii Britanii, Paul Brummell, a declarat marţi că România i-a fost casă timp de patru ani, în contextul în care mandatul său este la final, arătând că în această perioadă schimburile comerciale dintre cele două ţări au crescut, legăturile dintre români şi britanici s-au întărit, iar cooperarea în domeniul apărării şi securităţii s-a intensificat.
"România mi-a fost casă timp de patru ani", a spus ambasadorul Marii Britanii în România, la recepţia care a marcat Ziua Reginei Elisabeta a II-a şi Ziua Naţională a Regatului Unit.
El a arătat că, în acelaşi timp, se sărbătoreşte şi ''prietenia strânsă între Regatul Unit şi România".
"Eu şi soţia mea Adriana vom părăsi România după ani fericiţi petrecuţi aici. Sunt extrem de încântat că în acest timp valoarea schimburilor comerciale dintre ţările noastre a crescut. Legăturile dintre cetăţenii noştri s-au întărit, cooperarea în domeniul apărării şi securităţii s-a intensificat, acest lucru este demonstrat de avioanele britanice Typhoon şi de cele române F16 şi MIG 21 care au survolat cerul", a afirmat ambasadorul britanic.
Potrivit ambasadorului, anul acesta se marchează şi cea de-a 80 aniversare a British Council în România şi cea de-a 20-a aniversare a Camerei britanice de Comerţ.
Acesta i-a felicitat pe cetăţenii britanici care lucrează în România, pentru "tot ce au făcut în afaceri, în viaţa personală, pentru ce au construit ca această prietenie să fie frumoasă între cele două ţări".
La recepţie, Brummell a dat asigurări că va rămâne prietenul României şi a recitat câteva versuri dintr-o poezie.
"'Doină, Doină, cântec dulce, când te aud nu m-aş mai duce! Doină, doină, viers cu foc! Când răsuni eu stau în loc', dar, din păcate, nu pot sta în loc, şi voi rămâne prietenul vostru. (...) Din păcate, (...) mandatul meu în România se termină după patru ani, m-am simţit acasă, între prieteni, am avut posibilitatea să cunosc mai bine cultura României şi pentru mine a fost o onoare", a afirmat ambasadorul britanic.
El şi-a amintit câteva momente care l-au impresionat în România.
"Sunt foarte multe momente, de exemplu doi ani la rând am dormit sub stele la Bucureşti pentru a atrage atenţia asupra celor care, din păcate, trăiesc fără acoperiş, dar şi alte momente legate de ONG-uri britanice-româneşti. Am fost la Oneşti şi Moineşti cu organizaţia Fundaţia Libra, care duce în fiecare an tineri din Marea Britanie pentru a ajuta tineri cu nevoi speciale în România", a spus Paul Brummell.
Recepţia organizată de Ambasada Marii Britanii a debutat cu un survol al unor avioane de luptă Typhoon, F16 şi MIG 21. Ulterior, ambasadorul Marii Britanii şi preşedintele Klaus Iohannis au susţinut discursuri. De asemenea, ambasadorul britanic a ţinut un toast în onoarea Reginei Elisabeta şi a preşedintelui Klaus Iohannis.
Printre cei care au participat la recepţie s-au aflat vicepremierul Ana Birchall, procurorul-şef al DNA, Laura Codruţa Kovesi, procurorul general, Augustin Lazăr, ambasadorul SUA, Hans Klemm.
