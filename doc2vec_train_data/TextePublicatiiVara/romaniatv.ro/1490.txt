Fostul deputat UDMR Marko Attila a fost surprins la Budapesta alături de politicieni maghiari şi români, deşi este dat prin urmărire de Interpol din 2015, potrivit unor imagini publicate de ziarul Libertatea. Marko Attila a fugit în Ungaria cu puţin timp înainte de a fi condamnat la cinci ani de închisoare cu executare în România. Autorităţile de la Budapesta nu au făcut până acum eforturi de a-l aresta şi trimite în România, mai scrie sursa citată.
Imaginile publicate de Libertatea îl arată pe Marko Attila la o terasă împreună cu Tamas Sandor, preşedintele Consiliului Judeţean Covasna, şi Potapi Arpad Janos, secretar de stat în Guvernul Ungariei, coordonatorul Secretariatului de stat pentru politica naţională. Cei trei participau la Festivalul Secuiesc din Budapesta, desfăşurat în perioada 11-13 mai 2018.
Marko Attila, fost șef al Departamentului pentru Relații Interetnice din Guvern și ex-deputat UDMR, a fost condamnat la cinci ani de închisoare cu executare, pentru retrocedarea ilegala a clădirii Colegiului Szekely Miko, din municipiul Sfântu Gheorghe. Inițial, în acest dosar scăpase cu o pedeapsă de trei ani de închisoare cu suspendare, dar judecătorii Curții de Apel București au dispus transformarea într-o pedeapsă cu executare, pentru că, între timp, fusese trimis în judecată într-un alt dosar. Marko Attila era acuzat de "abuz în serviciu dacă funcţionarul public a obţinut un folos necuvenit pentru sine sau pentru altul".
Fostul deputat UDMR Marko Attila-Gabor a primit cinci ani de închisoare cu executare și în dosarul restituirilor de la ANRP, alături de alte persoane, în februarie 2018. Această decizia nu este însă definitivă.
Pentru Marko Attila, pe 29 aprilie 2015, Înalta Curte de Casație și Justiție a emis mandat de arestare preventivă, însă fostul deputat era deja fugit în Ungaria la acea dată. Întrucât s-a sustras urmăririi penale și s-a refugiat în străinătate, la data de 06.05.2015 a fost emis pe numele său mandat european de arestare.
