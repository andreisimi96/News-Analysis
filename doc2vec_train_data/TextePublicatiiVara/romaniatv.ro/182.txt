VOUCHERE DE VACANTA 2018. Președintele FSLI, Simion Hăncescu, a anunțat că soluția propusă de sindicat, "pentru a ieși din impasul cu voucherele, de a se acorda suma de 1450 lei, indiferent dacă salariaţii au lucrat un an sau mai puțin, în intervalul 1 iulie 2017-30 noiembrie 2018, a fost acceptată de Guvernul României". Potrivit acestuia, modificarea Ordinului 3560/2018 a fost transmisă Monitorului Oficial.
Noile prevederi stabilesc că, "pentru perioada 1 iulie 2017-30 noiembrie 2018 se acordă vouchere de vacanță, în cuantum de 1.450 de lei/salariat, în limita sumelor prevăzute de buget, alocate cu această destinație, indiferente de durata contractului individual de muncă / raportului de serviciu și / sau timpului de muncă".
Pentru salariații care au contractele individuale de muncă suspendate la data acordării voucherelor (aici fiind incluși și cei aflați în concediu de creștere a copilului, de exemplu), aceștia pot beneficia de tichete numai dacă, în termen de maxim 30 de zile de la intrarea în vigoare a ordinului, depun la unitatea de învățământ / instituția la care lucrează o cerere în acest sens, respectiv dovada achitării impozitului aferent prin virament bancar în contul unității.
