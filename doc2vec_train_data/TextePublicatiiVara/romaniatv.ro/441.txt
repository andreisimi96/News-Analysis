Legendele urbane legate de existenţa închisorilor secrete în România duc spre o clădire amplasată chiar în centrul Capitalei, peste drum de Cişmigiu. Cei care locuiesc în zonă spun că în subsolul imobilului de pe strada Spiru Haret erau bătuţi teroriştii luaţi prizonieri de americani.
De câţiva ani, fosta fortăreaţă a trecut din proprietatea Servicului de Informaţii Externe la ministerul Educaţiei, ajungând între timp o ruină. Clădirea care ar fi ţinut loc în urmă cu 15 ani de închisoare CIA este situată pe strada Spiru Haret, la numărul 11.
Localnicii susţin şi ei teoria conspiraţiei. Povestea e susţinută chiar de vecinul de peste drum. Imobilul cu pricina este păzit acum de bodyguarzii unei firme private. Ei spun, însă, că în trecut aici paza era foarte strictă, fiind asigurată de soldaţi cu câini.
Scandalul închisorilor secrete ale CIA din Europa de Est a izbucnit în urmă cu şapte ani când doi prizonieri de la baza americană din Guantanamo au declarat că au fost deținuți în închisori secrete ale CIA în România și în Lituania, între 2004 și 2006. Ulterior, România a fost condamnată de CEDO.
