Ludovic Zetocha a fost condamnat la 30 de ani de închisoare şi încă 10 ani la dispoziţia autorităţilor, sentinţa fiind dată de Curtea de Apel din Anvers şi fiind definitivă. Românul în vârstă de 42 de ani a ucis-o sălbatic pe fosta sa iubită, Dorina Ştef, 37 de ani, în noaptea de 26-27 mai 2015, în locuinţa unui vecin al acesteia, din Belgia.
Cei doi se cunoscuseră în iarna acelui an, după ce Dorina Ştef (foto) divorţase de un italian. Femeia era originară din Bihor, acolo unde la cunoscut pe Ludovic. Bărbatul s-a mutat în primăvară în casa Dorinei, la Anvers, dar cei doi nu se mai înţelegeau şi ea l-a dat afară. Într-una din zile, Ludovic Zetocha a mers în imobilul în care locuise şi a dat buzna peste un vecin al Dorinei. L-a ţinut sechestrat 8 ore, ameninţându-l cu un cuţit, până când fosta lui iubită a venit acasă. Apoi l-a pus pe vecin să o sune şi să îi spună că se simte rău şi are nevoie de ajutorul ei.
Dorina a alertat poliţia că bărbatul e în imobil, pentru că a simţit miros de ţigară în preajma apartamentului şi el era singurul fumător dintre cunoscuţii ei. Din nefericire pentru ea, nu a aşteptat forţele de ordine, ci a intrat în casa vecinului, încercând să stea de vorbă cu agresorul. Când au sosit poliţiştii, Ludovic s-a panicat şi a ieşit pe balcon împreună cu Dorina, pe care o ameninţa cu cuţitul. În cele din urmă i-a tăiat gâtul femeii şi a aruncat-o de la etaj. Asasinul a încercat apoi să se sinucidă, dar poliţiştii l-au imobilizat. La proces, Ludovic Zetocha a dat vina pe poliţişti pentru cirma pe care a săvârşit-o. El a susţinut că dacă nu ar fi venit agenţii nu s-ar fi panicat şi nu ar fi ucis-o pe Dorina.
