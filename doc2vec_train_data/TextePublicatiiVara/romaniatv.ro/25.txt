În cea de-a doua sa şedinţă din acest an, CNSM a discutat, printre altele, despre provocările potenţiale privind programul Prima Casă, scrie adevarul.ro .
Citeşte şi  Românii s-au înghesuit să-şi cumpere locuinţe prin Programul Prima Casă
În urma dezbaterilor, Comisia a probat o recomandare referitoare la recalibrarea programului „Prima Casă", „prin care se recomandă Guvernului să evalueze oportunitatea recalibrării programului „Prima Casă" din punct de vedere social, prin revizuirea condiţiilor de accesare a acestui program, cu menţinerea unui grad de îndatorare sustenabil".
De la lansarea programului "Prima casă", în anul 2009, aproximativ 20.000 de cetăţeni români pe an au contractat credite imobiliare prin acest program, ceea ce înseamnă că până în prezent au beneficiat de acest program circa 230.000 de persoane.
Dan Suciu, purtător de cuvânt al BNR, a declarat pentru profit.ro că Ministerul Finanțelor va decide dacă este cazul sau nu să modifice programul Prima Casă, dar că există argumente în acest sens. „Inițial era un stimul pentru creditare, de ceva vreme nu mai este nevoie. Nici rolul social al programului nu mai e foarte bine conturat și ar trebui văzut dacă se poate recontura", a declarat oficialul BNR.
De la lansarea Prima Casă, în 2009 au fost acordate peste 240.000 de garanții și promisiuni de garantare, în valoare totală de circa 22 de miliarde de lei, pentru o valoare a creditelor dublă. Băncile sunt acoperite imediat cu jumătate din valoarea împrumuturilor de către stat în cazurile de default, acesta fiind principalul produs de creditare a populației în ultimii ani. Cel mai atractiv pentru debitori e faptul că nu este nevoie aproape deloc de o fază de economisire prealabilă, avansul fiind de doar 5%, față de un credit standard unde debitorul trebuie să prezinte un avans de un sfert din valoarea proprietății.
Citeşte şi  Metoda extremă la care au ajuns doi părinţi pentru a-şi face fiul de 30 de ani să se mute la casa lui
În 2017 statul, prin Fondul de Garantare a Creditelor pentru IMM a acordat peste 34.000 de garanții în cadrul programului. În primele 5 luni din 2018 numărul garanțiilor acordate este de 9.400, în valoare de peste 950 de milioane de lei. În 2016, Guvernul a aprobat o strategie pe 5 ani a programului Prima Casă.
Aceasta prevedea, pentru 2017, un plafon anual de garanții de 2,5 miliarde lei și de aproximativ 2 miliarde de lei pentru anii 2018, 2019 și 2020. Pentru ultimul an al programului, 2021, plafonul garanțiilor ar urma să scadă la 1,5 miliarde de lei. Fondul Monetar Internațional a recomandat, recent, Băncii Naționale a României să reducă gradul de îndatorare aferent clienților bancari cu credite ipotecare, inclusiv pentru programul Prima Casă.
Din partea BNR au venit, de-a lungul timpului, declarații contradictorii privind Prima Casă. BNR a cerut expres ca programul să fie scos de sub incidența Legii privind darea în plată, astfel încât acesta să nu dispară, după ce anterior, în 2015, punea în discuție utilitatea programului, având în vedere riscurile ca dobânzile în creștere să amenințe capacitatea de onorare a ratelor.
