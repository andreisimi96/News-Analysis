Astrologia reprezintă studiul influenței pe care corpurile cerești o au asupra noastră, de regulă stelele și planetele. Anumite persoane cred că astrologia se referă doar la zodii , însă astrologii susțin că zodiile reprezintă doar o parte limitată din tot ceea ce presupune acest domeniu. Poziția astrelor în momentul nașterii unei persoane contează foarte mult, deoarece îi influențează personalitatea, cariera și relațiile amoroase.
Mulți oameni sunt sceptici în privința acurateții astrologiei. În timp ce unii dintre aceștia consideră că în spatele ei se află știința, alții sunt de părere că nu este decât un mit. Însă, majoritatea persoanelor sunt preocupate de astrologie, mai ales pentru că vor să afle la ce sunt predispuse zi de zi, fie și doar din curiozitate sau amuzament. Se pare că există niște tipare astrale, o predispoziție ca anumite evenimente să aibă loc, iar oamenii interesați pot profita la maximum de oportunități și pot fi atenți la situațiile delicate.
Când a apărut astrologia?
Structurile pe care se bazează astrologia au apărut în lumea antică s-au dezvoltat în paralel în fiecare cultură de pe Pământ. În jurul anului 130 î.Hr. celebrul astronom Hiparh a descoperit fenomenul de precesie a echinocților, fapt care a servit și în astrologie. Doi astrologi importanți care au contribuit semnificativ la ceea ce cunoaștem în prezent despre astrologie sunt Antioh din Atena și Dorotheus din Sidon, care au trăit în secolul I d.Hr. Ptolemeu, un astrolog, astronom și matematician grec, a avut și el un rol important în acest sens, deoarece astrologia vestică are ca fundament opera lui, „Tetrabiblos", apărută în secolul al doilea d.Hr. Ptolemeu a continuat munca predecesorilor lui, a dezvoltat teorii și a explicat pentru prima dată detaliat cum funcționează Casele astrologice și ce presupun semnele zodiacale. Acesta a descris universul ca un set de sfere concentrice care au Pământul în centru. Sistemul său s-a folosit până în 1543, când Copernic a venit cu teoria care a șocat lumea, conform căreia în mijlocul universului se află Soarele, nu Pământul.
Cât adevăr este în astrologie?
Astrologia înseamnă în zilele noastre mai mult presupunere decât știință în adevăratul sens, deoarece depinde de interpretarea pe care o oferă astrologul. În ciuda acestui fapt, se acordă o mare atenție astrologiei, iar specialiștii observă în continuare astrele pentru a perfecționa sistemele elaborate cu ajutorul cărora se fac predicțiile. Deși acum sunt considerate ca fiind două domenii diferite, astrologia și astronomia au fost interpretate în strânsă legătură până la sfârșitul secolului al XVII-lea. Astrologia a fost considerată știință până în acea perioadă, dar începând cu secolul al XVIII-lea, în perioada Iluminismului, aceasta a fost considerată demodată și i s-a retras statutul de știință...
În concluzie, oamenii de știință nu au găsit încă dovezi suficiente pentru a considera că astrologia este o știință, dar studiile și structurile astrologice au diverse tipare specifice care sunt predispuse să se repete la un anumit interval, așadar există posibilitatea ca multe lucruri să se adeverească. Dacă astrogramele și horoscoapele sunt realizate de persoane cu adevărat competente, atunci există șanse mari ca anumite evenimente să aibă loc. Însă, rămâne la alegerea fiecărei persoane cât de mult se concentrează asupra lor și câtă atenție acordă celor aflate. De aici și zicala: „Astrele predispun, dar omul dispune!".
