Traian Băsescu este de părere că propunerea preşedintelui Klaus Iohannis privind numirea lui Gabriel Vlase la şefia Serviciului de Informaţii Externe "a mulţumit pe toată lumea", precizând că această soluţie rezolvă "cele trei mari dileme ale momentului", respectiv "o revocare, o suspendare şi o condamnare".
"Pupat Piaţa Independenţei !
Soluţia cu Gabriel Vlase desemnat de Preşedintele Iohannis pentru şefia SIE a mulţumit pe toată lumea.
Soluţia rezolvă şi cele trei mari dileme ale momentului, adică : o revocare, o suspendare şi o condamnare.
Toată lumea mulţumită.
Bună treabă, rea tocmeală", a scris Traian Băsescu pe Facebook.
Președintele Klaus Iohannis a transmis joi o scrisoare președinților celor două Camere ale Parlamentului, în care propune numirea în funcția de director al Serviciului de Informații Externe a lui Petru-Gabriel Vlase.
Deputatul este membru în Comisia pentru apărare, ordine publică şi siguranţă naţională şi în Comisia specială comună a Camerei Deputaţilor şi Senatului privind analizarea şi actualizarea cadrului normativ cu incidenţă în domeniul securităţii naţionale.
