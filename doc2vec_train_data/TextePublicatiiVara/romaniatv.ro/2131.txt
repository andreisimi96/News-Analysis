Ministrul delegat pentru Afaceri Europene, Victor Negrescu, salută aprobarea de către Parlamentul European miercuri a proiectului de Decizie a Consiliului European de stabilire a componenţei PE în viitoarea sa legislatură, România câştigând încă un mandat în urma acestui vot.
"După ieşirea Marii Britanii din Uniunea Europeană, România devine a şasea ţară ca pondere în Uniunea Europeană, iar cetăţenii români vor fi astfel mai bine reprezentaţi la nivelul Parlamentului European. Acest lucru înseamnă un plus de responsabilitate faţă de proiectul european pentru care ţara noastră se pregăteşte, în contextul Preşedinţiei României la Consiliul Uniunii Europene din primul semestru al anului viitor", a declarat Victor Negrescu, potrivit unui comunicat remis de MAE.
Deputaţii europeni au aprobat cu 566 de voturi pentru, 94 împotrivă şi 31 de abţineri proiectul de decizie a Consiliului European, conform căruia în viitoarea sa legislatură Parlamentul European va avea 705 membri (faţă de 751 în prezent), aleşi pe liste naţionale, dacă Regatul Unit părăseşte Uniunea Europeană până la momentul respectiv, informează MAE.
În această situaţie, conform noii chei de distribuţie, România va câştiga un mandat în plus faţă de actuala legislatură, urmând a avea 33 de mandate, faţă de 32 în prezent.
Potrivit MAE, proiectul de decizie a Consiliului European face parte din pachetul de iniţiative care completează cadrul legal pentru desfăşurarea alegerilor europene din 2019 şi a fost generat de necesitatea stabilirii viitoarei componenţe a Parlamentului European, dacă Regatul Unit părăseşte Uniunea Europeană până la momentul respectiv.
Alegerile europene vor avea loc la nivelul statelor membre în perioada 23-26 mai 2019.
