Preşedintele PNL, Ludovic Orban, a declarat joi, după ce preşedintele României l-a nominalizat pe Gabriel Vlase în funcţia de director al SIE, că Gabriel Vlase ”nu e cel mai mare rău din PSD”.
"Sunt convins că preşedintele a avut considerente extrem de solide şi că a fundamentat această decizie foarte bine. (...) Îl cunosc pe domnul Vlase, nu este cel mai mare rău posibil din PSD", a spus preşedintele PNL, Ludovic Orban, într-o conferinţă de presă.
Președintele Klaus Iohannis a transmis joi o scrisoare președinților celor două Camere ale Parlamentului, în care propune numirea în funcția de director al Serviciului de Informații Externe a lui Petru-Gabriel Vlase.
"Domnul Petru-Gabriel Vlase este vicepreședinte al Camerei Deputaților, membru al Comisiei pentru apărare, ordine publică și siguranță națională și membru al Comisiei speciale comune a Camerei Deputaților și Senatului privind analizarea și actualizarea cadrului normativ cu incidență în domeniul securității naționale. Domnul Petru-Gabriel Vlase este absolvent al Colegiului Național de Apărare, Universitatea Națională de Apărare, al Colegiului Superior de Securitate Națională, Academia Națională de Informații și doctor în științe militare și informații, Academia Națională de Informații", se arată într-un comunicat al Administraţiei Prezidenţiale.
Gabriel Vlase este deputat PSD, vicepreşedinte al Camerei Deputaţilor.
Deputatul este membru în Comisia pentru apărare, ordine publică şi siguranţă naţională şi în Comisia specială comună a Camerei Deputaţilor şi Senatului privind analizarea şi actualizarea cadrului normativ cu incidenţă în domeniul securităţii naţionale.
Ultimul director SIE a fost Mihai Răzvan Ungureanu, care şi-a dat demisia în septembrie 2016. De atunci, Servicul a fost condus interimar de Silviu Predoiu, adjunctul şefului SIE.
