Pe perioada sezonului estival ne dorim nu doar ca manichiura să fie una bine realizată, ci şi picioarele să fie îngrijite şi să arate impecabil. Îţi spunem pas cu pas cum poţi să-ţi îngrijeşti picioarele ca ele să arate perfect.
Apelează la exfoliere
Pentru o piele netedă nu este suficient să te epilezi; îndepărtarea celulor moarte de la suprafața pielii este o etapă importantă și o poți efectua cu ajutorul unei sări mai grunjoase, a zahărului sau a zațului de cafea. Combină unul dintre aceste ingrediente cu puțin ulei de măsline sau, de ce nu, cu gelul tău de duș.
Fă un gomaj înainte de epilare
Epilatul cu ceară ori lamă de ras este o etapă importantă, mai ales când temperaturile de afară te îndeamnă să ieși din pantaloni. Ca să obții rezultate bune, cu o zi înainte de asta, fă-ți un gomaj pe picioare și glezne și apoi hidratează în profunzime.
Specialiști în domeniu afirmă că seara ar fi momentul oportun pentru această operațiune, deoarece îi oferi astfel pielii tale șansa de a se calma până dimineață. Pentru prevenirea iritațiilor, folosește o cremă specială după epilare.
Citeşte şi  De ce trebuie să exfoliezi corpul
Hidratarea, cea mai importantă
Catifelarea picioarelor poate fi o adevărată provocare, însă dacă urmezi o rutină zilnică, vei obține rezultatele dorite. Hidratarea pielii ar trebui să devină rutină – dacă te dai cu cremă astăzi și apoi faci pauză trei zile, nu înseamnă că te-ai implicat suficient.
În cazul călcâielor, pontul este următorul: dă-te cu multă cremă seara, apoi poartă șosete de bumbac, până a doua zi. Uleiul de nucă de cocos face minuni în acest sens!
Cum poţi să-ţi îngrijeşti călcâiele
Începând cu o piatră ponce de calitate, urmată de o hidratare profundă și mai apoi de o pereche de încălțări comode, călcâiele nu vor avea de ce să sufere. Durerile din această zonă, ce apar deși ai urmat sfaturile de mai sus, pot fi cauzate de fasciita plantară, o inflamație a țesutului conjunctiv ce susține bolta piciorului și se extinde către călcâie.
Specialiștii susțin că, pentru a evita acest gen de afecțiune este bine să alegi pantofi cu talpă plină, ce oferă stabilitate și sprijin, în defavoarea sandalelor plate, cu baza din plută ori sfoară. Dacă durerea persistă mai mult de două-trei săptămâni este indicat să consulți un medic ortoped. Acesta îți poate recomanda terapie fizică, dar și injecții cu cortizon.
Mască pentru picioare:
1 banană, 1 lingură miere
Pasează fructul, adaugă mierea și dă-te pe picioare cu acest amestec. Învelește-le în folie de plastic, stai cu această mască cel puțin 10 minute, apoi spală-te cu apă călduță. Tălpile tale vor fi mult mai catifelate!
Atenţie la micozele de sezon
O dată cu venirea verii crește tot mai mult și incidența apariției micozelor piciorului. Fie că porți încălțăminte neadecvată, că iei ciuperca probând pantofi în magazine ori de la bazinul sau sauna la care mergi, aceasta poate deveni cu adevărat năplăcută. Micoza se manifestă prin mâncărimi locale sau prin inflamațiii ale pielii din jurul unghiilor sau dintre degete.
Pentru a preveni ciuperca piciorului usucă-ți bine atât mâinile, cât și picioarele, mai ales între degete, cu un prosop curat, deoarece umezeala favorizează apariția candidei. Păstrează unghiile tăiate scurt și evită să le tai cuticulele, acest lucru putând afecta și slăbi unghiile, făcând zona mai vulnerabilă.
Alege șosete de bumbac prin care picioarele să poată respira în voie, iar în vestiare, saune ori piscine, poartă (chiar și la duș) papuci, pentru a evita contactul cu bacteriile și ciupercile.
