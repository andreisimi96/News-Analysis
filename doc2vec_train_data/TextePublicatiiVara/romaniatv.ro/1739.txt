Procurorul DNA a cerut, luni, la ultimul termen în dosarul în care Alina Bica este acuzată de fapte de corupţie alături de afaceristul Horia Simu, pedeapsă cu închisoare orientată spre maximum pentru toţi inculpaţii din această cauză.
"Solicităm executarea pedepselor în penitenciar a tuturor celor trei inculpaţi. Cerem majorare la Alina Bica, mai ales pentru că a fost deja condamnată în alt dosar”, a cerut, luni, reprezentantul Ministerului Public.
De asemenea, procurorul DNA a cerut ca pedepsele de la apel să fie mai mari decât cele pronunţate de instanţa de fond.  Decizia va fi definitivă.
În acest dosar, magistraţii Înaltei Curţi de Casaţie şi Justiţie au condamnat-o, pe 26 ianuarie 2017, pe Alina Bica, fostul procuror-şef al Direcţiei de Investigare a Infracţiunilor de Criminalitate Organizată şi Terorism (DIICOT), la trei ani şi şase luni cu executare pentru favorizarea făptuitorului, încadrarea juridică fiind schimbată din luare de mită şi participaţie improprie sub forma determinării cu intenţie la săvârşirea fără vinovăţie a infracţiunii de abuz în serviciu în favorizarea făptuitorului, scrie Mediafax .
