Osama Krayem, reţinut în Belgia pentru rolul său în atacurile teroriste de la Bruxelles din 2016, va fi extrădat în Franţa şi chestionat cu privire la implicarea sa în atacurile teroriste din 2015 de la Paris, scrie news.ro .
Krayem, un cetăţean suedez de origine siriană, este suspectat că aparţine unei celule teroriste care se află în spatele atacurilor de la Paris şi Bruxelles şi este pus sub acuzare pentru „conspiraţie criminală în legătură cu o organizaţie teroristă" şi „complicitate la crimă", conform Le Parisien.
Autorităţile belgiene l-au arestat pe Krayem în legătură cu atacurile teroriste de la Bruxelles, după ce i-au fost descoperite amprentele într-un depozit în care au fost fabricate materialele explozibile care au fost folosite în atacuri.
Krayem a fost văzut cu teroristul sinucigaş Khalid el-Bakroui cu câteva minute înainte ca el să se arunce în aer la staţia de metrou Maalbeek din Bruxelles.
Krayem a declarat ulterior că el trebuia să se arunce în aer la o altă locaţie din Bruxelles dar s-a răzgândit în ultimul moment.
