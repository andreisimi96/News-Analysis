Pictorul Cătălin Relenschi pregăteşte o serie de lucrări inedite care ne vor duce cu gândul şi sufletul la satul românesc. Satul românesc, Cosmosul, intimitatea casei și cea a activităților de zi cu zi sunt printre temele care alcătuiesc proiectul ”Aripi de Român”.
Cătălin Relenschi are doar 33 de ani şi a reuşit până acum să picteze sute de tablouri. Provine dintr-o familie de mari artişti. Fratele său este Daniel Relenschi, primul pictor din lume care a reuşit să facă primul tablou 3D în ulei, iar mama sa este Doina Maxim Relenschi, o pictoriţă apreciată în anii '80 de Nicolae Ceauşescu.
"Lucrez la această expoziție de câteva luni bune și am pornit de la dorința de a dezvălui taine ale satului românesc. Acestă tehnică de lucru este prezentă în lucrările mele de mai bine de trei ani, dar nu am dezvoltat-o atunci atât pe cât mi-aș fi dorit", spune Cătălin Relenschi.
Pictorul povesteşte că în urmă cu trei luni a fost invitat de către cel mai mare critic de artă din Italia, Rosi Raneri, pentru a participa la Bienalele din New York, Roma, Paris şi Atena. Acolo, pictorul doreşte să promoveze pictura românească şi vatra satului.
"În lucrările mele se pot vedea elemente tradiționale din mai multe regiuni ale României, putând fi observate în special în costumul tradițional. Tradițiile satului merită păstrate cu sfințenie, pentru că sunt cele care ne aduc mai aproape de natura noastră", explică pictorul. 
Pentru Cătălin Relenschi pictura este mai mult decât o simplă pasiune, este un mod de a trăi, de a vedea şi înţelege frumosul din jurul lui. Lucrările sale sunt adevărate opere de artă, adevărate capodopere. Are doar 33 de ani şi până acum a pictat peste 600 de tablouri. A îndrăgit desenul de mic, realizând primul tablou în ulei pe când avea doar 7 ani.
Talentul l-a moştenit de la mama sa, pictoriţă renumită cu premii naţionale de pictură, felicitată în timpul unei vizite în Dorohoi chiar de Nicolae Ceauşescu.
Vasele pictate de Doina Maxim Relenschi au ajuns în Ţarile Arabe, Israel, China, Germania, SUA pe timpul comunismului. Tatăl lui Cătălin Relenschi a fost cântăreţ de muzică populară la Dorohoi şi s-a stins din viaţă în 1998.
Fascinat de frumuseţea lucrărilor sale, Cătălin îşi urmărea mama ore în șir. Visa să reuşească într-o zi să ajungă la performantele ei si sa o fac mandra cu arta lui.
(Pictura realizata de Doina Maxim Relenschi, mama lui Cătălin si Daniel Relenschi)
"Imi spunea sa fiu atent la detalii cand pictez un tablou deoarece detaliile fac diferenta într-o opera de arta cat şi in viata. Îmi spunea să nu uit să-mi cobor mintea în inimă când pictez pentru a simti cât mai bine ce-mi spune sufletul", povesteşte Cătălin pentru  RomaniaTV.net .
(Pictura realizata de Doina Maxim Relenschi)
O parte din copilărie a petrecut-o cu bunicii la țară, în Vorniceni, un sat pitoresc, fermecător. Tablourile sale erau apreciate încă din copilărie. Mulți colegi, pentru o notă mai bună, vroiau să ofere planșe desenate cu specific pentru un obiect de studiu și apelau la el.
În 2005-2006 a facut stagiul militar unde a ajuns sergent la Jandarmeria Iasi, iar după armata a lucrat ca poliţist local la Botosani. În urmă cu şapte ani mai precis, în timpul unei excursii la Constanța, inspirat de pictorii care zugrăveau marea la șevalet, Cătălin s-a hotărât să se dedice cu tot sufletul picturii, prima sa iubire.
(Pictura realizata de Cătălin Relenschi)
Au urmat numeroase comenzi şi provocări. A pictat tablou după tablou şi a reuşit de fiecare dată să impresioneze cu talentul său. În şapte ani a pictat sute de tablouri. Preţurile încep de la câteva sute de euro ajungând până la câteva mii de euro.
(Pictura realizata de Cătălin Relenschi)
În toamna lui 2008 şi-a convins fratele, care in acel timp era designer vestimentar, sa inceapa a picta. Împreună au avut prima expoziţie de pictură în Botoşani ca mai apoi să se mute în Bucureşti unde avea să înceapă o nouă viaţă. Aici au cunoscut succesul. Daniel a realizat prima pictura 3D pe asfalt din Romania si primul tablou pe panza 3D din lume.
"Dupa ce fratele meu a apărut în Forbes România au început să ne caute şeici din ţarile arabe, ministri de cultura, ambasadori şi oameni de afaceri din SUA, Europa şi Asia. Daniel a oferit un tablou unei fundatii din SUA pentru o cauza nobila, pretul licitat apoi de fundaţie ajungând la un milion de dolari. Am primit multe oferte să plecăm din ţară, dar am rămas aici pentru a le aduce românilor bucurii în arta. Ne-ar fi uşor să trăim foarte bine în altă tara, dar aici vreau să răzbim că iubim România. Îmi doresc pe viitor ca toţi oamenii de bună credinţă din ţară să facă schimbarea pe care o aşteapta, iar schimbarea stă în fiecare din noi, oricât de greu ar fi", a povestit Cătălin.
Daniel Relenschi, fratele lui Cătălin, are doar 32 de ani şi este primul pictor din lume care a reuşit să facă primul tablou 3D în ulei. De asemenea, este artistul care a făcut prima pictură 3D din România pe asfalt. Pe o pânză albă sau pe un asfalt prăfuit, tânărul din Botoşani creează adevărate opere de artă. Vezi  aici alte picturi semnate de tânărul artist .
Tablourile sale tridimensionale, care în marea lor majoritate expun aspecte ale tradiționalismului românesc, au fost comandate de foarte mulți iubitori de artă din Statele Unite ale Americii, Belgia și Franța și vernisate la importante expoziții internaționale.
(Pictura realizata de Daniel Relenschi)
"În pictura mea se găseşte tot ce e frumos. Încerc să pictez frumosul sau să-l reinventez. Câteodată sunt tentant să pictez şi alte lucruri şi încerc să nu-mi dau frâu acestor imbolduri", spune pictorul.
Prima pictură 3D pe asfalt a fost realizată în 2011. Într-o zi, Daniel a primit o provocare din partea unui prieten care l-a întrebat dacă poate face o pictură 3D pe asfalt. A zis "da", deşi nu ştia nimic despre 3D.
(Pictura realizata de Daniel Relenschi)
Cu această lucrare, Daniel Relenschi a devenit artistul care a realizat prima pictură 3D din România.
(Pictura realizata de Daniel Relenschi)
După ce a realizat prima pictură 3D pe asfalt, Daniel Relenschi a simţit nevoia să facă mai mult, şi a reuşit. A pornit de la ideea că 3D-ul trebuie dus către alte culmi faţă de cele pe care le ocupa şi a realizat primul tablou 3D în ulei din lume.
(Pictura realizata de Daniel Relenschi)
"Lucrarea este plină de simboluri, se poate vedea mâna care pare să întindă un măr dar aceasta iese dintr-un univers necunoscut, o lume de ideal, trecerea produce durere, dar odată ce interacţionezi vezi lucrurile tot mai clar. Am făcut referire aici la geneza. Se mai pot observa şi alte ''subtilităţi'', dar acestea rămân a fi descoperite de privitor", explică pictorul.
Picturile lui Daniel Relenschi sunt apreciate și la nivel internațional. A expus și a preluat comenzi din țări ca Statele Unite, Belgia, Franța. În Germania a lucrat pentru Neuburg an der Kammel Schloss, un castel în care pot fi văzute două lucrări de dimensiuni impresionante.
