Sf. Mc. Manuil, Savel şi Ismail, Inochentie şi Felix (Dezlegare la peşte)
Sf. m. Manuel, Sabel şi Ismael 
Ss. Nicandru şi Marcian, m. 
Sfinţii Mucenici Manuil, Savel şi Ismail sunt pomeniţi în calendarul creştin ortodox la 17 iunie.
Aceşti sfinţi mucenici erau fraţi, soldaţi în armata persană, de credinţă creştină, trimişi de regele Persiei la împăratul Iulian Apostatul (361-363), pentru a duce un mesaj de pace.
Sfinţii mucenici au ajuns în timpul unei sărbători închinată zeilor romani, la care împăratul i-a invitat să participe. Soldaţii au mărturisit că sunt creştini, mâniindu-se împăratul Iulian a poruncit să fie aruncaţi în temniţă. A doua zi fiind scoşi la judecată, ostaşii nu şi-au lepădat credinţa şi au fost supuşi la chinuri. Pentru că şi-au păstrat credinţa în Hristos au fost ucişi prin decapitare.
Înainte însă să fie ucişi, cei trei soli au încercat să facă cunoscut împăratului, care avea mintea tulburată de mânie, rolul şi însemnătatea unei solii de pace spunând că ei au fost trimişi de împăratul lor pentru aşezămintele de pace, iar nu pentru zei, căci fiecare, aşa cum Dumnezeu voieşte şi precum voieşte, Îl cinsteşte.
Nu se ridică pentru aceasta războaie între împăraţi, au spus Sfinţii Mucenic, ci pentru cetăţi şi pentru ţări şi pentru hotarele lor se fac certurile, vrajbele şi războaiele.
"Iar tu, lăsând pe acelea care sunt ale împăcării, pentru care suntem trimişi la tine, începi altele pentru care nu suntem trimişi; pentru că nu vorbeşti cu noi despre întregimea stăpânirii tale, nici pentru petrecerea cea paşnică a împărăţiei noastre cea de un hotar cu voi, ci întrebi despre zei şi despre credinţă. Dacă tu ai voit aceasta, apoi să ştii că noi, deşi suntem perşi cu neamul, însă cu credinţa suntem crescuţi de maica noastră creştini, în dreapta credinţă, şi întăriţi de duhovnicescul nostru părinte în credinţa cea adevărată". (sursă: vol. "Vieţile Sfinţilor").
