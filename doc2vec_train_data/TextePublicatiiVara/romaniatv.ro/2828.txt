Rapperii XXXTentacion şi Jimmy Wopo au fost împuşcaţi mortal luni, în incidente separate, care au avut loc în apropiere de Miami şi în Pittsburgh, potrivit Reuters, scrie News.ro.
Foto: Dancing Astronaut
Controversatul XXXTentacion, în vârstă de 20 de ani, a fost împuşcat pe când părăsea o reprezentanţă auto din Deerfield Beach, la aproximativ 65 de kilometri de Miami.
Decesul rapperului, pe numele său real Jahseh Dwayne Onfroy, a fost pronunţat ulterior şi anunţat pe Twitter de autorităţi. 
Doi bărbaţi au părăsit locul într-o maşină neagră după ce unul dintre ei a deschis focul asupra rapperului. Anchetatorii susţin că ar putea fi vorba despreun jaf.
XXXTentacion a debutat discografic în august 2017. Cel de-al doilea album al lui, „?”, a debutat pe primul loc al topului Billboard 200 în luna martie a acestui an.
Născut în Florida, el a petrecut mai mult timp în şcoli de corecţie şi centre de detenţie pentru minori, iar acum aştepta să fie judecat într-un proces de violenţă domestică.
Într-un alt incident petrecut luni, Wopo a fost ucis într-un atac ce a avut loc în Pittsburgh, potrivit presei locale. Managerul rapperului a scris pe Facebook: „Mi-am pierdut fratele astăzi şi este cel mai urât sentiment din lume. Îi era destinat să devină mare şi îşi dorea ce era mai bun pentru prieteni, familie şi comunitate”.
Jimmy Wopo, în vârstă de 21 de ani, pe numele său real Travon Smart, era considerat un artist promiţător al scenei rap din Pittsburgh.
