Poliţiştii au efectuat, luni, patru percheziţii la o grupare infracţională care ar fi prejudiciat bugetul de stat cu suma de 550.000 euro prin neplata taxelor şi impozitelor, acţiunea desfăşurându-se în Capitală şi în judeţele Ilfov şi Teleorman, anunţă News.ro.
Pentru documentarea întregii activităţi infracţionale, poliţistii specializaţi în investigarea criminalităţii economice - Iflov, sub coordonarea  procurorilor din cadrul Parchetului de pe lângă Tribunalul Ilfov, au efectuat patru percheziţii domiciliare în municipiul Bucureşti şi judeţele Ilfov şi Teleorman.
Totodată au fost duse la sediul Poliţiei şapte persoane pentru audieri.
”În urma cercetărilor efectuate, s-a stabilit că, în perioada februarie-aprilie 2016, o societate având ca obiect de activitate reciclarea deşeurilor, controlată de trei persoane cu vârste cuprinse între 30 şi 40 de ani, şi ar fi înregistrat în contabilitate cheltuieli şi servicii fictive, iar în acest fel si ar fi diminuat artificial obligaţiile fiscale datorate bugetului de stat”, anunţă poliţiştii din Ilfov. 
Poliţiştii Serviciului de Investigare a Criminalităţii Economice continuă cercetările sub aspectul săvârşirii  infracţiunii de evaziune fiscală.
Acţiunea s-a desfăşurat cu sprijinul poliţiştilor din cadrul Serviciului de Acţiuni Speciale – Ilfov şi a Inspectoratului de Poliţie a Judeţului Teleorman.
