Ministrul Justiţiei a anunţat, miercuri seară, că va cere Inspecţiei Judiciare o situaţie a vechimii dosarelor aflate în fază de urmărire penală, exemplificând printr-un dosar aflat în urmărire penală, care nu a fost finalizat de 11 ani. Tudorel Toader a mai spus că se va prezenta în Parlament.
Foto:  RomaniaTV.net
"Trebuie să continuăm să depistăm vulnerabilităţile sistemului şi să le îndreptăm. Ştiu şi eu faptul că avem la urmărire penală dosar nefinalizat de 11 ani . Este aproape de necrezut. 11 ani să nu termini un dosar, degeaba îl mai termini pentru că el oricum se va prescrie. (...) De la Inspecţia Judiciară, voi solicita o situaţie, că ei au în obiectivele de control, o situaţie a vechimii cauzelor aflate pe rolul urmăririi penale şi îmi voi îndeplini acea obligaţie de a mă prezenta în faţa Parlamentului pentru a prezenta raportul de activitate al Ministerului Public, un fel de stare a justiţiei pe componenta Ministerului Public", a declarat ministrul Justiţiei, la Antena 3.
Tudorel Toader a precizat că va avea discuţii cu preşedinţii celor două Camere, în legătură cu raportul pe care îl va prezenta în Parlament.
