Inspecţia Judiciară ia în calcul posibilitatea de a se autosesiza în cazul unui procuror care avea în lucru 39 de dosare penale mai vechi de un an şi care a invocat ca motiv al nesoluţionării unui dosar faptul că a trebuit să asculte toate interceptările obşinute după supravegherea tehnică a 13 persoane.
Inspectorii judiciari au făcut verificări la DNA în perioada 16 – 20 aprilie, pentru a vedea în ce mod au fost remediate deficienţele găsite la Secţia de combatere a infracţiunilor asimilate infracţiunilor de corupţie în urma controlului din 2017.
Potrivit raportului Inspecţiei Judiciare, procurorul avea în lucru 39 de dosare penale mai vechi de un an de la prima sesizare, dintre care trei dosare mai vechi de cinci ani. Procurorul, în perioada septembrie – decembrie anul trecut, a soluţionat un dosar penal cu rechizitoriu, iar de la începutul anului până în aprilie a soluţional 19 dosare penale cu clasare şi a dispus trei reuniri şi declinări.
Pentru unul dintre dosare au fost solicitate şi obţinute mandate pentru supravegherea tehnică a 13 persoane în perioada decembrie 2015 – ianuarie 2016. Procurorul a invocat ca motiv de nesoluţionare a acestei cauze faptul că trebuie să asculte toate convorbirile, scrie News.ro.
„Cauza a fost constituită ca urmare a unei sesizări din oficiu; în baza acesteia, au fost solicitate şi obţinute mandate pentru supravegherea tehnică a 13 persoane în perioada decembrie 2015 – ianuarie 2016. Ulterior, până la data la care a fost verificat dosarul, nu au mai fost administrate alte probatorii.Ultimele acte ale procurorului de caz au fost ordonanţe de delegare în anii 2015-2017, prin care ofiţerii de poliţie judiciară au fost delegaţi să asculte interceptările efectuate. Procurorul a invocat ca motiv al nesoluţionării dosarului faptul că trebuie să asculte toate convorbirile”, se arată în raportul IJ.
Astfel, inspectorii judiciari iau în calcul posibilitatea de a se autosesiza în acest caz.
„Având în vedere că inspectorii au constatat existenţa indiciilor privind săvârşirea unor abateri disciplinare prev. de art. 99 din Legea 303/2004, se analizează posibilitatea întocmirii unui referat cu propunere de sesizare din oficiu a Inspecţiei Judiciare”, mai scrie în raport.
