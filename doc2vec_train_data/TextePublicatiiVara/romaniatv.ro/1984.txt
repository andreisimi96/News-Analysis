Un sistem de pensii gestionat preponderent de stat nu este sustenabil într-o ţară cu natalitate redusă şi cu migraţie negativă, a declarat miercuri preşedintele Klaus Iohannis.
"Educaţia economică, ca să vorbesc de o dimensiune relativ marginalizată a educaţiei, este absolut necesară pentru a sprijini asumarea valorilor specifice economiei capitaliste de piaţă, dar şi pentru a ne apăra tinerii de falsele promisiuni ale populismului. Voi da ca exemplu dezbaterea pe marginea sistemului de pensii administrat privat, care acum este în curs, cu o dinamică foarte interesantă la nivel guvernamental. (...) Este clar că într-o ţară cu natalitate redusă şi cu migraţie negativă, un sistem de pensii gestionat preponderent de stat pur şi simplu nu este sustenabil. Orice promisiune că se poate continua aşa este doar o tentativă de amăgire a populaţiei, sacrificând bunăstarea viitorilor pensionari", a afirmat preşedintele Klaus Iohannis, miercuri, la lansarea raportului "World Development Report 2018: Learning to Realize Education's Promise", care a avut loc la Biblioteca Centrală Universitară "Carol I".
