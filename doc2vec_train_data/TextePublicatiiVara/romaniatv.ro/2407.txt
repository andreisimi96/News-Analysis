Un grav accident de circulaţie s-a petrecut vineri, pe DN 1, în localitatea bihoreană Gheghie. O maşină înmatriculată în Bihor s-a lovit frontal cu un autocar cu numere de Ungaria.
În autoturism se aflau doi adulţi şi cei doi copii ai lor, o fetiţă de 5 ani şi alta de 9 ani. "Şoferul şi pasagera din dreapta sa au rămas captivi între fiarele autovehiculului", a declarat maiorul Camelia Roşca, purtător de cuvânt al ISU Crişana, potrivit BIHOREANUL.
În urma impactului, autoturismul a fost serios avariat în partea frontală. Salvatorii i-au scos pe cei doi părinţi dintre fiarele contorsionate, iar bărbatul în vârstă de 35 de ani era inconştient. Echipajul SMURD a început manevrele de resuscitare, însă, din păcate, acesta nu a mai putut fi salvat. 
Soţia lui, o tânără de 28 de ani, este, de asemenea, în stare gravă, având o fractură de femur, şi a fost transportată la spital. Cele două fetiţe au suferit mai multe contuzii, dar viaţa lor nu este în pericol.
În autocar se aflau 24 de copii şi 4 adulţi, dar nimeni nu a fost rănit.
Potrivit comisarului Alina Dinu, purtător de cuvânt al Poliţiei Bihor, circulaţia rutieră în zonă este afectată, desfăşurându-se alternativ, pe un singur sens.
