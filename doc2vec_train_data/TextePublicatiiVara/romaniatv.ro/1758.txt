În perioada vacanţei de vară, peste 80 de grădiniţe vor fi deschise în toate cele şase sectoare ale Capitalei; cererile de înscriere la programele de vară ale grădiniţelor se pot depune până pe 27 iunie în sectorul 1 şi până pe 22 iunie în sectorul 3, potrivit autorităţilor locale.
Părinţii interesaţi pot depune o cerere de înscriere până pe data de 27 iunie la unul dintre sediile celor nouă grădiniţe ce vor fi deschise, precizează Primăria sectorului 1.
"Primăria Sectorului 1 oferă şi în această vară o alternativă la bone pentru părinţii care au copii cu vârsta de grădiniţă. Consiliul Local Sector 1 a hotărât ca opt grădiniţe cu nouă locaţii să rămână deschise şi în perioada vacanţei de vară. Programul 'Grădiniţa de vacanţă' din sectorul 1 se va derula în perioada 2 iulie - 31 august, de el putând beneficia maxim 650 de preşcolari", precizează administraţia locală.
Unităţile de învăţământ preşcolar deschise în această vară în sectorul 1 sunt: Grădiniţa nr. 44 - strada Bârlogeni nr. 24 (75 de locuri), Grădiniţa nr. 46 - strada Marmurei nr. 13-15 (75 de locuri), Grădiniţa nr. 116 - strada Mendeleev nr. 27 (75 de locuri), Grădiniţa nr. 206 - strada Witting nr. 14 (100 de locuri), Grădiniţa nr. 206 - strada Constantin Dobrogeanu Gherea nr. 156 (75 de locuri), Grădiniţa nr. 248 - strada Arthur Vîrtejeanu nr. 15 (50 de locuri), Grădiniţa nr. 283 - strada Ficusului nr. 25 (50 de locuri), Grădiniţa Steaua - strada Ion Inculeţ nr. 5-7 (50 de locuri) şi Grădiniţa nr. 222 - strada Arad (100 de locuri).
"Primăria Sectorului 1 va finanţa de la bugetul local contribuţia de hrană a fiecărui copil. Pe toată această perioadă, micuţii vor lua parte la activităţi specifice vârstei lor şi programei de grădiniţă. În timpul vacanţei de vară, preşcolarii vor participa la activităţi extracurriculare şi extraşcolare diverse: muzică, pictură, teatru, cercuri de creaţie, iniţiere în lucrul cu calculatorul, excursii tematice, tabere etc", arată administraţia locală.
Primăria sectorului 3 anunţă că înscrierea la grădiniţele de vară începe din 18 iunie.
"Grădiniţele nr. 154 şi 160 din sectorul 3 primesc, în perioada 18 - 22 iunie, cereri de înscriere de la părinţii care lucrează şi nu au cu cine să îşi lase copiii în perioada vacanţei de vară. Cele două grădiniţe vor funcţiona pe timpul verii după un program prelungit astfel: în perioada 2 - 31 iulie - Grădiniţa nr. 154, în perioada 1 - 31 august - Grădiniţa nr. 160", anunţă administraţia locală.
Potrivit Primăriei Sectorului 3, la înscriere părinţii trebuie să aducă o copie de pe cartea de identitate (ambii părinţi), o copie de pe certificatul de naştere al copilului, cererea de înscriere, adeverinţă eliberată de unitatea de provenienţă din care să reiasă că preşcolarul a frecventat grădiniţa în anul şcolar 2017 - 2018 şi că părintele nu are debite la această unitate, precum şi o copie de pe fişa medicală a copilului, care va conţine avizul "clinic sănătos" de la medicul de colectivitate al grădiniţei de provenienţă.
Dosarele de înscriere se pot depune la sediile celor două unităţi de învăţământ din Barajul Uzului nr. 9 (Grădiniţa nr. 154) şi Perişoru nr. 9 (Grădiniţa nr. 160).
Informaţii suplimentare pot fi obţinute la numerele de telefon 021.340.01.30 (Grădiniţa nr. 154) şi 021.345.36.50 (Grădiniţa nr. 160), menţionează administraţia locală.
