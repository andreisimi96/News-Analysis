Fostul principe Nicolae, nepotul Regelui Mihai, a anunţat, luni, la Alba Iulia, că săptămâna trecută i-a trimis o scrisoare mătușii sale Margareta, Custodele Coroanei, în care arată că i-ar face o onoare ca ea și unchiul lui să-i fie nași la nunta sa cu Alina Maria Binder, care va avea loc în septembrie, informează  ziarulunirea.ro .
Nicolae Medforth-Mills, nepotul Regelui Mihai şi fost Principe al României, a vizitat, luni, Catedrala Reîntregirii Neamului din Alba Iulia, în care au fost încoronați Regii Ferdinand și Maria, iar apoi a fost întrebat, de jurnaliști, ce sentimente a avut vizitând o catedrală ctitorită de înaintașii lui.
"Sunt foarte emoționat, mă gândesc foarte mult la familia mea, mai ales anul acesta, nu numai pentru că este anul Centenar, ci pentru că o să mă căsătoresc în acest an și mă gândesc la ei și la tot ce au făcut pentru țara noastră", a spus Nicolae Medforth-Mills.
În ceea ce privește pregătirile pentru nunta care va avea loc în 30 septembrie la Sinaia, Nicolae Medforth-Mills a declarat că în fiecare săptămână stabilesc ceva nou.
"De fapt, săptămâna trecută am scris o scrisoare către mătușa mea, Principesa Margareta, am întrebat dacă... ne-ar face o onoare, de fapt, să fie nașa și unchiul meu să fie nașul nostru la nuntă. Și aștept un răspuns acum", a spus Nicolae Medforth-Mills.
Întrebat, de asemenea, dacă este optimist în ceea ce privește acceptarea invitației făcute, Nicolae Medforth-Mills a răspuns că speră că se va întâmpla acest lucru și ar fi o mare onoare, precizând că vor fi foarte fericiți dacă va participa toată familia.
Fostul principe nu a putut spune câți invitați vor avea, deoarece este încă prea devreme, însă a precizat că vor veni prieteni din circa 13 țări, dar și ambasadori, personalități din corpul diplomatic și familii regale.
Nepotul Regelui Mihai, fostul principe Nicolae, și soția sa, Alina Binder, se vor căsători religios pe 30 septembrie, la Sinaia, după ce anul trecut s-au cununat civil în Marea Britanie.
