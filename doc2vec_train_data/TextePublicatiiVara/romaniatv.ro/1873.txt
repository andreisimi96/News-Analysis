Prima eliberare condiţionată în dosarul celor şapte violatori din Vaslui a fost pusă în aplicare marţi 12 iunie. Alin Rotaru Dumitru a părăsit Penitenciarul Vaslui. Procurorii Vasluieni au fost de acord cu eliberarea condiţionată şi nu au contestat decizia.
Alin Rotaru (21 ani), mezinul grupului celor şapte violatori, a părăsit Penitenciarul Vaslui marţi în jurul orei 13.30. Potrivit adevarul.ro , tânărul nu a făcut nicio declaraţie şi nu şi-a ridicat privirea din pământ, de la ieşirea pe uşa închisorii şi până la maşina rudelor care în aşteptau în imediata apropiere.
Rotaru era elev la data comiterii faptelor (2014) şi a fost condamnat la 6 ani şi patru luni închisoare în baza acordului de recunoaştere. Tânărul a achitat victimei daunele morale, lună trecută după ce familia a constatat că judecătorii au respins eliberarea condiţionat a tânărului care primise cea mai mică pedeapsă tocmai pentru că nu şi-a respectat obligaţiile civile.
Tot astăzi, Judecătoria Vaslui urmează să hotărască dacă va dispune eliberarea condiţionată a lui Bogdan Boicu, al treilea tânăr din grupul celor şapte, care şi-a recunoscut faptele.
Cei şapte tineri au câştigat aproape 300 de zile de libertate, urmare a beneficiilor recursului compensatoriu, pentru condiţiile grele de detenţie.
Şapte tineri din localitatea vasluiană Văleni au fost arestaţi preventiv în luna noiembrie a anului 2014, fiind acuzaţi că au acostat o elevă de 18 ani, care se întorcea de la şcoală, pe care au luat-o cu maşina şi au violat-o timp de mai multe ore. Ei au fost plasaţi ulterior în arest la domiciliu, puşi sub control judiciar şi arestaţi din nou, în urma reacţiilor din partea societăţii civile, a politicienilor şi a cetăţenilor, care au transmis mesaje de susţinere pentru fata abuzată.
Cei şapte tineri au primit pedepse cuprinse între 6 şi 10 ani de închisoare pentru fapta comisă.
