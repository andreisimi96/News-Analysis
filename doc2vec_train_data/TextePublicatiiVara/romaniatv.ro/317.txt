Primăria Capitalei spune că în luna mai au fost acordate stimulente în valoare de 28,5 milioane de lei pentru nou-născuţi, familii monoparentale, copii şi adulţi cu dizabilităţi, iar suma totală acordată din 2017 şi până în prezent se ridică la 180,65 de milioane de lei.
Conform Primăriei Capitalei, aproape 70.000 de bucureşteni care nu înregistrează datorii la bugetele locale au beneficiat, în total, de stimulente acordate de municipalitate pentru familiile nou constituite, monoparentale, nou-născuţi şi copii sau adulţi cu handicap. Valoarea totală a acestora, începând de anul trecut şi pană în prezent, se ridică la 180.657.100 lei. 
 Acordarea acestor stimulente a fost instituită în anul 2017, când, la propunerea primarului general Gabriela Firea, Consiliul General al Municipiului  Bucureşti a aprobat mai multe hotărari în acest sens, iar în baza acestora stimulentele se acordă prin Direcţia Generală de Asistentă Socială a Municipiului Bucureşti (DGASMB) şi prin Centrul pentru Tineret al Municipiului Bucureşti (CTMB). 
 Astfel, din 2017 şi până la sfârşitul lunii mai, pentru nou-născuţi au fost acordate stimulente financiare în valoare totală de 45.242.500 de lei, fiind 19.501 beneficiari care au depus dosare, pentru copiii cu handicap au fost făcute plăţi totale de 35.821.000 de lei, fiind 4.247 de beneficiari, iar pentru stimulentele destinate integrării sociale a persoanelor adulte cu handicap au fost depuse 42.840 de cereri, plăţile pentru această categorie însumând 99.529.000 de lei. 
Pentru familii monoparentale au fost depuse 55 de dosare, primele plăţi, în valoare de 64.600 lei, fiind făcute în luna aprilie 2018, iar pentru stimulentul financiar pentru constituirea familiilor, de la începutul acestui proiect au fost realizate plăţi în valoare de 12.750.000 lei, pentru 8.500 de cereri dintre cele 8.911 depuse. CTMB a alocat pentru anul în curs suma de 14.000.00 lei, cae acoperă un număr de 9.333 de dosare, susţine Primăria Capitalei.  
