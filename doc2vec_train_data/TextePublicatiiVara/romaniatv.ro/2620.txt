Producţia de gaze naturale a României va creşte în următorii trei ani, până la 10 milioane tone echivalent petrol (tep) în 2021, în timp ce importurile vor scădea la 900.000 tep în 2018 şi se vor menţine constante până în 2021, arată Prognoza echilibrului energetic publicată recent de Comisia Naţională de Strategie şi Prognoză (CNSP).
Astfel, producţia de gaze va creşte de la 8,76 milioane tone echivalent petrol (tep) în 2018 , la 9,19 milioane tep în 2019 (plus 4,9%), la 9,62 milioane tep în 2020 (plus 4,7%) şi la 10,02 milioane tep în 2021 (plus 4,2%).
Anul trecut, producţia de gaze naturale a României a fost de 8,33 milioane tep.
În 2018, România va importa 900.000 tep de gaze naturale, în scădere cu 4,7% faţă de 2017, urmând să se menţină constantă această cantitate, de 900.000 tep, până în 2021.
Resursele energetice ale României vor ajunge în 2018 la 42,95 milioane de tone echivalent petrol (tep), în creştere cu 0,9% faţă de anul trecut, potrivit documentului publicat de CNSP.
Din totalul resurselor energetice, 41,75 milioane tep sunt resurse de energie primară, din care 25,54 milioane tep reprezintă producţia, 13,14 milioane tep - importul, iar 3,075 milioane tep constituie stocul de la începutul anului. De asemenea, 1,2 milioane tep reprezintă stocul de energie în transformare.
Cea mai mare parte a acestor resurse, respectiv 32,27 milioane tep, se va duce în consumul intern al ţării, iar 6,41 milioane tep vor reprezenta exporturi.
Din totalul consumului intern, 3,24 milioane tep sunt pentru consumul în sectorul energetic, 1,01 milioane tep reprezintă pierderile, iar 25,24 milioane tep sunt disponibile pentru consumul final.
Pentru următorii trei ani, resursele energetice vor fi în creştere, urmând să ajungă la 43,76 milioane tep în 2021.
