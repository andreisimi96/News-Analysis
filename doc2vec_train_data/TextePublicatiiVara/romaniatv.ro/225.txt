Ministerul Afacerilor Externe condamnă recunoaşterea de către Republica Arabă Siriană, marţi, a independenţei provinciilor georgiene Abhazia şi Osetia de Sud.
"Ministerul Afacerilor Externe condamnă recunoaşterea de către Republica Arabă Siriană, la 29 mai 2018, a independenţei provinciilor georgiene Abhazia şi Osetia de Sud. Ministerul Afacerilor Externe reiterează cu acest prilej poziţia principială a României privind susţinerea suveranităţii şi integrităţii teritoriale a Georgiei, în cadrul graniţelor sale recunoscute pe plan internaţional", se arată într-un comunicat MAE.
Siria a anunţat recunoaşterea independenţei regiunilor separatiste georgiene Abhazia şi Osetia de Sud, recunoscute deja de Rusia în 2008, după conflictul de cinci zile cu Tbilisi, declarând că va stabili relaţii diplomatice la nivel de ambasade cu acestea. În replică, Georgia a anunţat că va rupe relaţiile diplomatice cu Siria, informează EFE.
