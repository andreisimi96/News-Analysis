Liviu Cazan, viceprimarul oraşului Feteşti, a fost reţinut pentru 24 de ore de procurorii Parchetului de pe lângă Tribunalul Ialomiţa, fiind acuzat de o serie de infracţiuni economice. Alte patru persoane sunt cercetate în acelaşi dosar, informează News.ro .
Liviu Cazan, viceprimar al oraşului Feteşti, a fost reţinut, luni seară, pentru 24 de ore într-un dosar penal în care procurorii cercetează infracţiuni de natură economică, precum şi fapte de abuz în serviciu, fals în înscrisuri sub semnătură privată sau delapidare.
Din primele informaţii, faptele reţinute în cazul lui Liviu Cazan ar viza o serie de tranzacţii suspecte cu material lemnos, sustras din pădurile de pe raza judeţului Ialomiţa.
Alte patru persoane au fost reţinute alături de viceprimarul din Feteşti, acestea fiind acuzate de evaziune fiscală, delapidare, spălare de bani, fals în înscrisuri sub semnătură privată şi abuz în serviciu.
În primăvara anului trecut, viceprimarul din Feteşti a fost trimis în judecată de procurorii DNA Constanţa într-un dosar privind fapte de abuz în serviciu ce ar fi fost comise în vremea când alesul s-a aflat în fruntea Autorităţii Navale Române.
