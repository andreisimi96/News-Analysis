O elevă a fumat etnobotanice la liceu de Ziua Internaţională împotriva Fumatului, alături de un coleg. Adolescenta de 16 ani, care învață la Colegiul Național „Mihai Viteazul” din Slobozia, a ajuns la spital, alături de băiat, după ce amândoi au leșinat.
Cei doi elevi au început să se simtă rău, după ce ar fi consumat substanțe interzise. Copiii au leșinat, iar colegii și profesorii lor au sunat la 112.
Prima care a ajuns la Spitalul Județean de Urgență Slobozia este adolescenta de 16 ani, care prezenta dureri de cap și amețeli. La aceeași unitate medicală a ajuns cu simptome asemănătoare cu ale fetei și colegul ei, un băiat de 17 ani.
În urma analizelor efectuate la Slobozia s-a constatat că cei doi erau într-o stare de sevraj, generată de consumul de substanțe interzise de tipul etnobotanicelor, notează  independentonline.ro .
Tinerii ar fi consumat etnobotanice, motiv pentru care a fost demarată o anchetă penală. Culmea e că ambii adolescenți ar fi participat la o acțiune de prevenire organizată de „Ziua Internațională de Luptă împotriva Fumatului” și li s-ar fi făcut rău în timpul manifestării.
