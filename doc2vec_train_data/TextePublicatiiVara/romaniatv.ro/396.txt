Agentul de la Rutieră care l-a oprit în trafic nu ştia cine este la volan, dar s-a trezit înjurat şi scuipat, susţin surse judiciare pentru Libertatea .
Sursele au povestit că poliţistul a observat că la volan era Ilie Năstase abia când fostul tenismen a coborât geamul autoturismului. Agentul nici nu a apucat să se prezinte, că s-a trezit înjurat ca "la uşa cortului" şi scuipat de către fostul jucător de tenis. Injuriile pe care Ilie Năstase le-a scos pe gură nu pot fi reproduse, spun poliţiştii.
După ce a terminat cu acea "cascadă" de înjurături, Ilie Năstase a închis geamul portierei şi a demarat în trombă, fiind blocat de trei echipaje de poliţie, câteva sute de metri mai încolo. Surse judiciare au declarat că agentul a rămas şocat de comportamentul pe care l-a avut Ilie Năstase. Mai ales că, de la un "simbol naţional", s-ar fi aşteptat la altceva.
"Colegul nostru a rămas fără cuvinte. Nu ştia, până să lase geamul jos, că e Ilie Năstase. Se cunoştea şi faptul că e recalcitrant atunci când vede uniforma de poliţist. Deşi domnia sa e general în rezervă. Dar când a văzut cum îl înjură şi scuipă, şi pleacă fără să-i fi dat cineva voie. Poliţistul a reacţionat. Şi bine a făcut", au declarat sursele Libertatea.
În urmă cu o săptămână, vineri dimineaţă, Ilie Năstase a fost prins băut la volan cu o alcoolemie de 0,55 mg/l alcool pur în aerul expirat. Fostul tenismen a refuzat să dea probe biologice. Câteva ore mai târziu, deşi nu mai avea voie să conducă niciun autovehicul, el s-a urcat pe scuter şi a fost oprit din nou de agenţii de la Rutieră. Ilie Năstase are acum două dosare penale şi pentru faptele de care este acuzat riscă pedepse de până la cinci ani de închisoare.
