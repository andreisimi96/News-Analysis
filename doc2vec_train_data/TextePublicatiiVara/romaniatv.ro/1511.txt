Fostul mare tenisman român, Ilie Năstase, a declarat, sâmbătă seara, pentru AGERPRES, că Simona Halep a spart gheaţa impunându-se la Roland Garros, şi a precizat că i-a transmis acesteia să fie "gurmandă" şi să mai câştige şi alte turnee de Mare Şlem de acum înainte.
"Finala a început cam complicat pentru Simona, dar asta nici nu mai contează acum, important e că a câştigat. A spart gheaţa, a luat primul Mare Şlem. Am felicitat-o deja, i-am spus: "Bravo, fată, dă-i înainte de acum. Tenisul e ca mâncarea. Cu cât mănânci, cu atât ai mânca mai mult. Să fii gurmandă şi să mai câştigi şi alte turnee". Eu aşa i-am zis şi sper să facă asta", a afirmat Năstase pentru AGERPRES .
Acesta a adăugat că nu e important că au trecut 40 de ani de la ultimul Mare Şlem câştigat de un român la simplu.
"Putea foarte bine să fi trecut şi 50 de ani de la ultimul Mare Şlem, nu e important. Păi ce să mai spunem că unele ţări nu au decât un Grand Slam şi atât. Noi să fim bucuroşi acum, că se poate foarte bine să nu mai vină niciunul. Deci că sunt 40-50 sau 100 de ani, nu contează, important e că l-am câştigat", a precizat fostul tenisman.
Ilie Năstase susţine că turneul de la Roland Garros este unul special pentru jucătorii români. "Simona Halep de când a început tenisul a vrut să câştige turneul ăsta. E normal, pentru că pe zgură a început tenisul. Toţi am început pe zgură, am învăţat tenisul pe zgură şi de aia pentru noi, românii, Roland Garros este cel mai important Grand Slam", a afirmat Năstase.
Simona Halep a câştigat, sâmbătă, turneul de la Roland Garros 2018, după ce a învins-o în finală pe Sloane Stephens, scor 3-6, 6-4, 6-1 .
Simona Halep (1 WTA) este noua deținătoare a titlului de la Roland Garros! Liderul mondial a învins-o în finală pe Sloane Stephens, scor 3-6, 6-4, 6-1, după puțin peste 2 ore de joc, și și-a adjudecat primul trofeu de Mare Șlem al carierei!
Simona Halep a jucat temător în primul set,  iar atacurile sale au fost complet lipsite de profunzime. Sloane Stephens nu a făcut decât să se apere și a atacat fără milă. În rest, nu a putut decât să asiste la greșelile neforțate ale româncei.
Setul secund a început dezastruos pentru Halep, care și-a pierdut rapid serviciul, iar Stephens a făcut 2-0. O situație extrem de ingrată, nebănuită nici de cei mai pesimiști fani! Simona a luptat impresionat și a câștigat următoarele 4 game-uri. După încă două game-uri de rătăcire, în care Stephens a egalat la 4, Simona a găsit resursele necesare pentru a forța și a-și adjudeca setul secund.
Simona Halep a apelat la o pauză de vesiar după câștigarea setului secund, iar ulterior a manageriat excelent primele game-uri ale decisivului. A revenit din două situații dificile pe propriul serviciu, a făcut break exact când trebuia, iar scorul arăta nesperat: 5-0. Simona Halep a terminat glorios meciul!
