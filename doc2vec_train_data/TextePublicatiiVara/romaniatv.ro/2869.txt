Fostul senator Gigi Chiru a fost trimis în judecată pentru ucidere din culpă. Totul după ce un om a murit într-o discotecă reabilitată greşit de firma demnitarului. Anul trecut, fostul senator a fost condamnat la 6 luni de închisoare cu suspendare pentru mită electorală.
Procurori ai Secției de urmărire penală și criminalistică din cadrul Parchetului de pe lângă Înalta Curte de Casație și Justiție au finalizat cercetările și au dispus trimiterea în judecată a inculpaților Gigi Chiru, fost senator, ş Smădu Valentin, sub aspectul săvârşirii infracțiunii de ucidere din culpă.
În anul 2007, în calitate de administrator unic al unei societăţi comerciale, inculpatul Chiru Gigi – Christian a demarat lucrările de consolidare și modernizare a unui imobil în care funcționa o discotecă din localitatea Eforie Sud, județul Constanța,  pentru execuție contractând o firmă al cărei administrator era inculpatul Smădu Cristian-Valentin.
Execuția a fost realizată fără autorizaţie de construire şi în absenţa unor persoane competente să verifice dacă lucrările sunt corespunzător efectuate. Printre lucrări s-a numărat confecționarea și montarea unei balustrade metalice, care, la data de 24 noiembrie 2011, din cauza modului defectuos în care a fost realizată, s-a desprins parțial din elementele de fixare, sub greutatea unei persoane care a căzut peste ea.
Ca urmare a impactului, persoana respectivă s-a prăbușit în gol, pe pardoseala de la parterul imobilului, fapt ce a dus ulterior la moartea sa.
Dosarul a fost trimis, spre competentă soluţionare, Judecătoriei Constanţa.
"Precizăm că această etapă a procesului penal reprezintă, conform Codului de procedură penală, finalizarea anchetei penale şi trimiterea rechizitoriului la instanţă, spre judecare, situaţie care nu poate în niciun fel să înfrângă principiul prezumţiei de nevinovăţie", precizează procurorii.
Anul trecut, fostul senator a fost condamnat la 6 luni de închisoare cu suspendare pentru mită electorală.
