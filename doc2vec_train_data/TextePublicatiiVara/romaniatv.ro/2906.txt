Primăria Capitalei atrage atenţia că pe spaţiile verzi şi pe aleile din parcurile Herăstrău şi Cişmigiu au fost împrăştiate grăunţe otrăvitoare din capcanele securizate pentru şobolani , după ce acestea au fost sparte, şi precizează că a fost sesizată şi Poliţia pentru a-i găsi pe vinovaţi.
„Primăria Capitalei atrage atenţia cetăţenilor care trec prin parcurile Regele Mihai (fost Herăstrău) şi Cişmigiu, că persoane necunoscute au împrăştiat pe spaţiul verde şi alei grăunţe otrăvitoare din capcanele securizate destinate combaterii şobolanilor, extrem de periculoase pentru copii şi animale. Până la remedierea completă a situaţiei, Primăria Capitalei solicită maximă atenţie în special în cazul copiilor şi al animalelor", transmite Primăria Capitalei, potrivit news.ro .
Citeşte şi  Trei copii, în stare gravă la spital după ce au mâncat otravă pentru şoareci
Municipalitatea precizează că angajaţii ALPAB au strâns toate capcanele pentru şobolani care fuseseră sparte, au anunţat firma de pază şi Poliţia Locală pentru a intensifica acţiunile de patrulare şi verifică în continuare aleile şi spaţiile verzi din cele două parcuri.
„Firma Coral, responsabilă de acţiunile de deratizare din Bucureşti, a sesizat Poliţia, pentru identificarea şi pedepsirea vinovaţilor", mai precizează PMB.
