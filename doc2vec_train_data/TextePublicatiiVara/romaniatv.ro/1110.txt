Preşedintele Klaus Iohannis efectuează, începând de joi, o vizită bilaterală în Republica Polonă, la invitaţia omologului său polonez, urmând ca vineri să coprezideze Reuniunea la Nivel Înalt a Formatului Bucureşti (B9) alături de preşedintele Republicii Polone, Andrzej Duda, informează Administraţia Prezidenţială.
Vizita va include consultări cu preşedintele Poloniei pe teme legate de Parteneriatul Strategic bilateral şi de cooperare în plan securitar, regional şi european.
"În cadrul dialogului care va avea loc la Varşovia, o atenţie deosebită va fi acordată dimensiunii de securitate care a crescut în relevanţă în ultimii ani, generând beneficii reciproce pentru ambele ţări. Din această perspectivă, urmează să fie trecute în revistă rezultatele semnificative ale cooperării în domeniul apărării în relaţia bilaterală, în cadrul Formatului Bucureşti (B9), în pregătirea Reuniunii la Nivel Înalt B9 de-a doua zi, precum şi în cadrul NATO", arată Administraţia Prezidenţială într-un comunicat.
De asemenea, se menţionează că în privinţa cooperării regionale va fi abordată şi Iniţiativa celor Trei Mări şi pregătirile pentru Summitul pe care România îl va găzdui la Bucureşti pe 17 şi 18 septembrie.
Cei doi preşedinţi vor avea convorbiri oficiale şi tete-a-tete şi vor susţine o declaraţie comună de presă.
Totodată, joi, Klaus Iohannis şi Andrzej Duda vor deschide oficial la Varşovia expoziţia "Un centenar al Alianţei. Diplomaţia româno-poloneză 1918-1939".
Realizată de ICR Varşovia, în colaborare cu Ambasada României, expoziţia este găzduită în spaţiul Camerei de Comerţ Româno-Polone.
Potrivit unui comunicat al ICR transmis AGERPRES, dedicată istoriei comune româno-poloneze din perioada 1919-1939, expoziţia cuprinde peste o sută de imagini şi documente diplomatice de arhivă, printre care: vizita regelui Ferdinand şi reginei Maria la Varşovia şi a mareşalului Jozef Pilsudski la Bucureşti şi Sinaia şi articole de presă referitoare la aceste momente, scrisoarea prim-ministrului polonez Ignacy Jan Paderewski, prin care solicita premierului român Ion. I. C. Brătianu recunoaşterea statului polonez (decembrie 1918), Convenţia de Alianţă Defensivă (1921) şi Tratatul de garanţie româno-polon (1926).
La pregătirea expoziţiei, ICR Varşovia a beneficiat de sprijinul ministerelor de Externe din România şi Polonia, care au pus la dispoziţie documente şi fotografii de arhivă. Întregul proiect se află sub Înaltul Patronaj al preşedinţilor României şi Poloniei.
Expoziţia va putea fi vizitată în perioada 7 - 24 iunie la sediul Camerei de Comerţ şi Industrie Româno-Polone din Varşovia, înfiinţată în 2016.
Vineri, preşedintele Klaus Iohannis va participa la cea de-a doua Reuniune la Nivel Înalt a Formatului Bucureşti (B9), în calitate de coiniţiator al acestuia, şi va modera lucrările reuniunii alături de preşedintele Andrzej Duda.
Cu prilejul acestei reuniuni va avea loc un schimb aprofundat de vederi între statele participante cu privire la agenda viitorului Summit NATO, care va fi organizat la Bruxelles pe 11 şi 12 iulie, cu accent pe contribuţiile specifice ale acestor ţări. Astfel, reuniunea va oferi oportunitatea de a discuta căile de consolidare a prezenţei aliate înaintate pe Flancul Estic al NATO, de a evidenţia importanţa pe care statele reprezentate în acest format o acordă solidarităţii şi securităţii aliate, respectiv relaţiei cu ţările aspirante şi cooperării cu statele partenere din Vecinătatea Estică. O atenţie deosebită va fi acordată şi extinderii dialogului de securitate pe linia Uniunii Europene şi cooperării consolidate între NATO şi Uniunea Europeană, inclusiv în ceea ce priveşte mobilitatea militară.
Programul Reuniunii B9 include participarea preşedintelui Klaus Iohannis la sesiunea plenară dedicată discutării ansamblului tematicii de securitate "Warsaw Plus: bringing the security of NATO's Eastern Flank to the next level" şi la sesiunea dedicată aspectelor militare "Military challenges, common responses", care va fi moderată de către şeful statului.
De asemenea, preşedintele Klaus Iohannis va participa la sesiunea prezidenţială "What is the Level of Ambition for the Bucharest Nine Between Warsaw and Brussels?" a Conferinţei "The Bucharest Nine Before the 2018 NATO Summit in Brussels: Achievements, Challenges, Prospects", organizată de Institutul Polonez pentru Afaceri Internaţionale şi German Marshall Fund din SUA.
Preşedintele Iohannis va fi prezent şi la evenimentul de marcare a Centenarului Independenţei Poloniei, găzduit de omologul polonez. 
