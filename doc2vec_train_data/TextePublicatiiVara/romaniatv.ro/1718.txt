Păpădia îmi amintește de copilărie, când ne amuzam suflând unii înspre alții puful rezultat din transformarea florii. Mai târziu am aflat câte beneficii poate aduce această plantă pentru sănătate.
Păpădia este deopotrivă aliment, cât și leac pentru diverse afecțiuni. Conține vitaminele B6, C și K, tiamină, riboflavină, calciu, fier, potasiu, acid folic, magneziu, fosfor, cupru, precum și fibre, care ajută tranzitul intestinal. Foarte eficientă în cure de detoxificare, păpădia face minuni mai ales pentru ficat, vezica biliară și rinichi. În scop terapeutic, se folosesc frunzele, tijele și rădăcina.
Benefică pentru rinichi, ficat și vezica biliară
Bune pentru rinichi, frunzele de păpădie pot reface potasiul pierdut în acțiunea de susținere a funcției acestui organ. Prin creșterea producției de urină, păpădia contribuie la eliminarea toxinelor din organism. Fluidifică mucusul stagnant în tubul digestiv, cu tulburări multiple (hepato-biliare, constipaţie, digestie dificilă), dizolvă pietrele de la vezica biliară și rinichi, îmbunătăţeşte digestia, ameliorează funcția ficatului și producția de bilă. Acizii grași, fitonutrimentele și o mulțime de antioxidanți din conținutul păpădiei pot reduce inflamațiile din tot organismul, chiar și depresia, ajută în boli de piele precum acneea, eczemele, în plus acționează și ca agent anti-îmbătrânire. Pentru capacitatea sa de a regla nivelul zahărului din sânge, este remediu pentru diabet. Poți prepara remedii astfel:
- infuzie: 1 lingură cu frunze de păpădie uscate la 250 ml de apă clocotită. Ții 15 minute la infuzat, strecori și bei pe stomacul gol, câte 2-3 căni pe zi, cu 30 minute înainte de mese, maximum 3 săptămâni.
- macerat la rece – se pune o lingură cu frunze de păpădie în 250 ml de apă și se ține 6-8 ore la temperatura camerei. Se strecoară și se beau pe stomacul gol 2-3 căni pe zi, cu 30 de minute înainte de mese;
- decoct - 3 linguriţe de frunze mărunţite la 1 cană cu apă; fierbi 5 minute, infuzezi alte 5 minute. Bei 2 căni pe zi.
- tinctură (de la magazinele naturiste) - iei câte 30 de picături de 3 ori pe zi, diluate în puţină apă.
Rădăcina de păpădie
- bună în cure de detoxificare, în afecțiuni hepato-biliare, renale (litiază renală), alergice, colesterol ridicat. O poți lua sub formă de:
- pulbere (în magazinele naturiste). Iei înainte de masă câte 1 linguriță de pulbere, de 3-4 ori pe zi, cu puțină apă sau miere. Pentru eficiență maximă, ții pulberea sub limbă 10-15 minute, apoi înghiți.
- infuzie: peste 1 linguriță de pulbere torni 1 cană de apă clocotită și lași la infuzat 10-15 minute, strecori și bei 3-4 căni pe zi, înainte de masă.
- macerat la rece: pui 4 lingurițe de pulbere într-un litru de apă plată, la temperatura camerei, lași 6-8 ore la macerat, apoi strecori și consumi întreaga cantitate pe parcursul unei zile.
E bine să se respecte indicațiile din prospect sau ale medicului fitoterapeut când se urmează o cură cu păpădie. În doze mari, păpădia poate cauza eczeme şi probleme stomacale.
Sfatul specialistului: Dr. Cătălin Luca, medic primar de medicină generală cu competență în apifitoterapie și ayurveda
Această plantă folosită tradițional ca tonic pentru ficat, este utilă pentru dezintoxicare și îmbunătățirea funcțiilor hepatice. Păpădia e cunoscută ca stimulent și este folosită în mod obișnuit pentru ameliorarea problemelor de ficat sau de rinichi, pentru reducerea efectelor secundare ale medicamentelor de sinteză, ca și pentru tratarea infecțiilor, a problemelor de vezică, a retenției de lichide și inflamațiilor.
Păpădia este un coleretic, colagog, laxativ, stimulează peristaltismul tubului digestiv, secreția salivară, gastrică şi intestinală. Este una din cele mai puternice plante antitoxice şi depurative. Ajută la mobilizarea şi eliminarea toxinelor din organism, intensifică tranzitul intestinal şi crește tonusul întregului organism.
Frunzele verzi de păpădie, ce pot fi preparate scufundându-le în apă fierbinte timp de 20 de secunde doar pentru a elimina gustul amar (pot fi adăugate și în sucul de legume obținut în casă la storcător), conțin multe nutrimente. Păpădia se folosește și în diverse salate de crudități. E bine ca frunzele să fie culese dimineața devreme, înainte ca floarea să se deschidă, deoarece după înflorire, în timpul zilei, pot fi foarte amare. După ce se culeg, se spală bine cu apă rece.
