Mijlocul sezonului de vară al acestui an se arată a fi unul suficient de animat încât să nu ne lase să ne plictisim, dar și liniștit încât să ne permită să ne bucurăm de vacanță și de serile tihnite de vară alături de cei dragi. Dar pentru a ne face o idee mai clară despre ce anume ne aduce cea de-a doua lună a sezonului canicular din prisma astrologică, vă recomand să urmăriți comentariul.
Mercur (Leu) opoziție Marte (Vărsător): lăudărosul samaritean
Data de 5 a lunii vine la pachet cu un aspect tensionat de opoziție între Mercur aflat în semnul Leului și Marte din zodia Vărsătorului. S-ar putea ca în cursul sau în jurul acestei date să pozăm în persoane care luptă pentru binele celorlalți, cu toate că știm undeva în interiorul nostru că cei care fac bine nu se laudă cu acest lucru și nici nu așteaptă să li se ridice statuie pentru altruismul de care au dat dovadă. Important este așadar să fim autentici și să recunoaștem dacă vrem laude.
Mercur (Leu) careu Jupiter (Scorpion): viața bate filmul
Dacă dăm dovadă de vanitate și aroganță în jurul zilei de 9 sau în cursul ei, s-ar putea ca acest lucru să se datoreze faptului că există lucruri care ne macină destul de mult în interior, iar pentru a masca acest lucru, ne ascundem în spatele unei aparente personalități exuberante, încrezătoare în forțele proprii. Am avea mai mult de câștigat dacă le-am arăta celor din jur prin ce trecem, că nu suntem perfecți și că avem nevoie de ajutor. Nu este nimic rău în a apela la cei din jur uneori.
Venus intră în Fecioară și Jupiter revine la mersul direct prin Scorpion: te pui pe picioare emoțional și material
Din 10 încolo, Venus tranzitează zodia căderii ei, Fecioară, imprimându-ne o schimbare destul de mare de atitudine. Așa se face că de la demonstrațiile de afecțiune din ultimele săptămâni se ajunge fie la timiditate, fie la pisălogeală în raport cu ceilalți, dar mai ales cu persoana iubită. Tot atunci, Jupiter revine la mersul direct prin semnul Scorpionului, ceea ce înseamnă că ți se arată mai multe oportunități de a te dezvolta pe plan emoțional și nu vei întâmpina prea multe piedici.
Venus (Fecioară) trigon Uranus (Taur): schimbări binevenite de macaz
Ziua următoare vine la pachet cu un aspect armonios de trigon pe care i-l trimite Venus din zodia Fecioarei lui Uranus din Taur. Potențialul acestei configurații astrale este acela de a genera unele lucruri pe care le-am considera bune, adică situații surprinzătoare care stabilizează sectoare ale vieților noastre care până atunci nu aveau temelii sigure, dar există riscul ca în anumite condiții să ducă exact la scenariul contrariu. Este important cum putem noi să ne folosim de energia sa.
Venus (Fecioară) trigon Saturn Rx (Capricorn): obstacole (mai) ușor de trecut
Ziua de 14 vine și ea la pachet cu un aspect armonizant de trigon al aceleiași Venus din Fecioară, de data aceasta cu Saturn retrograd din semnul Capricornului. Așa se face că în jurul ori cursul acestei date, s-ar putea să intre pe făgașul normal un anumit sector al vieților noastre care a avut parte de privațiuni, întârzieri sau alte tipuri de blocaje în ultima vreme. Nu ne rămâne decât să întreținem acest curs ascendent și odată ce această configurație astrală își pierde din influență.
Venus (Fecioară) opoziție Neptun Rx (Pești): când vezi (doar) paiul din ochiul celuilalt
Data de 24 se remarcă prin configurația astrală disonantă de opoziție dintre aceeași Venus din Fecioară și Neptun retrograd din semnul Peștilor, indiciu cum că s-ar putea ca în cursul sau în jurul zilei acesteia să ne fie mult prea greu să dăm dovadă de toleranță în raport cu neajunsurile sau ceea ce credem noi că sunt defecte ale persoanelor de lângă noi. Poate că dacă am fi ceva mai toleranți, ar fi mai ușor să transmitem sugestii pe care le-am avea în ceea ce-i privește pe aceștia.
Mercur retrogradeză în Leu: vorbe mari care nu înseamnă nimic
Începând cu data de 26, Mercur se mișcă îndărăt prin semnul Leului, indiciu cum că ar putea crește șansele ca, în următoarele săptămâni, să fim percepuți drept aroganți, persoane care mai mult vorbesc decât fac. Am avea mult mai multe de câștigat dacă am lăsa realizările noastre, pe plan profesional sau personal, să ne recomande. Între timp, noi am putea lucra mai mult la noi înșine, dar în special la clădirea unei încrederi de sine mai trainice, indiferent de circumstanțe.
Venus (Fecioară) trigon Pluto (Capricorn): forța de a crea ceva durabil
În ziua următoare, Venus din Fecioară aderă iar la un aspect armonios, de data aceasta cu Pluto din zodia Capricornului. În cursul sau în jurul acestei date, s-ar părea că lucrurile merg în direcția bună și dispunem de puterea de a schimba lucrurile care ne deranjează și de a reinstaura armonia în acele sectoarele ale vieților noastre care parcă se încăpățânează să ne dea de furcă. Avem atât forța interioară, cât și posibilitatea de face unele schimbări binevenite acolo unde este necesar.
După cum lesne se poate deduce din paragrafele de mai sus, astrele par să se sincronizeze cu planurile noastre de vacanță. Nu se poate spune că ne oferă un conediu în adevăratul sens al cuvântului, dar vom resimți cu siguranță faptul că ne pun mai puțin la treabă decât luna trecută, de exemplu. Să nu ne ieșim însă din ritm și să încercăm să profităm de configurațiile sale astrale.
Mișcarea planetelor și evenimente astrologice
Soarele tranzitează Racul până pe 22 iunie ora 00:00, când poposește în Leu;
Lună Nouă în Rac pe 13 iulie ora 5:48, Lună Plină în Capricorn pe 27 iulie ora 23:20;
Mercur tranzitează Leul până pe 26 iulie, ora 8:02, moment în care începe să retrogradeze;
Venus se mișcă prin Leu până pe 10 iulie ora 5:32, când intră în Fecioară;
Marte continuă să tranziteze în sens aparent invers Vărsătorul;
Jupiter retrogradează prin Scorpion până pe 10 iulie ora 20:02, moment în care revine la traiectoria sa fireacă prin acest semn;
Saturn se deplasează îndărăt prin Capricorn pe tot parcursul lunii;
Uranus tranzitează Taurul toată luna;
Neptun retrogradează în Pești pe tot parcursul lunii;
Pluto se mișcă firesc prin Capricorn pe toată durata lunii.
