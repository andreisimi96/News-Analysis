Premierul Viorica Dăncilă a declarat miercuri că există bani de salarii şi pensii, precizând că nu înţelege îngrijorarea şefului statului pe această temă, întrucât în legea bugetului sunt prevăzute fonduri în acest scop.
"Domnul preşedinte a promulgat legea bugetului şi acolo sunt bani prevăzuţi pentru salarii şi pensii, deci nu văd de unde această îngrijorare. Dar, mă rog, poate domnul preşedinte o să dea mai multe explicaţii legate de acest lucru. Ceea ce pot să vă spun în calitate de prim-ministru e faptul că sunt bani de salarii şi pensii", a afirmat Dăncilă.
Miercuri, premierul Viorica Dăncilă participă la punerea în funcţiune a Staţiei de Pompare şi Repompare 5 Haret (SRP5) din Amenajarea complexă Rugineşti-Pufeşti-Panciu (Vrancea), care va iriga culturile cu apă din canalul Siret-Bărăgan.
