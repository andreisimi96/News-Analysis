Pe 14 şi 15 iunie are loc cea de-a opta ediţie ICEE.fest, cel mai amplu festival regional dedicat impactului digitalului şi tehnologiei în business şi societate. ICEE.fest este “urmaşul” RoNewMedia, festival care targeta piaţa locală şi a cărui primă ediţie a avut loc în urmă cu 10 ani.
Fondatorul întregului proiect (care mai include ICEE.news şi platforma de learning ICEE.academy) este Dragoş Stanca, expert digital media şi antreprenor cu peste 20 de ani de experienţă în media.
Am stat de vorbă cu Dragoş despre festival, piaţa de online locală, impactul digitalului în industria de sănătate, aplicaţii favorite de lifestyle şi travel.
Eşti un pionier al online-ului românesc. Din perspectiva pieţei de online, în ce an se găseşte România?
Pionier e sinonim, mai nou, cu dinozaur? (zâmbeşte).
Digitalul şi tehnologia au schimbat enorm de multe paradigme în ultimii ani iar una dintre acestea este chiar conceptul de pieţe locale – cu consecinţe pozitive şi nu prea. Din această perspectivă, piaţa de digital din România e în acelasi an cu toată planeta – câtă vreme platformele globale pot fi accesate şi utilizate în acelaşi fel şi de la Calafat şi de la New York.
Din punct de vedere al playerilor strict locali, suntem cu probabil 4-5 ani în urmă. Nu mai mult.
Din perspectiva politicului, "arma digitală" (exprimarea aparţine unei prezentări din programul vostru) este similară celei folosite internaţional? Sau publicul este diferit şi este nevoie de alt tip de acţiune/discurs?
Instrumentele sunt aceleasi, bugetele din acest domeniu nu se compară, însă. Există companii pornite din România care joacă în liga mare, în acest domeniu – de exemplu Majoritas.
Însă nimeni nu poate face minuni în acest domeniu cu bugetele modice care sunt cheltuite, încă, în ultimul moment şi mai ales pe campanii şi metode mai puţin etice. Postaci, campanii negative şi altele.
Nu există în acest moment nici viziunea, nici resursele, nici bugetele unor campanii serioase pe plan local în acest domeniu. Si, dacă analizăm structura demografică actuală, probabil că nici nu vor fi foarte curând – asta chiar dacă, în conformitate cu SNA Focus realizat de BRAT, mai mulţi români au acces la Internet (59%) decât toaletă în incinta casei (28%).
Internetul e folosit mai degrabă pentru streaming live pe Facebook de la grătarul din curte decât pentru informarea corectă. Pentru dezinfomarea corectă, da, e folosit din plin.
În acest domeniu, apropo de întrebarea ta, probabil că merg în continuare mai bine petrecerile câmpenesti cu mici şi bere gratis (vorba vine, că sunt plătite de la buget) decât mesajele civice sau politice targetate perfect, online.
Citeşte mai mult AICI.
