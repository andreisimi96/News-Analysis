Regina Elisabeta a II-a a fost operată la ochi. Anunţul a fost făcut de Palatul Buckingham
Regina Elisabeta a II-a a Regatului Unit al Marii Britanii şi Irlandei de Nord a suferit o intervenţie chirurgicală la ochi pentru îndepărtarea cataractei.
Monarhul în vârstă de 92 de ani a trecut cu succes prin operaţia de cataractă în luna mai.
În ultimele săptămâni, regina a fost văzută purtând ochelari de soare la mai multe evenimente la care a luat parte, printre acestea numărându-se cursa expoziţia ecvestră Royal Windsor Horse Show şi la petrecerile în grădina Palatului Buckingham.
Regina ar fi fost tratată la spitalul King Edward VII din Londra şi nu ar fi necesitat internare, notează Press Association citând o sursă.
''Regina a trecut cu succes luna trecută printr-o scurtă procedură programată pentru tratarea cataractei'', a confirmat un purtător de cuvânt de la Palatul Buckingham.
Acest eveniment nu a perturbat agenda reginei Elisabeta a II-a care nu a fost nevoită să îşi amâne niciun angajament.
Cataracta reprezintă o afecţiune oftalmologică ce se manifestă prin opacifierea cristalinului şi scăderea progresivă a vederii, care poate duce la orbire totală sau parţială dacă nu este tratată.
