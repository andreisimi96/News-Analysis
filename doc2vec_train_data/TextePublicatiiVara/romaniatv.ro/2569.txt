Doar cuplurile heterosexuale pot fi considerate "familii", a declarat Papa Francisc sâmbătă, la un forum organizat de o mişcare laică italiană, unde suveranul pontif a condamnat avorturile şi a lăudat "sanctitatea" femeilor care îi iartă pe soţii lor care le înşală cu alte partenere sexuale, informează DPA.
"E dureros să spun acest lucru astăzi: Oamenii vorbesc despre familii diferite, despre tipuri diferite de familie, însă familia alcătuită dintr-un bărbat şi o femeie, după imaginea lui Dumnezeu, este singurul tip", a declarat papa Francisc.
"Multe femei - şi, uneori, chiar şi bărbaţi - aşteaptă în tăcere, privesc în altă parte, aşteptând ca partenerii lor de viaţă să redevină fideli", a adăugat suveranul pontif, citat de agenţia de presă ANSA.
Această atitudine, a sugerat Papa Francisc, reprezintă "sanctitatea de a ierta totul, din pură iubire".
Prezent la Forum delle Famiglie, un eveniment organizat de o mişcare laică italiană care reprezintă familiile catolice, Papa Francisc a evocat şi programele eugeniste ale naziştilor, pentru a condamna avorturile practicate în cazul fetuşilor diagnosticaţi cu afecţiuni medicale grave.
"În ultimul secol, întreaga lume a fost scandalizată de ceea ce au făcut naziştii pentru a asigura puritatea rasei caucaziene. Astăzi, noi facem acelaşi lucru, însă purtând mănuşi albe", a adăugat liderul de la Vatican.
După ce a criticat Biserica Catolică pentru faptul că se concentrează prea mult asupra avortului şi contracepţiei şi după ce a rostit o frază intrată în istorie - "Cine sunt eu ca să îi judec?" - atunci când a vorbit public despre homosexuali, Francisc este considerat adeseori un papă cu opinii mult mai liberale decât cele ale predecesorilor lui.
Cu toate acestea, liderul spiritual al celor 1,3 miliarde de credincioşi catolici din lume nu a schimbat poziţia Bisericii Catolice referitoare la planificarea familială şi sexualitate, făcând pur şi simplu mai rar comentarii ce vizau aceste teme.
