„De la Ludovic al IV-lea încoace, eu nu am mai auzit în lumea civilizată să vină cun conducător de stat şi să spună statul sunt eu. Nimeni nu a avut curajul să spună ce a spus preşedintele astăzi. Să vii să spui că nu există statul paralel... Pot să îi dau eu exemplu de stat paralel domnului Klaus Iohannis. (...) Vreau să îi transmit domnului Klaus Iohannis că nu poţi să-i amputezi ceva ce nu are. Dacă ne uităm în Constituţie, o să vedem că nu are niciun rol în ce priveşte revocarea procurorilor, doar trebuie să constate o procedură. (...) Domnul Iohannis citeşte mai greu, pricepe mai greu, încep să fiu îngrijorată. (...) Ce facem, sigur o să luăm o decizie. Aşteptăm să mai cugete domnul Iohannis, că vedem că mai greu cugetă, să prezinte o decizie. Sigur, într-un timp rezonabil aşteptăm ca dumnealui să se pronunţe şi dacă nu o va face, abia în acel moment vom lua o decizie. Preşedintele României se poate suspenda în măsura în care încalcă prevederile Constituţiei. Este motiv clar de suspendare, dar nu este luată niciun fel de decizie până acum în cadrul coaliţiei de guvernare", a spus Lia Olguta Vasilescu, potrivit Mediafax .
Preşedintele Klaus Iohannis a anunţat marţi că nu se grăbeşte cu decretul de revocare a Laurei Codruţa Kovesi după apariţia motivării CCR în Monitorul Oficial. El a mai spus că PSD încearcă să amputeze puterile preşedintelui pentru că are altă părere.
"Am citit motivarea CCR, ca să nu apară o confuzie în spatiul public, am spus că voi citi această motivare până o înţeleg foarte bine, deci o voi mai citi. Recunosc că motivarea aduce la suprafaţă mai multe întrebări decât clarificări, dar poate o aprofundare ulterioară poate ne duce mai aproape de adevăr, vom vedea", a explicat Klaus Iohannis, după întâlnirea cu delegaţia Comisiei de la Veneţia.
"Mai avem un pic de citit. Însă, citind această motivare, au apărut câteva lucruri pe care pot să vi le comunic, care m-au făcut să evaluez anumite demersuri într-o nouă lumină. Voi reacţiona într-un timp rezonabil, nu putem aştepta până în decembrie", a declarat Iohannis.
