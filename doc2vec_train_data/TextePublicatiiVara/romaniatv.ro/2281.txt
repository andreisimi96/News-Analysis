Circulaţia rutieră este oprită, vineri dimineaţă, pe DN 75, la ieşirea din localitatea Vadu Moţilor către Albac, judeţul Alba, din cauza aluviunilor aduse pe şosea în urma ploilor.
Circulaţia pe DN 75, la ieşirea din localitatea Vadu Moţilor către Albac, este oprită din cauza aluviunilor care afectează partea carosabilă pe o lungime de aproximativ patru metri, scrie News.ro, citând Centrul Infotrafic al Poliţiei Române. La această oră se intervine pentru curăţarea drumului, astfel încât traficul să poată fi reluat.
Nu sunt probleme de fluenţăla această oră, precizează sursa citată.
În noaptea de joi spre vineri a continuat să plouă în sudul Banatului şi în Oltenia, unde meteorologii anunţau că se vor acumula cantităţi de apă de peste 20 l/mp. Vineri şi sâmbătă vor fi perioade cu instabilitate atmosferică accentuată, la început în regiunile vestice şi sud-vestice, apoi şi în restul ţării, vor fi averse cu caracter torenţial, descărcări electrice, intensificări de scurtă durată ale vântului şi căderi de grindină. Cantităţile de apă vor depăşi local 20 l/mp şi izolat 40 l/mp.
