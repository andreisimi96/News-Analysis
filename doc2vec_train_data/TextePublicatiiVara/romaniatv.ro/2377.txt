Will Nguyen, în vârstă de 32 de ani, este originar din Houston (Texas) şi studiază în Singapore. El a fost reţinut de poliţie duminică, după ce a participat la un protest în Ho Chi Minh. O înregistrare video şi mai mulţi martori au spus că Nguyen a fost târât pe străzile oraşului de poliţişti, fiind rănit la cap, informează The Guardian.
Deşi în Vietnam partidul comunist interzice demonstraţiile antiguvernamentale şi pentru mitinguri este nevoie de autorizaţie, duminică protestele au izbucnit în urma stabilirii unor noi zone economice, care favorizează China.
Nguyen este unul dintre cei peste 100 de oameni arestaţi în timpul demonstraţiilor care au avut loc la Hanoi şi în provincii din centrul Vietnamului, unde autorităţile au recurs la folosirea gazelor lacrimogene pentru a dispersa mulţimile.
Cetăţeanul american este închis, fiind acuzat de „tulburarea păcii”, însă nu a fost încă pus sub acuzare.
Prietenii şi familia lui Nguyen, de origine vietnameză, au declarat că studentul nu a participat activ la protest, neavând convingeri politice.
El se afla în Ho Chi Minh pentru a-şi căuta o locuinţă după ce a încheiat cursurile unui master în Singapore.
Un purtător de cuvânt al ministerului Afacerilor Externe a negat că împotriva lui Nguyen a fost folosită forţa.
De cealaltă parte, purtătorul de cuvţânt al ambasadei SUA a transmis: „Când un cetăţean american este reţinut în străinătate, Departamentul de Stat lucrează pentru a oferi asistenţa consulară necesară”.
În Vietnam este aşteptat să aibă loc noi proteste în acest sfârşit de săptămână.
