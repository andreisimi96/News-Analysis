Procurorii Direcţiei de Investigare a Infracţiunilor de Criminalitate Organizată şi Terorism Bistriţa-Năsăud au reţinut 12 persoane suspectate de grup infracţional organizat şi trafic de droguri.
Procurorii Direcţiei de Investigare a Infracţiunilor de Criminalitate Organizată şi Terorism - Biroul Teritorial Bistriţa-Năsăud au dispus joi reţinerea inculpaţilor Vasile Florin Călugăr, Liviu Saul Grigore, Cosmin Ioan Frişan, Sebastian Adrian Scurt, Nicolae Ionuţ Pop, Andrei Ionaşcu, Ciprian Claudiu Florin Pantea, Marius Mihai Călini, Dorin Flaviu Bălăncan, Horaţiu Măierean, Paul Macedon Seni şi Manuel Iliuţă Mititean, pentru săvârşirea infracţiunilor de constituire a unui grup infracţional organizat, trafic de droguri de risc şi efectuare de operaţiuni cu substanţe susceptibile să producă efecte psihoactive.
"În cauză există suspiciunea rezonabilă că în cursul anului 2016 inculpatul Călugăr Vasile-Florin, zis 'Taxi', împreună cu inculpaţii Grigore Liviu-Saul şi Frişan Cosmin-Ioan, a constituit un grup infracţional organizat în scopul de a comercializa pe raza judeţului Bistriţa-Năsăud canabis şi substanţe cu efect psihoactiv. În timp, la grupul astfel constituit, au aderat şi alte persoane, activitatea extinzându-se pe raza mai multor localităţi din judeţul Bistriţa-Năsăud", se arată în comunicat.
Joi, au fost efectuate 22 de percheziţii domiciliare pe raza judeţelor Bistriţa-Năsăud şi Cluj, ocazie cu care au fost găsite însemnate cantităţi de droguri şi substanţe cu efect psihoactiv, inclusiv 3 culturi de canabis (indoor şi outdoor), sume de bani însemnate şi alte materiale aferente - grindere, cântare, foiţe, ambalaje.
DIICOT informează că Vasile Florin Călugăr, Liviu Saul Grigore, Cosmin Ioan Frişan, Sebastian Adrian Scurtu, Nicolae Ionuţ Pop, Andrei Ionaşcu, Ciprian Claudiu Florin Pantea, Marius Mihai Călini şi Dorin-Flaviu Bălăncan au fost prezentaţi Tribunalului Bistriţa-Năsăud cu propunere de arestare preventivă pentru o perioadă de 30 de zile.
