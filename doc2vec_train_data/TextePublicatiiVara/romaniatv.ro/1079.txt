Deși sunt multe planete retrograde care ne lasă impresia că lucrurile staționează prea mult și evoluează prea puțin luna asta, unele zodii au mai mult noroc și pot fructifica ajutorul primit de la astre.
Săgetător – ești Zen
Viața sentimentală e în prim plan și-ți domină gândurile într-un mod plăcut. Simți nevoia să faci schimbări în privința modului în care arăți, poate încerci o nouă tunsoare, mănânci mai sănătos sau îți faci abonament la sala – orice ai alege, te motivează și funcționează. Chiar și în condițiile în care ești mai preocupată de frumusețea ta și de sentimentele partenerului decât de orice altceva, totuși șansele îți surâd și pe plan profesional. Nu e exclus să primești în grijă un nou proiect sau să ai de făcut un drum în interes de serviciu care aduce după sine oportunități nesperate.
Vărsător – îți iei avânt
Ești printre favoritele astrelor când vine vorba de relația de cuplu, dar și de prietenii sau parteneriate importante. Cel drag te susține fără să ceară prea multe explicații și e un moment bun să luați decizii pe termen lung, poate chiar legate de căsătorie, de mărirea familiei, de cămin. Te implici în proiecte de anvergură, pe care le primești cu brațele deschise, cu entuziasm și nerăbdare. Deși lucrurile nu se mișcă atât de repede precum ai vrea și poate fi nevoie să te întorci în trecut pentru a verifica sau regândi anumite aspecte, per ansamblu e un moment bun să-ți pui la punct planurile după care urmează să te ghidezi în perioada următoare.
Gemeni – vorbește și stăpânește
Luna nouă în Gemeni pe 13 iunie te face nu doar să-ți dorești schimbări, ci și să fii mai pregătită ca oricând să treci de la vorbe la fapte. Ai o ușurință de invidiat în exprimare, comunici fără cusur și convingi pe oricine să îți fie alături. Dacă rămâi constantă și nu dai înapoi la primele hopuri, odată ce le depășești capeți încredere și o mai mare capacitate de organizare și rezolvare a micilor impedimente. Pe plan social ești în lumina reflectoarelor cum n-ai mai fost demult. Secretul e să n-ai încredere în oricine și să-ți urmărești scopul fără să ții cont de sfaturi mai mult sau mai puțin binevoitoare.
Leu – comunici excelent
Cum planeta Venus intră la tine-n semn pe data de 13, trebuie să profiți din plin de prezența ei. Ai tot curajul din lume să lupți pentru ceea ce iubești, să faci declarații, propuneri și cuceriri. Dacă e să fie al tău, acum îl poți obține! Ești creativă, strălucești, cauți să fii răsfățată, citești mai mult, mergi la evenimente cu staif, premiere, dar petreci mai mult timp și în natură, unde îți regăsești puterea interioară și te încarci cu energie. Te simți bine și trăiești din plin fiecare zi. O singură atenționare, pentru că ai tendința să te lauzi cam mult în perioada asta: nu promite decât dacă te poți ține de cuvânt!
