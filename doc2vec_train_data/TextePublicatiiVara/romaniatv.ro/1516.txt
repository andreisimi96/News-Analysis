Preşedintele Senatului Călin Popescu Tăriceanu a vorbit la mitingul organizat de PSD sâmbătă seară despre"forţe oculte care au pus mâna pe această ţară", el spunându-le oamenilor adunaţi în Piaţa Victoriei că nu pot coexista un stat paralel cu unul democratic. "Dacă vom accepta in continuare sa finanţăm acest mecanism bolnav, să nu ne mire că nu sunt bani pentru educaţie şi sănătate", a afirmat liderul ALDE.
Călin Popescu Tăriceanu s-a numărat printre liderii coaliţiei de guvernare care au ţinut discursuri pe scena amplasată în Piaţa Victoriei, el vorbindu-le oamenilor despre "un fenomen" care ameninţă democraţia şi independenţa - "statul paralel omniprezent în politică, în economie, în mass-media şi în justiţie".
Preşedintele Senatului a afirmat, de asemenea, că "forţe oculte au pus mâna pe această ţară"
"Trebuie să continuăm să luptăm până când forţa sănătoasă a instituţiilor democratice, legitime, alese se voi vor învinge forţele bolnave, forţele obscure, forţele întunericului, forţele oculte care au pus mâna pe această ţară. Vrem democraţie adevărată, iar o demonstraţie adevărată înseamnă o justiţie independentă şi corectă, înseamnă separaţia puterilor în stat, înseamnă respectarea rezultatului alegerilor libere, respectul pentru drepturile şi libertăţile individuale şi faptul că suntem cu toţii egali în faţa legii", a mai susţinut Tăriceanu, potrivit Agerpres .
El a mai spus că nu pot coexista un stat paralel şi unul democratic.
"Statul paralel este cel mai mare duşman al nostru, iar dacă vom accepta în continuare să finanţăm acest mecanism bolnav, atunci să nu ne mire că nu sunt bani pentru educaţie şi bani pentru sănătate", le-a mai spus preşedintele Senatului celor prezenţi în Piaţa Victoriei.
De asemenea, Tăriceanu a acuzat că SRI şi DNA au transformat cetăţenii un ţinte şi i-au vânat", în loc să-i vâneze pe adevăraţii duşmani ai României".
"Sistemul pas cu pas ne ascultă telefoanele, ne urmăreşte şi când ne împotrivim face tot ce se poate ca să ne bage la puşcărie (...) Vă promit că ascultările telefoanelor vor înceta, intervenţiile nelegale în politică şi în economie vor înceta, de asemenea, şi aceasta va fi responsabilitatea instituţiei supreme a democraţiei, adică a Parlamentului. (...) Fac un apel către toţi cei care sunt acoperiţi, acoperiţii din presă, acoperiţii din justiţie, acoperiţii din politică, din administraţie, de peste tot: tuturor le cer curajul să fie parte a schimbării şi a reconcilierii in această ţară", a mai spus Tăriceanu.
Sute de oameni sunt aşteptaţi sâmbătă la mitingul PSD din Piaţa Victoriei, care se desfăşoară sub sloganul "Vrem prosperitate, NU Securitate!" , a anunţat primarul Capitalei, Gabriela Firea. Filialele partidului au primit instrucţiuni ca participanţii, care sunt aduşi din toată ţara, să vină îmbrăcaţi în bluze albe sau în costume populare, să aibă steguleţe tricolore, să poarte în piept un autocolant cu logo-ul partidului şi să aibă la ei lanterne mici sau telefoane mobile cu blitz. Mii de polițiști și jandarmi vor fi pe străzile Bucureștiului. De asemenea, un elicopter al Inspectoratului General de Aviaţie va survola zona.
