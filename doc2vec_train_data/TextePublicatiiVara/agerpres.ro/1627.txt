Poliţiştii locali îi sfătuiesc pe turiştii străini care vin la Festivalul Internaţional de Teatru de la Sibiu (FITS), să aibă grijă să nu li se fure bunurile, unul din sfaturi fiind să nu mănânce la terase, cu telefoanele mobile puse pe masă, potrivit unui pliant realizat în limba engleză de către Inspectoratul de Poliţie Judeţean (IPJ).
Pliantul cu recomandările IPJ Sibiu pentru turiştii care vin la FITS a fost tipărit în 2.000 de exemplare care vor fi distribuite gratis în oraş.
"La nivelul Inspectoratul de Poliţie Judeţean Sibiu s-au luat măsuri suplimentare pentru ca cea de-a 25-a ediţie a Festivalului Internaţional de Teatru să se desfăşoare în bune condiţii, fără incidente. Peste 2.000 de flyere conţinând informaţii cu caracter preventiv în limbile engleză şi germană vor fi distribuite turiştilor străini. În perioada 08-17.06.2018, cu o medie de 80 de poliţişti pe zi, se va acţiona în sistem integrat în vederea asigurării unui climat corespunzător de ordine şi siguranţă publică, premergător şi pe timpul desfăşurării manifestărilor circumscrise acestui eveniment", se arată într-un comunicat de presă al IPJ Sibiu.
FITS atrage zeci de mii de spectatori zilnic, mulţi din afara ţării, începând de vineri, până în 18 iunie. Festivalul de teatru de la Sibiu este cel mai mare eveniment cultural din oraş şi unul din cele mai importante festivaluri ale artelor spectacolului din lume.
"Faptul că în festival bilete se vând 70% on-line şi în teatru, în sezonul regulat, cam 40%, arată de fapt, forţa festivalului, care a influenţat teatrul şi faptul că aproximativ 50% din publicul care vine este din afara României. De peste tot, avem din Australia, din Japonia, din China, din Coreea, din Singapore, din Canada, Macao, India, SUA, Mexic, de pe toate continentele", a declarat preşedintele FITS, Constantin Chiriac, recent, într-un interviu acordat AGERPRES.
FITS va începe vineri, iar cei care doresc să ştie programul detaliat al evenimentelor pot consulta site-ul festivalului, www.sibfest.ro. AGERPRES/(AS-autor: Isabela Paulescu, editor: Karina Olteanu, editor online: Ada Vîlceanu)
