Preşedinţia austriacă a Consiliului Uniunii Europene, care începe în luna iulie, va pune accentul pe 'protejarea frontierelor externe' ale Europei pentru a soluţiona problema provocată de afluxul de migranţi ce divizează statele membre, a declarat miercuri la Bruxelles cancelarul austriac Sebastian Kurz, citat de AFP.
'Trebuie să rezolvăm problema migraţiei, iar dacă nu va exista o soluţie la summitul din iunie, vom continua să discutăm această chestiune', a spus Kurz după o întrevedere cu preşedintele Comisiei Europene, Jean-Claude Juncker.
'Ne vom concentra asupra acestei chestiuni la reuniunea şefilor de stat şi de guvern din 20 septembrie, la Salzburg, cu obiectivul de a face un pas suplimentar pentru protejarea frontierelor externe ale UE', a insistat şeful executivului austriac.
Summitul european ce se va desfăşura pe 28-29 iunie la Bruxelles avea ca obiectiv obţinerea unui consens asupra reformei sistemului european de azil pentru migranţi, dar diviziunile între statele membre, evidenţiate marţi în timpul unei reuniuni ministeriale, au îndepărtat perspectiva unui acord.
Unul dintre principalele puncte de blocaj rămâne ideea repartizării migranţilor prin cote obligatorii între statele membre. Astfel de cote sunt respinse categoric de Ungaria şi Polonia, acestor două ţări raliindu-se acum şi Austria.
'Cu siguranţă că vor fi discuţii agitate despre cote (...), dar suntem de acord în ce priveşte frontierele externe', a subliniat Kurz, menţionând apoi că este necesară o consolidare a agenţiei Frontex pentru 'a garanta că fluxurile migratorii către Europa se vor reduce'.
'Va trebui să găsim o soluţie', a declarat alături de premierul austriac preşedintele executivului comunitar, Jean-Claude Juncker, recunoscând însă că nu ştie când acest lucru va fi posibil.
'Pentru mine, protejarea frontierelor externe este un subiect care primează în raport cu celelalte chestiuni: dacă avansăm în acest dosar al frontierelor externe, celelalte chestiuni ar trebui să devină secundare', a adăugat Juncker.
Pe de altă parte, cancelarul austriac a asigurat că doreşte să contribuie la diminuarea 'tensiunilor Nord-Sud şi Est-Vest' ce se manifestă în interiorul UE. 'Dorim cu adevărat să profităm de poziţia noastră geografică în inima Europei. Austria este o creatoare de punţi', a mai spus cancelarul Sebastian Kurz despre planurile preşedinţiei austriece a Consiliului UE.
După Austria, această preşedinţie semestrială va fi preluată de România, în ianuarie 2019.AGERPRES/(AS - editor: Sorin Popescu, editor online: Irina Giurgiu)
