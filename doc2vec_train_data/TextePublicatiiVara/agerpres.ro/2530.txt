Ceremonialul absolvirii Promoţiei a 67-a, ce poartă denumirea onorifică "Centenarul Marii Uniri", şi a încheierii anului şcolar la Colegiul Naţional Militar "Mihai Viteazul" Alba Iulia, considerat o unitate de elită a învăţământului liceal românesc, a avut loc joi, pe platoul din incinta unităţii, în prezenţa secretarului de stat din Ministerul Apărării Naţionale, Mircea Duşa, şi a Şefului Statului Major al Forţelor Aeriene, general Viorel Pană.
"Sunteţi promoţia 'Centenarului Marii Uniri'. (...). Sunteţi datori să cinstiţi memoria eroilor patriei. Slujiţi-vă ţara cu onoare şi cu dăruire interioară, fiţi cinstiţi, respectaţi legile şi munciţi mult. Acesta ar fi, cred, răspunsul corect al generaţiei voastre faţă de sacrificiul generaţiilor trecute, cărora le datorăm ţara pe care o avem azi şi dreptul de a trăi în libertate. Este cea mai bună cale pentru fiecare de a obţine respectul de sine şi pentru toţi demnitatea naţională, pe care ne-am dorit-o cu atâta ardoare de-a lungul zbuciumatei noastre istorii. Acesta ar fi adevăratul omagiu adus Marii Uniri", a afirmat, în cuvântul adresat absolvenţilor, comandantul colegiului, colonel Marcel Domşa.
În cadrul ceremonialului au fost incluse momente specifice unei asemenea festivităţi, cum ar fi, pe lângă acordarea premiilor de onoare, citirea ordinului de numire a noului elev plutonier adjutant al colegiului, predarea-primirea cheii generaţiilor, fotografierea şi dezvelirea tabloului promoţiei a 67-a, ce poartă denumirea de "Centenarul Marii Uniri".
Sursa foto: (c)  Colegiul Național Militar " Mihai Viteazul" Alba Iulia/Facebook
Astfel, Mircea Duşa a oficiat înaintarea în grad, "pentru rezultate foarte bune la învăţătură şi comportare", începând cu data de 14 iunie, a elevului, de acum, plutonier adjutant Nicolae Bodea, numit în funcţia de elev înlocuitor al comandantului liceului. El a fost cel care a primit, în cadrul momentului simbolic "al schimbării generaţiilor", "cheia colegiului" de la absolventa Roberta Ion, eleva cu cea mai mare medie în cei patru ani de liceu.
În cadrul evenimentului au fost acordate diverse premii, atât din rândul proaspeţilor absolvenţi, cât şi elevilor din clasele IX-XI. Printre cei care au fost premiaţi s-a aflat şi Oana Venţel, semifinalistă în emisiunea-concurs "O vedetă populară", care a primit din partea secretarului de stat un tricolor.
"Premiat" a fost şi comandantul colegiului, colonel Marcel Domşa, căruia arhiepiscopul ortodox de Alba Iulia, Irineu, i-a conferit ordinul ecleziastic "Credinţă şi unire".
Sursa foto: (c)  Colegiul Național Militar " Mihai Viteazul" Alba Iulia/Facebook
La festivităţi, care s-au terminat cu un spectacol artistic, au fost prezenţi, alături de cei peste 430 de elevi din toţi anii de învăţământ, părinţi, rude şi prieteni, precum şi reprezentanţi ai administraţiei locale şi judeţene.
Înfiinţat în 1919, Colegiul Naţional Militar "Mihai Viteazul" îşi are sediul în Alba Iulia din anul 1975. Colegiul a funcţionat iniţial la Tîrgu Mureş, iar în timpul celui de-al Doilea Război Mondial, la Timişoara. Colegiul a fost desfiinţat în 1947 din motive politice şi reînfiinţat trei decenii mai târziu, de această dată la Alba Iulia. În colegiu s-au pregătit de-a lungul timpului peste 6.500 de tineri. În cele patru decenii, peste 5.100 de elevi au urmat la Alba Iulia cursurile acestei prestigioase unităţi de învăţământ. AGERPRES / (AS, A - autor: Marinela Brumar, editor: Marius Frăţilă, editor online: Ada Vîlceanu)
Sursa foto: (c)  Colegiul Național Militar " Mihai Viteazul" Alba Iulia/Facebook
