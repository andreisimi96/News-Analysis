Actriţa Madiha Youssry, o legendă a cinematografiei egiptene, a murit la vârsta de 96 de ani, după ce a petrecut mai multe luni internată într-o clinică medicală din Cairo, a anunţat miercuri presa locală, citată de DPA.
Actriţa Madiha Youssry, al cărei nume real a fost Hanouma Habib Khalil, şi-a început cariera în anii 1940. A interpretat roluri principale în unele dintre cele mai renumite producţii de film şi de televiziune realizate în Egipt, precum "Honeymoon" (1946), "Wafaa" (1954) şi "Tragic Departure" (1955).
Născută dintr-un tată turc şi o mamă sudaneză, Madiha Youssry, care s-a retras din activitate în 2012, era şi un renumit producător de film.
În 1969, a fost inclusă în juriul oficial al celei de-a şasea ediţii a Festivalului Internaţional de Film de la Moscova. Din acelaşi juriu a făcut parte şi cineastul român Ion Popescu-Gopo.
În anii 1990, a fost aleasă în Consiliul Consultativ al Egiptului (Consiliul Shura), camera superioară a Parlamentului bicameral al acestei ţări, ce avea un rol consultativ şi care, între timp, a fost desfiinţată.
Funeraliile actriţei Madiha Youssry vor avea loc miercuri.AGERPRES/(AS - autor: Florin Bădescu, editor: Codruţ Bălu)
