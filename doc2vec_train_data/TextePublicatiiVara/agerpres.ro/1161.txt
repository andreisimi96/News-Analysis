Un tablou din tinereţea lui Van Gogh a fost adjudecat cu peste 7 milioane de euro la Paris, luni, în cursul primei vânzări la licitaţia unei lucrări a maestrului olandez în Franţa după mai bine de 20 de ani, a anunţat casa de licitaţie Articurial, potrivit AFP.
"Women Mending Nets in the Dunes" ('Raccommodeuses de filets dans les dunes') din 1882 a fost adjudecat cu 7.065.000 de euro de către un colecţionar american, după mai multe oferte, în timp ce această lucrare era estimată între 3 şi 5 milioane de euro.
Artcurial calificase anterior vânzarea drept "eveniment", dat fiind că "din ce în ce mai puţine opere ale lui Van Gogh sunt în circulaţie", adică "nu mai mult de două sau trei pe an la licitaţiile din lume".
Potrivit Artcurial, este un "record mondial pentru un peisaj de Van Gogh, perioada olandeză, vândut la licitaţie".
Opera a fost pictată la începutul carierei lui Van Gogh, atunci când avea 29 de ani.
"Pictată în august 1882, pânza prezintă toate premisele revoluţiei picturale ale autorului 'Nopţii înstelate'" , explică Artcurial.
"Se regăsesc deja toate caracteristicile picturii lui Vincent, în special tratarea peisajelor, lăsând spaţiu pământului şi cerului, întotdeauna foarte elaborate. Acest peisaj este mai mult decât remarcabil, un jalon esenţial în parcursul artistului", potrivit lui Bruno Jaubert, director asociat al Departamentului de artă modernă de la Artcurial.
"Este singurul peisaj al lui Vincent pictat în această epocă, exemplu al influenţei şcolii de la Barbizon şi a şcolii de la Haga", apreciază expertul.
Fostul proprietar, un colecţionar european, a împrumutat opera timp de opt ani, până în 2015, Muzeului Van Gogh din Amsterdam. Muzeele din Montreal şi Haga l-au prezentat succesiv între 1960 şi 2010.
Ultima vânzare la licitaţie a unei lucrări de Van Gogh la Paris datează de la mijlocul anilor 1990: "Le Jardin a  Auvers", vândută pentru 10 milioane de dolari. AGERPRES/(AS - autor: Lilia Traci; editor: Mihaela Nicolaescu, editor online: Anda Badea)
