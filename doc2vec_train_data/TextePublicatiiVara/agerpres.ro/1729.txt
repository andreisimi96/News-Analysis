Ministrul de externe britanic, Boris Johnson, a avertizat că ar putea urma un colaps al negocierilor pentru Brexit, dar că 'totul va fi bine la final', el fiind de părere şi că, dacă Donald Trump, preşedintele SUA, ar conduce aceste negocieri, ar avea o abordare mult mai dură, transmit vineri Reuters şi BBC News, preluând site-ul de ştiri BuzzFeed.
Remarcile lui Boris Johnson au fost înregistrate în secret la un dineu miercuri seară şi făcute publice joi de BuzzFeed, la câteva ore după ce miniştrii britanici au căzut de acord asupra unui 'plan B' ('backstop') pentru găsirea unei soluţii la problema frontierei irlandeze, care prevede o aliniere la normele vamale ale UE până la sfârşitul anului 2021.
Potrivit celor relatate de BuzzFeed, Boris Johnson a susţinut că premierul Theresa May a început să aibă o abordare mai dură, dar că va fi nevoie de cap limpede pe măsură ce negocierile vor deveni mai dificile în lunile următoare.
'Cred că Theresa va intra într-o fază în care suntem mult mai combativi cu Bruxellesul', a spus Johnson în înregistrare.
'Trebuie să acceptăm faptul că acum ar putea exista un colaps. OK? Nu vreau să se panicheze nimeni în timpul colapsului. Fără panică. Ar fi spre binele public, fără panică. Va fi totul bine la final', a adăugat el.
Brexit-ul va avea loc şi va fi 'ireversibil', a mai spus Johnson, dar 'riscul este să nu fie acela pe care îl vrem'. 'Dacă nu faci schimbarea, dacă nu ai curajul să urmezi o politică independentă, nu o să obţii niciodată beneficiile economice ale Brexit-ului. Nu o să obţii niciodată beneficiile politice ale Brexit-ului', a continuat el.
Johnson a mai spus că 'îl admiră tot mai mult pe Donald Trump", care pregăteşte summitul istoric cu liderul nord-coreean Kim Jong-un. 'Sunt din ce în ce mai convins că există o metodă în nebunia lui', citează BuzzFeed afirmaţia ministrului britanic.
'Imaginaţi-vi-l pe Trump conducând Brexit-ul. Ar face-o al naibii de dur. Ar exista tot felul de impasuri, haos de tot felul. Toţi ar crede că a înnebunit. Dar de fapt ai putea să ajungi undeva. E un gând foarte, foarte bun', mai spune Boris Johnson, potrivit BuzzFeed.
Contactată de Reuters, o purtătoare de cuvânt a biroului premierului britanic nu a făcut deocamdată niciun comentariu. AGERPRES/(AS - autor: Irina Cristea, editor: Gabriela Ionescu, editor online: Anda Badea)
