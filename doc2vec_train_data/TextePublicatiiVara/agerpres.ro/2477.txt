Taţii a aproape două treimi dintre nou-născuţii veniţi pe lume la nivel mondial nu au dreptul la nici măcar o zi de concediu paternal plătit, conform unei analize a UNICEF publicată joi, citată de agenţia DPA.
Aproape 90 de milioane de copii cu vârsta sub un an trăiesc în 92 de state care nu prevăd obligaţia legală de a oferi concediu paternal plătit, potrivit acestei analize.
Fondul Internaţional pentru Urgenţe ale Copiilor al Naţiunilor Unite îndeamnă statele să adopte politici în sprijinul familiilor pentru a permite apropierea dintre taţi şi copiii lor nou-născuţi.
''Interacţiunea pozitivă şi semnificativă cu mamele şi taţii chiar de la început contribuie la modelarea creşterii creierului copiilor şi la dezvoltarea pentru viaţă, făcându-i mai sănătoşi şi mai fericiţi şi mărind capacitatea lor de a învăţa'', susţine în cadrul unei declaraţii directorul executiv al UNICEF, Henrietta Fore.
India şi Nigeria, două state care au un număr mare de copii, se numără printre ţările în care nu există obligaţii legale pentru acordarea concediului paternal.
Alte ţări, precum Brazilia şi Republica Democrată Congo, cu număr mare de copii, oferă astfel de privilegii pe termen relativ scurt, precizează UNICEF.
La nivel mondial, 109 state acordă dreptul la concediul de paternitate plătit, într-o anumită formă.
Germania se numără printre ţările cel mai bine cotate din lume la capitolul beneficiilor paternale, alături de Finlanda, Islanda, Norvegia, Coreea de Sud şi Suedia, potrivit UNICEF.
Statele Unite - unde trăiesc aproape 4 milioane de sugari - se numără printre cele opt state ale lumii care nu oferă concediu plătit pentru mame sau taţi.
UNICEF a devenit prima agenţie a Naţiunilor Unite care oferă până la 16 săptămâni de concediu paternal plătit angajaţilor de sex masculin din sediile fondului din lumea întreagă. Perioada standard din cadrul Naţiunilor Unite este de patru săptămâni.AGERPRES/(AS - autor: Dana Purgaru, editor: Mariana Ionescu, editor online: Andreea Lăzăroiu)
