Hajo Seppelt, ziaristul german care a dezvăluit un amplu scandal de dopaj în Rusia, nu va merge la Cupa Mondială de fotbal 2018 deoarece siguranţa sa este ameninţată, a anunţat joi angajatorul său, televiziunea publică ARD.
Decizia a venit în urma unei discuţii între responsabilii ARD şi ministrul german de externe, Heiko Maas, informează AFP.
"Nu este o decepţie, este o dezamăgire", a declarat Seppelt pentru agenţia SID. "Trebuie să iau notă de asta, dar aprob pe deplin această decizie. Fiindcă pot înţelege că ARD tratează cu cea mai mare importanţă securitatea angajaţilor săi. Este un semnal alarmant, fiindcă arată clar că ziarismul sportiv în Rusia prezintă riscuri ce pot avea consecinţe grave", a adăuga tel.
La mijlocul lui mai, autorităţile ruse au ridicat interdicţia de prezenţă la Cupa Mondială (14 iunie-15 iulie) decretată împotriva acestui ziarist de 55 de ani, după proteste oficiale în Germania.
Seppelt a afirmat că absenţa sa din Rusia pentru Mondialul de fotbal nu-l va împiedica să continue anchetele sale despre dopajul în fotbal.
Jurnalistul ARD s-a remarcat dezvăluind în documentarele din 2014 practicile de dopaj din sportul rus, evocând, prin mărturii, un sistem generalizat de dopaj în atletism.
Reportajul a făcut mare vâlvă şi a dus la înfiinţarea unei prime comisii de anchetă de către Agenţia mondială antidoping (AMA/WADA). Aceasta a fost urmată de multe alte astfel de comisii, între august 2015 şi iunie 2016, care îi acuzau pe ruşi că încalcă în continuare regulamentele antidoping. Rusia a fost interzisă din competiţiile de atletism la JO de la Rio din 2016.
O serie de anchete şi de dezvăluiri de presă au pus de asemenea în evidenţă un sistem de dopaj orchestrat de statul rus la Jocurile Olimpice de iarnă 2014 de la Soci, un eveniment din care Putin a dorit să facă o vitrină a puterii sportive din ţara sa.
În consecinţă, după o serie de sancţiuni adoptate, în pofida negării ruşilor, ţara a fost suspendată de Comitetul Internaţional Olimpic (CIO). Doar anumiţi sportivi ruşi au putut concura la ultimele Jocuri de iarnă de la PyeongChang, sub drapel neutru. AGERPRES (autor: Mircea Lazaroniu; editor: Adrian Drăguţ, editor online: Gabriela Badea)
