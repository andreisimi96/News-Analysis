Traficul rutier va fi restricţionat sâmbătă, în Bucureşti, în contextul mitingului organizat de Partidul Social Democrat împotriva abuzurilor şi a încălcării principiilor statului de drept.
Potrivit unui comunicat transmis AGERPRES de Brigada Rutieră, pentru manifestaţia publică din Piaţa Victoriei, începând cu ora 14,00, se va restricţiona traficul rutier pe şos. Kiseleff, de la Arcul de Triumf până la Piaţa Victoriei, respectiv şos. Kiseleff, de la Arcul de Triumf până la Piaţa Presei Libere (zona central - mediană, gradual, în funcţie de sosirea participanţilor).
Pentru manifestaţia care va avea loc între orele 20,00 - 22,00, Brigada Rutieră a Capitalei va restricţiona temporar traficul.
Vor fi instituite următoarele restricţii de circulaţie:
* se va restricţiona traficul şi pe str. Paris de la Piaţa Quito şi până la Piaţa Victoriei;
* pe str. Arh. Ion Mincu cu excepţia riveranilor;
* breteaua care leagă bd. Iancu de Hunedoara de Piaţa Victoriei;
* breteaua care leagă şos. Nicolae Titulescu de Piaţa Victoriei;
* bd. Lascăr Catargiu între Piaţa Romană şi Piaţa Victoriei, precum şi străzile care acced în acestea;
* Calea Victoriei între Piaţa Victoriei şi bd. Dacia, precum şi străzile care acced în acestea;
* bd. Aviatorilor între Piaţa Charles de Gaulle şi Piaţa Victoriei.
Totodată, nu se va permite accesul în Piaţa Victoriei dinspre bd. Ion Mihalache, şos. Nicolae Titulescu, str. Buzeşti.
Poliţiştii recomandă următoarele rute alternative: Calea Dorobanţi - şos. Ştefan cel Mare - Calea Moşilor - Piaţa Universităţii şi bd. Ion Mihalache - bd. Mareşal Averescu - bd. Mărăşti - Piaţa Montreal - şos. Bucureşti-Ploieşti.
Brigada Rutieră le solicită conducătorilor de autovehicule să folosească mijloacele de transport în comun, în special metroul, pentru a evita blocajele de trafic; să nu oprească ori să staţioneze decât în locurile special amenajate; să îşi păstreze calmul şi să nu claxoneze abuziv în cazul în care se află în zone aglomerate; să respecte semnalele şi recomandările poliţiştilor rutieri care se află în punctele de deviere. Pietonii au obligaţia să circule numai pe trotuare, să traverseze strada prin locurile special amenajate şi semnalizate sau la culoarea verde a semaforului electric, după o temeinică asigurare şi să nu staţioneze pe partea carosabilă. AGERPRES/(AS - autor: Andreea Rotaru, editor: Georgiana Tănăsescu, editor online: Ada Vîlceanu)
