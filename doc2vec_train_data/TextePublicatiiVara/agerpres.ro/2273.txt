Caravana Gaudeamus revine la Timişoara, în perioada 13 - 17 iunie, după cinci ani de pauză, de data aceasta în noua Piaţă a Libertăţii, ineditul celei de a X-a ediţii fiind Standul Centenar România, care cuprinde o bogată selecţie de volume dedicate acestui moment istoric.
În ultimii ani, caravana a fost suspendată în Timişoara, întrucât pieţele ultracentrale Unirii, Operei/Victoriei şi Libertăţii au fost în lucrări de reabilitare.
"Sărbătoarea cărţii, reluată la cererea publicului timişorean, este organizată de Radio România, prin echipa Gaudeamus şi Radio Timişoara, cu sprijinul Primăriei Municipiului Timişoara. (...). Cele mai prestigioase edituri din România, numărul mare al participanţilor şi varietatea domeniilor editoriale abordate sunt garanţia pentru o ofertă bogată şi variată, pentru toate gusturile, vârstele şi preocupările", anunţă organizatorii caravanei, printr-un comunicat remis AGERPRES.
Iubitorii de carte sunt aşteptaţi cu importante reduceri de preţuri, inclusiv pentru titluri recente, pachete promoţionale şi serii de autor, cu Standul Centenar România care oferă o bogată selecţie de volume dedicate acestui moment istoric ce pot fi studiate aici şi achiziţionate de la standurile participanţilor, dar şi cu Tombola Gaudeamus, cu premii extrem de atractive - două tablete şi un laptop.
Deschiderea oficială a noii ediţii a Caravanei Gaudeamus în viitoarea Capitală Culturală Europeană 2021 va avea loc miercuri, la ora 12.00 şi marchează atât Anul Centenar, cât şi 90 de ani de Radio România.
Fiecare dintre ediţiile precedente ale Caravanei Gaudeamus de la Timişoara a atras mii de iubitori de carte de toate vârstele. AGERPRES/(AS - autor: Otilia Halunga, editor: Oana Popescu, editor online: Irina Giurgiu)
