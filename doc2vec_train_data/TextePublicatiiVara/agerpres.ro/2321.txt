Persoanele care vor să doneze sânge pot veni joi în Parcul Regele Mihai I (fost Herăstrău), intrarea Charles de Gaulle, între 8,30 şi 13,30, la Centrul Mobil de Donare.
Acţiunea are loc cu prilejul Zilei Mondiale a Donatorului de Sânge.
"Anul acesta, evenimentul are ca temă solidaritatea umană şi pentru asta le mulţumim persoanelor care vin constant să doneze şi care îi încurajează şi pe alţii să salveze vieţi. De asemenea, dorim să subliniem necesitatea donării de sânge, constant, tot timpul anului", se arată într-un comunicat remis presei de către ASSMB.
În Capitală sunt 60 de spitale de stat şi private, dintre care 14 de urgenţă, lunar cererea de sânge fiind de trei ori mai mare decât cantitatea care poate fi oferită.
Administraţia Spitalelor şi Serviciilor Medicale Bucureşti şi Centrul de Transfuzii Sanguine Bucureşti sunt parteneri în campania de informare "N-avem sânge", iar donatorii fideli primesc bilete la spectacolele şi piesele de teatru desfăşurate în instituţiile de cultură din subordinea Primăriei Capitalei. AGERPRES/(AS-autor: Roberto Stan, editor: Mihai Simionescu, editor online: Ada Vîlceanu)
