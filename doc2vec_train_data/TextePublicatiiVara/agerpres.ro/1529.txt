Tânăra Armanda-Maria Vărneanu, în vârstă de 19 ani, singura absolventă de liceu din judeţul Tulcea care anul trecut a obţinut media 10 la Bacalaureat, îşi continuă în prezent studiile la Facultatea de Drept a UBB Cluj-Napoca, ea afirmând că sentimentul responsabilităţii faţă de România a fost unul dintre argumentele deciziei luate în privinţa studiilor universitare.
A participat la concursuri încă din anii de grădiniţă, iar primele teste în faţa publicului le-a susţinut în domeniul muzical, pentru ca mai târziu, în ciclul primar, să participe la concursurile de matematică şi limba română "Cangurul". "Am avut activitate competitivă de mică. Dintotdeauna cred că am avut ambiţie şi determinare", a declarat, pentru AGERPRES, Armanda Maria Vărneanu.
Cel mai provocator concurs la care a participat a fost Olimpiada de logică din anii 2015 şi 2016. Instruită de profesoara Nicoleta Caulea, în anul 2016, a obţinut menţiune la faza naţională.
De-a lungul timpului, a mai câştigat premii. "Când eram în clasa a V-a sau a VI-a, am fost vicepreşedinte pentru o zi al Consiliului Judeţean. A fost un moment memorabil, pentru că am obţinut şi primul meu salariu care a fost foarte satisfăcător. Cred că erau 200 sau 400 de lei. Am primit banii în perioada premergătoare sărbătorilor pascale şi i-am gestionat pentru cadouri", şi-a amintit tânăra.
La sfârşitul fiecărui an şcolar, a obţinut premiul I şi susţine că încă mai are "o obsesie pentru excelenţă". "Am avut o obsesie pentru excelenţă şi încă o mai am. În acelaşi timp, am ştiut să mă bucur de timpul meu liber şi nu am stat niciodată în week-end închisă în casă. Mi-a plăcut să mă plimb, să mă bucur de adolescenţă", a afirmat Armanda Maria Vărneanu.
Ea a mai spus că nu are un model, însă a menţionat că din fiecare personalitate pe care o cunoaşte şi care i se pare interesantă din punct de vedere al bagajului de cunoştinţe încearcă să extragă lucrurile care i s-ar potrivit şi care ar ajuta-o să se dezvolte.
"Anul trecut, nu mă aşteptam să iau nota 10 la Bacalaureat. Am muncit foarte mult. Eram convinsă că nota va fi peste 9, 9,50, în schimb ştiu cât de subiectivă este notarea la Limba Română şi la Istorie pe partea de comentariu şi nu am vrut să-mi stabilesc un target şi să fiu după aceea dezamăgită de un insucces. Am rămas optimistă, echilibrată, raţională până la aflarea rezultatelor, atunci când pot spune că am avut un moment de strălucire", a precizat Armanda Maria Vărneanu.
După Bacalaureat a dat examen atât la Facultatea de Limbi Străine a Universităţii din Bucureşti, cât şi la Facultatea de Drept din Cluj-Napoca. A fost admisă la ambele facultăţi, iar în final a ales instituţia de învăţământ superior din Ardeal.
"Atunci când am ales să urmez cursurile Facultăţii de Drept m-am gândit că aş putea schimba ceva. Mă simt responsabilă de ţară. În toată degringolada aceasta, aici am primit noţiunile de bază şi cred într-o conştiinţă a populaţiei. Nu cred că aş putea să mă identific din punct de vedere cultural într-un alt mediu, astfel că posibilitatea de a rămâne şi după finalizarea studiilor aici reprezintă o opţiune. Mă gândesc că România are nevoie de generaţii cu spirit inovativ, practic, pragmatic care ar putea schimba ceva în bine", a afirmat tânăra studentă.
Întrebată despre sistemul de învăţământ preuniversitar din România, singura absolventă de liceu din judeţul Tulcea care anul trecut a obţinut nota 10 la Bacalaureat a punctat atât lucrurile care i-au plăcut, cât şi cele care au deranjat-o, pledând pentru reformă în învăţământ.
"Sistemul de învăţământ din România se bazează foarte mult pe acumulare de informaţii, asimilare, memorare, ceea ce este esenţial în ceea ce priveşte pătrunderea în esenţa lucrurilor, în implicaţiile absconse. Mi-am dezvoltat foarte mult capacitatea de memorare. Este primordial să ai un bagaj de cunoştinţe pentru a porni pe drumul aplicabilităţii noţiunilor, terminologiilor. În schimb, în România, la partea de aplicabilitate mai este de lucrat. Nu se pune accent atât de mult ca în ţările europene nordice pe experimente, pe practică. Aş putea să fac trimitere la sistemul de învăţământ din Finlanda, considerat cel mai bun din lume, în care zilnic se alocă un timp special pentru experimente. Acolo, clasele sunt oarecum divizate în ceea ce priveşte partea practică pentru ca fiecare elev să aibă şansa să înţeleagă lecţia respectivă. Ar reprezenta un model pentru România, ar aduce un bonus pentru tineri, fiindcă suntem foarte interesaţi de experimente, fenomene, nu doar de domeniul abstract, al ideilor", spune tânăra de nota 10.
Ea consideră şi că sistemul de notare folosit în şcoala românească ar putea fi îmbunătăţit prin preluarea modelului finlandez, de exemplu.
"Sistemul de notare are atât aspecte pozitive, cât şi carenţe, pentru că prin notare îţi dezvolţi spiritul competitiv, se dezvoltă o oarecare rivalitate, se naşte sau se dezvoltă spiritul concurenţial. Dar, uneori, aceste sentimente sunt duse la extrem şi pot degenera într-o inamiciţie cel puţin. În schimb, acolo (Finlanda, n.red.), notele sunt exprimate într-un mod discret, individual, ceea ce face ca disensiunile privind notarea să nu existe. Ar fi nemaipomenit dacă s-ar găsi o soluţie viabilă în ceea ce priveşte comprimarea materialelor didactice. Sunt situaţii în care infrastructura devine un factor decisiv şi influenţează activitatea elevilor. Este nevoie de o reformă în învăţământ care să se implementeze treptat în favoarea elevilor şi a profesorilor", a declarat Armanda Maria Vărneanu.
Referindu-se la România de astăzi, spune că i-ar plăcea să vadă mai multă unitate. "Cred că împreună am putea clădi ceva durabil, că fiecare ar trebui să-şi lase orgoliul la o parte şi să contribuie cu o mică parte, insignifiantă dacă ne gândim în ansamblu, la formarea unei corole care să reprezinte până la urmă binele ţării. Îmi doresc ca peste cel puţin 20 de ani, România să ajungă într-un stadiu în care să pot spune că modernitatea se îmbină foarte bine cu spiritul civic. Revenind la sistemul de învăţământ, cred că ar trebui să se adauge ore de morală, etică, deontologie, la fel ca în ţările occidentale, pentru formarea şi dezvoltarea unui spirit activ în ansamblul mecanismului statal", a mai spus tânăra premiantă din Tulcea. AGERPRES / (A, AS - autor: Luisiana Bîgea, editor: Marius Frăţilă, editor online: Gabriela Badea)
Sursa foto: Armanda-Maria Vărneanu/ Facebook  
