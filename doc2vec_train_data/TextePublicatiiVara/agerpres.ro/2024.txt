Apropiatul summit între preşedintele american, Donald Trump, şi liderul nord-coreean Kim Jong Un doar va marca începutul unui "lung proces", a declarat luni preşedintele Coreei de Sud, Moon Jae In, potrivit mass-media sud-coreene citate de dpa.
"Relaţia ostilă adânc înrădăcinată şi problema programului nuclear nord-coreean nu pot fi rezolvate printr-o singură acţiune, în (doar) o întrevedere dintre lideri", a declarat Moon în timpul întâlnirii sale săptămânale cu principalii săi adjuncţi, informează agenţia de presă Yonhap.
Chiar şi după ce va începe dialogul între cei doi lideri, vom avea nevoie de un proces lung care ar putea dura un an, doi ani şi chiar mai mult pentru a rezolva complet problemele, a adăugat Moon.
Liderul susd-coreean şi-a mai exprimat optimismul, afirmând că are "aşteptări, dar şi speranţe că summitul de mâine va fi un succes".
Summitul istoric, care va aduce pentru prima faţă în faţă un preşedinte american şi un lider nord-coreean, va viza un acord privitor la denuclearizarea Coreei de Nord în schimbul relaxării sancţiunilor diplomatice şi economice asupra Phenianului.
Potrivit KCNA, agenţia oficială de presă de la Phenian, cele două părţi vor face schimb de opinii cu privire la instituirea unor noi relaţii americano-nord-coreene, precum şi la 'problema construirii unui mecanism permanent şi durabil de menţinere a păcii în Peninsula Coreeană' şi 'problema realizării denuclearizării Peninsulei Coreene'.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
