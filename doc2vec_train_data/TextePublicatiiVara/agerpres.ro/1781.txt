Încetarea unilaterală a focului cu talibanii anunţată joi de preşedintele afgan Ashraf Ghani va permite intensificarea operaţiunilor împotriva organizaţiei Stat Islamic (EI), a indicat vineri, la Bruxelles, comandantul Forţelor americane şi ale NATO în Afganistan, generalul John Nicholson.
El a explicat că au loc operaţiuni cu regularitate pentru alungarea luptătorilor SI şi ai Al-Qaida, care controlează părţi din teritoriul afgan, mai ales provinciile Kunar (nord-est), Nangahar (est) şi Jowzjan (nord).
'Suntem în mijlocul unei noi ofensive împotriva SI în Nangahar', a declarat generalul Nicholson, precizând că este vorba despre o ofensivă terestră purtată de comandouri afgane şi de forţe speciale americane, cu sprijin aerian afgan şi american.
'Aceasta va continua şi chiar se va intensifica în perioada de încetare a focului' cu talibanii, a adăugat el, citat de AFP şi Reuters.
Generalul Nicholson a menţionat că SUA s-au angajat să respecte încetarea focului oferită talibanilor de preşedintele afgan, dar a dat asigurări că armata americană nu va ezita să se apere dacă va fi cazul.
'Vom lua măsuri pentru a apăra forţele coaliţiei şi forţele afgane. Acesta înseamnă că vom supraveghea (situaţia) şi vom fi pregătiţi să răspundem oricărei ameninţări împotriva forţelor noastre care s-ar prezenta sau care ar părea iminentă', a dat asigurări generalul Nicholson.
Preşedintele afgan Ashraf Ghani, ale cărui oferte de pace către talibani au rămas până acum fără răspuns, a anunţat joi o încetare a focului unilaterală şi temporară cu aceştia pentru sfârşitul Ramadanului.
Încetarea luptelor ar urma să dureze circa o săptămână, probabil între 12 şi 20 iunie, ipoteză considerată totuşi puţin probabilă de observatori. AGERPRES/(AS - autor: Irina Cristea, editor: Gabriela Ionescu, editor online: Anda Badea)
