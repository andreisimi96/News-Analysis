România îşi alege echipa naţională pentru concursul "European Cyber Security Challenge 2018' (ECSC18)", în perioada 7-8 iulie 2018, prin intermediul unei platforme online, a anunţat Centrul Naţional de Răspuns la Incidente de Securitate Naţională (CERT-RO), pe pagina de Facebook.
Astfel, pentru al patrulea an consecutiv, Serviciul Român de Informaţii, împreună cu CERT-RO şi Asociaţia Naţională pentru Securitatea Sistemelor Informatice, alături de partenerii Orange, certSIGN, CISCO, Enevo Group, Banca Transilvania, BCR, Clico, Marsh şi PaloAlto Network, organizează etapa online a selecţiei echipei naţionale pentru competiţia europeană de Cyber Security.
Selecţia va cuprinde teste din domeniul securităţii aplicaţiilor web, apărării cibernetice, criptografiei, analizei traficului de reţea şi reverse engineering.
Potrivit sursei citate, în sprijinul echipei selecţionate să reprezinte România la ECSC18, SRI, alături de parteneri, va organiza sesiuni de training pentru creşterea expertizei şi dezvoltarea spiritului de echipă.
Etapa finală din acest an a ECSC va avea loc la Londra, în perioada 15 - 18 octombrie 2018, iar fiecare ţară participantă va fi reprezentată de câte o echipă formată din 10 concurenţi împărţiţi în două grupe de vârstă, respectiv 16 - 20 de ani şi 21 - 25 de ani, cu câte cinci concurenţi fiecare.
Înscrierile se pot face accesând www.cybersecuritychallenge.ro , unde se găsesc şi detalii despre competiţia de profil.
În 2017, România a devenit, pentru al doilea an consecutiv, vicecampioană europeană la competiţia dedicată securităţii cibernetice "European Cyber Security Challenge - ECSC 2017", desfăşurată în Spania.
La ediţia de anul trecut au participat: Austria, Elveţia, Germania, România, Spania, Italia, Marea Britanie, Cipru, Suedia, Norvegia, Cehia, Grecia, Estonia, Liechtenstein şi Irlanda.
La fel ca în 2016, Spania a câştigat trofeul la limită, România s-a clasat pe locul secund, iar Italia a prins ultima treaptă a podiumului. Este a doua ediţie la rând când echipa României se clasează pe podiumul competiţiei europene de securitate cibernetică, derulată la Malaga, Spania, în perioada 30 octombrie - 3 noiembrie.
Pentru ediţia din 2017 a competiţiei europene, componenţa echipei României a fost: Silvia-Elena Pripoae, Cristian-Florin Done, Filip Munteanu, Bogdan Bercean, Neculai Balaban, Cătălin Irimie, Otilion Andrei Mamoc, Ionuţ Drăguţ, Alexandru Vasile Top şi Fineas Silaghi.
European Cyber Security Challenge este o iniţiativă a ENISA (European Union Agency for Network and Information Security), care îşi propune să dezvolte abilităţile tinerilor în domeniul securităţii cibernetice, precum şi să le faciliteze contactul cu organizaţiile din mediul privat care acţionează în acest domeniu. AGERPRES/(AS - autor: Daniel Badea, editor: Oana Tilică, editor online: Anda Badea)
