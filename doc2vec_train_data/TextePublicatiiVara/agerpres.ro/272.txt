Actorul american Jeff Goldblum înregistrează albumul său de debut la vârsta de 65 de ani, informează Press Association.
Starul de la Hollywood - un apreciat pianist de jazz - a semnat un contract cu Decca Records Label Group pentru albumul său de debut.
Godblum, cunoscut pentru filme ca "Independence Day", "The Fly" sau "Jurassic Park", a fost remarcat de reprezentanţii casei de discuri în timp ce îl acompania pe Gregory Porter în cadrul uneia dintre ediţiile emisiunii Graham Norton Show de anul trecut.
Reprezentanţii Decca au zburat la Los Angeles pentru a semna contractul cu actorul, care cântă la pian de când era copil.
Pasiunea pentru jazz i-a fost insuflată de admiraţia pe care tatăl său o nutrea pentru faimosul pianist de jazz Erroll Garner, astfel că, la 15 ani, viitorul actor a început să cânte la pian în barurile din Pittsburgh.
Dincolo de apariţiile sale în blockbusteruri precum "Jurassic Park", actorul şi-a făcut timp pentru a cânta alături de trupa sa de jazz, The Mildred Snitzer Orchestra, în Los Angeles şi New York.
"Dragostea sa pentru jazz este contagioasă şi de fiecare dată când cântă te face fericit. Dacă putem să aducem muzica lui Jeff în casele oamenilor, vom contribui (...) să facem lumea un loc mai fericit", a declarat Tom Lewis, un reprezentant al Decca Records.
AGERPRES/(AS - autor: Ana Bîgu, editor: Codruţ Bălu, editor online: Simona Aruştei)
