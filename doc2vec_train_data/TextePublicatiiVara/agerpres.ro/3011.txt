Multiplul campion olimpic Ivan Patzaichin este implicat de mulţi ani în campanii şi proiecte care vizează promovarea Deltei, a mişcării în natură, a ecoturismului sau turismului lent. A gândit realizarea unei ambarcaţiuni care să semene cu lotca pescarilor din Deltă şi aşa a apărut canotca, numită şi ''bicicleta apelor'', unică în Europa.
"Ideea realizării acestei bărci - canotca - a apărut în 2009, când l-am întâlnit pe Teodor Frolu şi împreună am pus bazele Asociaţiei Ivan Patzaichin - Mila 23. Am discutat cu el despre cât de agresată este Delta de ambarcaţiunile cu motor şi m-am gândit la o bicicletă a apelor. Am vrut să creez o barcă asemănătoare cu lotca tradiţională, dar care să fie mai uşor de manevrat", a declarat pentru AGERPRES Ivan Patzaichin.
Canotca a fost realizată de Paul Vasiliu, din Tulcea, şi a fost prezentată publicului în 2011. În opinia lui Ivan Patzaichin, ea ar putea deveni "un produs românesc oferit la export pentru alte destinaţii de turism din lume bazate pe rowing".
Odată creată canotca, ea a fost punctul de plecare al unui festival al concursurilor desfăşurate în aer liber în diferite oraşe din România în timpul verii, în cadrul proiectului "Descoperă Rowmania", care şi-a propus să promoveze ecoturismul, să reconecteze oamenii la natură şi să valorifice reţeaua hidrografică a României prin sportul cu vâsle. Canotca este şi vedeta RowmaniaFest, eveniment anual găzduit de Tulcea, în funcţie de Turneul Internaţional al Dunării (TID), cel mai lung turneu din lume destinat bărcilor fără motor.
Foto: (c) GRIGORE POPESCU / AGERPRES FOTO
"Ca unul care m-am născut în Deltă, întotdeauna am considerat că tot ceea ce am realizat în viaţă le datorez lor, oamenilor din Deltă, pentru că acolo am învăţat respectul faţă de muncă, pentru cei din jurul tău. De mulţi ani doream să mă întorc, să vin în sprijinul localnicilor. Lucrul acesta s-a întâmplat abia în 2009, când am reuşit să mă despart de carieră. (...) Ceea ce am încercat să fac pentru cei din Deltă a fost să vin în sprijinul oamenilor, pentru că au nevoie de un ajutor, ei nu au fost ajutaţi în ultimii 20 şi ceva de ani. Iar unul ca mine a trăit şi a văzut momentele din Deltă când nu exista nici poliţie, nici medic. Aveau nişte reguli clare de convieţuire între om şi natură, adică exista un respect sau bun simţ de a trăi între natură şi localnici. De aceea, toate proiectele noastre, tot ceea ce facem este legat - ele nu sunt separate, sunt un tot unitar. Noi asta încercăm să promovăm, turismul ecologic, turism lent. Turismul lent înseamnă a face oamenii să înţeleagă că trebuie să aibă respect faţă de natură şi, în acelaşi timp, să aibă şi ce să câştige. Şi atunci încercăm ca prin lucrurile acestea oamenii să devină mai conştienţi că tot ce au în jurul lor este o bogăţie, poate deveni o mândrie, chiar pentru tineri, chiar pentru copiii care provin de acolo, să înceapă să devină un mod de mândrie şi de a rămâne acolo, în Deltă, de a exploata această frumuseţe, aceste tradiţii. Delta poate deveni, aşa cum am repetat-o de foarte multe ori, 'regina' ecoturismului din Europa şi nu numai", afirma Ivan Patzaichin în 2014, într-un interviu pentru AGERPRES.
Un proiect al Asociaţiei Ivan Patzaichin - Mila 23 şi al mişcării Rowmania este campania "Descoperă Rowmania - România naturală văzută din barcă", o campanie naţională de promovare a patrimoniului natural având ca obiectiv să-i reapropie pe oameni de natură, să-i reconecteze la aceasta, având ca instrument canotca şi ca activitate vâslitul. Concursurile din ţară îşi stabilesc câştigătorii la Tulcea, în cadrul Festivalului internaţional al bărcilor cu vâsle, RowmaniaFest.
Foto: (c) SORIN LUPŞA / AGERPRES FOTO
"'Descoperă Rowmania - România naturală văzută din barcă' a fost creat pentru tineri, pentru copii, să-i determine să iasă la mişcare, în natură. De la an la an am avut surprize extrem de plăcute. Multe oraşe, ca Alba Iulia, Călăraşi, Buzău, au creat chiar locuri de agrement pentru acest proiect. Sunt oraşe care deja mi-au propus să facem ediţiile în câte două zile, prima zi cu elevi, copii, şi a doua zi cu cei mari. Cred că suntem pe drumul cel bun", a declarat Ivan Patzaichin.
Fostul mare sportiv crede că România are resurse naturale şi umane încă nedescoperite care, "dacă sunt puse inteligent la treabă, pot să o dezvolte şi să o facă atrăgătoare pentru turişti".
"De aceea Rowmania s-a lansat odată cu canotca, o canoe ca o lotcă, un produs românesc nou, care preia tradiţia marangozilor, meşteşugarii bărcilor de lemn din Delta Dunării, şi o îmbină cu liniile dinamice ale unei canoe", a explicat Ivan Patzaichin.
În 2014, fostul mare campion a demarat un proiect gândit pentru Bucureşti - "Ocupăm Dâmboviţa", cu scopul de a repune Dâmboviţa pe hartă mentală a bucureştenilor şi a vizitatorilor Capitalei. Astfel, pe porţiunea de apă a Dâmboviţei dintre Podul Unirii şi Biblioteca Naţională se poate vâsli, se poate face mişcare în aer liber.
Foto: (c) RADU TUŢĂ / AGERPRES FOTO
"Dâmboviţa este proiectul de a promova ecoturism, de a promova mişcarea şi, mai ales, mişcarea în natură. Dâmboviţa poate să devină mult mai prietenoasă cu oamenii şi cu cei din jur, cei care vor să se apropie. Noi încercăm să promovăm zona ca un loc care să fie foarte primitor cu oamenii. Aşa îşi vor da seama că Dâmboviţa poate să devină un mare generator de aer condiţionat. (...) M-aş bucura să pot spune, peste câţiva ani, că am 'sădit seminţele' unor proiecte frumoase, care merg bine şi care, după ce au fost 'sădite' şi îngrijite după puterile mele, au trecut în mâinile celor pe care i-am avut în gând atunci când am pornit la treabă: oamenii din Deltă, cei cărora le sunt dator cu copilăria mea, cu faptul că am devenit omul care sunt acum şi cu felul de a privi lumea", a spus Ivan Patzaichin.
Ivan Patzaichin, multiplu campion european, mondial şi olimpic la kaiac-canoe, fost antrenor al lotului olimpic de kaiac-canoe, s-a născut la 26 noiembrie 1949 în localitatea Mila 23, judeţul Tulcea. A început să practice sportul la Tulcea, la 18 ani fiind transferat la secţia de kaiac-canoe a clubului Dinamo, unde realizează o carieră sportivă excepţională.
În cei 17 ani dedicaţi sportului de performanţă a câştigat peste 40 de titluri de campion naţional şi peste 30 de campion balcanic. Cele mai mari performanţe le-a obţinut la Jocurile Olimpice, la care a fost prezent la cinci ediţii (1968-1984), cucerind de patru ori aurul olimpic: Mexic (1968), Munchen (1972), Moscova (1980), şi Los Angeles (1984) şi de trei ori medalia de argint (1972, 1980 şi 1984).
În 1984 se retrage din activitatea competiţională, dedicându-se antrenoratului. A reuşit să câştige peste 100 de titluri ca antrenor al lotului naţional şi olimpic de kaiac-canoe, calitate în care a fost prezent la Olimpiadele din 1992 - Barcelona, 1996 - Atlanta, 2000 - Sydney, 2004 - Atena, 2008 - Beijing. Este Maestru Emerit al Sportului şi Antrenor Emerit.
A înfiinţat Asociaţia "Ivan Patzaichin - Mila 23" şi Rowmania, organizaţii care se ocupă de promovarea ecoturismului şi a zonelor din Delta Dunării. AGERPRES/(Documentare - Marina Bădulescu, editor: Doina Lecea, editor online: Gabriela Badea)
