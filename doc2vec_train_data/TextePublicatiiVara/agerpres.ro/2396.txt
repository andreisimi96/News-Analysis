Secretarul de stat pentru afaceri bilaterale şi strategice în spaţiul euroatlantic, George Ciamba, a avut, miercuri, la Berlin, consultări cu omologul său, Andreas Michaelis, secretar de stat în cadrul Ministerului federal al afacerilor externe, context în care oficialul român a vorbit despre "obiectivul legitim al României de a adera la spaţiul Schengen".
Vizita la Berlin a oficialului român a avut loc în contextul lucrărilor celei de-a XXI-a Comisii guvernamentale mixte pentru problematica minorităţii germane din România, la care a participat în calitate de co-preşedinte şi care s-au desfăşurat marţi şi miercuri, informează un comunicat al Ministerului Afacerilor Externe (MAE) transmis AGERPRES.
A avut loc o trecere în revistă a domeniilor de interes comun, cu accent pe aspectele de securitate regională, priorităţile viitoarei Preşedinţii române a Consiliului UE în sfera relaţiilor externe, procesul de reflecţie asupra viitorului Europei, reiterându-se importanţa dialogului şi coordonării constante a celor două părţi, arată sursa citată.
În context, secretarul de stat George Ciamba a salutat acordul bilateral asupra numelui constituţional al Republicii Macedonia, şi anume Republica Macedonia de Nord, subliniind faptul că acest pas istoric este decisiv pentru actualul context internaţional din Europa de Sud-Est.
Cu privire la viitorul Europei, oficialul român "a exprimat angajamentul ferm al României, ca stat membru UE cu o abordare profund pro-europeană şi viitoare ţară ce va asigura preşedinţia Consiliului UE, în favoarea consolidării proiectului european. El a subliniat că, din perspectiva României, o Europă puternică are nevoie, în continuare, de solidaritate şi de o politică de coeziune care să asigure convergenţa la nivelul Uniunii, ca premisă pentru unitatea UE".
"George Ciamba a reiterat obiectivul legitim al României de a adera la spaţiul Schengen, pe baza îndeplinirii criteriilor de aderare şi a contribuţiei semnificative a României la asigurarea securităţii frontierelor externe ale UE", mai arată MAE.
Cu privire la Balcanii de Vest, o temă importantă pe agenda preşedinţiei române a Consiliului UE, secretarul de stat român a evidenţiat importanţa continuării procesului de extindere a UE şi rolul pozitiv al acestei politici în accelerarea reformelor în statele din regiune. A evidenţiat, totodată, interesul României, ca stat aflat în imediata vecinătate a Balcanilor de Vest, direct interesat de evoluţiile din regiune, de a fi racordat la iniţiativa Procesului Berlin.
Totodată, secretarul de stat George Ciamba a subliniat importanţa zonei Marii Negre, atât din perspectiva identificării unor obiective de cooperare sectorială, în contextul pregătirii preşedinţiei Consiliului UE, cât şi din punct de vedere al securităţii, arătând că regiunea este una strategică atât pentru România, cât şi pentru UE şi NATO.
În ceea ce priveşte vecinătatea estică a UE, George Ciamba a precizat că Republica Moldova constituie o prioritate constantă a politicii externe a României şi a subliniat importanţa continuării procesului de reforme şi a parcursului european, arătând că sprijinul UE este esenţial, mai ales în contextul internaţional actual, mai precizează MAE. AGERPRES/(AS - autor: Oana Ghiţă, editor: Georgiana Tănăsescu, editor online: Anda Badea)
