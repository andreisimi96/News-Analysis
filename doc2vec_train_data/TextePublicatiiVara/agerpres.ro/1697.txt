Ziua mondială a oceanelor, marcată în fiecare an la 8 iunie, are rolul de a reaminti importanţa pe care o au oceanele pentru întreaga planetă şi pentru specia umană.
Oceanele reprezintă fundamentul vieţii pe Pământ, ele facilitând legătura între oameni de pe întregul mapamond, indiferent unde locuiesc. De asemenea, generează cea mai mare parte a oxigenului pe care îl inspirăm, absorb o mare parte din emisiile de dioxid de carbon, asigură hrană şi nutrienţi şi reglează clima.
Foto: (c) CRISTIAN NISTOR / AGERPRES FOTO
Această zi a fost instituită la 8 iunie 1992, la Summitul Naţiunilor Unite de la Rio de Janeiro. Ca urmare a unei rezoluţii adoptate de Adunarea Generală a ONU în decembrie 2008, Ziua mondială a oceanelor a fost recunoscută oficial de Organizaţia Naţiunilor Unite, urmând a fi sărbătorită în fiecare an la data de 8 iunie. Cu fiecare ediţie, un număr tot mai mare de ţări şi organizaţii marchează această zi, promovând ocrotirea oceanelor planetei.
Foto: (c) CRISTIAN NISTOR / AGERPRES FOTO
Tema pentru 2018 este "Preventing plastic pollution and encouraging solutions for a healthy ocean" ("Prevenirea poluării cu obiecte din plastic şi soluţii încurajatoare pentru un ocean sănătos"), potrivit www.un.org .
Materialele poluante provoacă daune masive resurselor marine. Circa 80% din totalul poluării din apa oceanelor provine de la oamenii de pe uscat; anual 8 milioane de tone de material plastic ajung în ocean provocând un adevărat dezastru asupra faunei, pescuitului şi turismului; poluarea cu plastic costă în fiecare an viaţa a 1 milion de păsări marine şi 100 000 de mamifere marine; plasticul provoacă anual 8 miliarde de dolari daune ecosistemelor marine, potrivit datelor Naţiunilor Unite, indică www.un.org. AGERPRES/(Documentare - Suzana Cristache Drăgan, editor: Liviu Tatu, editor online: Adrian Dădârlat)
