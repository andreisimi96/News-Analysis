Candidatul de dreapta, Ivan Duque, a câştigat primul tur al alegerilor prezidenţiale desfăşurate duminică în Columbia, dar urmează să se confrunte pe rivalul său de stânga, Gustavo Petro, în turul al doilea, la 17 iunie, potrivit rezultatelor oficiale, transmite AFP.
După 99,46% din voturile numărate, Ivan Duque, susţinut de fostul preşedinte Alvaro Uribe (2002-2010), a obţinut 39,11% din voturi, urmat de fostul luptător de gherilă Gustavo Petro cu 25,10%. Centristul Sergio Fajardo s-a situat pe poziţia a treia cu 23,76%, potrivit rezultatelor comunicate de autoritatea electorală.
Preşedintele de centru-dreapta Manuel Santos nu a mai putut candida după două mandate din 2010.
Aceste alegeri au fost primele de semnarea, la sfârşitul lui 2016, a istoricului acord de pace cu Forţele Revoluţionare Armate din Columbia (FARC), puternica gherilă care a depus armele şi s-a transformat în partid politic.
Ivan Duque s-a angajat în campania electorală să modifice termenii acordului de pace şi să judece foştii rebeli pentru crime de război.
Gustavo Petro, fost primar de stânga al capitalei Bogota a promis că va revizui politica economică convenţională a Columbiei şi va redistribui averea de la cei bogaţi la cei săraci.AGERPRES/(AS - editor: Alic Mîrza, editor online: Daniela Juncu)
