Rebeccah L. Heinrichs, Senior Fellow Hudson Institute, a declarat, într-un interviu acordat AGERPRES că are, cu ambasada României în Statele Unite ale Americii, "unele dintre cele mai puternice parteneriate", împărtăşind aceeaşi viziune în privinţa descurajării ameninţărilor.
Rebeccah L. Heinrichs şi James Carafano, vicepreşedinte Kathryn And Shelby Cullom Davis Institute for National Security and Foreign Policy- Heritage Foundation, au vorbit pentru AGERPRES despre provocările de securitate din regiunea Mării Negre şi despre relaţia dintre Statele Unite ale Americii şi România.
"Vreau să subliniez asta, eu sunt Senior Fellow Hudson Institute, Jim este la Heritage Foundation. Cu ambasada României am unele dintre cele mai puternice parteneriate în ceea ce priveşte schimbul de informaţii, prietenie, vedem ameninţările în aceeaşi manieră şi avem o viziune comună în ceea ce priveşte descurajarea ameninţărilor", a spus Heinrichs.
La rândul său, Carafano a vorbit despre relaţia cu reprezentanţii misiunii României în SUA. "Lucrăm mult în interiorul comunităţilor ambasadelor din Washington D.C. Ambasada României cred că vă reprezintă ţara foarte, foarte bine şi contribuie la cauza comună a celor două state. Avem unul dintre cele mai vibrante parteneriate cu SUA", a punctat expertul. El a apreciat că SUA văd în România un partener "natural". "Dacă vă uitaţi, mai ales din perspectiva SUA, unde sunt ţările care se apropie economic, strategic, filozofic - avem un arc din Islanda în Marea Britanie, în ţările nordice, baltice, central-europene, cu o ancoră în Sudul Europei. Sunt ţările ca care SUA se raportează ca la partenerii lor naturali, care văd lumea asemenea lor. Cred că România face parte din acest grup", a afirmat specialistul în politică externă.
În acest context, Heinrichs a vorbit despre mizele NATO, dar şi despre implicarea ţării noastre în Alianţa Nord-Atlantică.
"Această Alianţă există pentru că împărtăşim aceeaşi viziune asupra lumii, principii de care ne pasă - drepturile omului, pluralism, societăţi drepte, să respectăm ceea ce noi numim norme internaţionale, tratate, acorduri, să recunoaştem graniţe naţionale şi suveranitatea naţiunilor - lucruri pe care Rusia nu le recunoaşte şi nu le înţelege şi nu joacă după aceste reguli. România a demonstrat că este un prieten bun, când vine vorba de aceste principii şi idei", a mai evidenţiat Rebeccah L. Heinrichs. AGERPRES/(A - autor: Oana Ghiţă, editor: Karina Olteanu, editor online: Adrian Dădârlat)
