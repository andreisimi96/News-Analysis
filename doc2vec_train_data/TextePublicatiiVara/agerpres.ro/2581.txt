Direcţia de Sănătate Publică (DSP) Tulcea a infirmat, vineri, cele două suspiciuni de scarlatină apărute zilele trecută la doi copii dintr-o grădiniţă din municipiul reşedinţă de judeţ.
Doi copii cu vârste de 4 ani şi 5 ani care învaţă la aceeaşi grădiniţă au fost internaţi săptămâna aceasta la Spitalul Judeţean de Urgenţă din municipiu cu simptome similare celor ale scarlatinei.
"Analizele de laborator arată că rezultatul este negativ, astfel că cele două suspiciuni de scarlatină nu se confirmă", a declarat vineri, pentru AGERPRES, directorul DSP, Mihaela Nicolau.
După prelevarea probelor de exudat faringian de la cei doi copii, DSP a făcut mai multe recomandări conducerii grădiniţei la care învaţă aceştia, iar printre acestea s-au aflat efectuarea triajului epidemiologic timp de 10 zile, aerisirea sălilor de curs, în condiţiile în care scarlatina este o boală aerogenă, şi efectuarea dezinfecţiei unităţii de către o firmă specializată. AGERPRES/(AS - autor: Luisiana Bîgea, editor: Oana Popescu, editor online: Ada Vîlceanu)
