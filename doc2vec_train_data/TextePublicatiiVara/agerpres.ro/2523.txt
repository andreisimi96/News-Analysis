O emisiune de opt timbre dedicată aniversării a 50 de ani de la lansarea peliculei ''2001: A Space Odyssey'', în regia lui Stanley Kubrick, a fost lansată în Marea Britanie, informează joi Press Association.
Timbrele sunt ilustrate cu cadre din film, imagini din culise şi texte scrise cu un font inspirat din grafica originală a peliculei. Fiecare marcă poştală conţine un mesaj ascuns pe care admiratorii filmului sunt invitaţi să-l descopere.
Unul dintre timbre îl înfăţişează chiar pe Kubrick, în timp ce pe un altul apare imaginea scriitorului Arthur C. Clarke, a cărui povestire se afla la baza scenariului filmului.
Celelalte timbre înfăţişează personaje sau simboluri din film: ''Monolitul'', ''Copilul Stea'', Dr. Dave Bowman şi inteligenţa artificială HAL 9000.
''Ce modalitate frumoasă de a sărbători acest film şi pe omul a cărui imaginaţie s-a manifestat plenar în peliculele pe care le-a realizat'', a declarat actorul Keir Dullea, interpretul astronautului Dr. Bowman în pelicula din 1968.
Emisiunea filatelică a fost anunţată în luna mai în cadrul Festivalului de Film de la Cannes.
Katharina Kubrick, fiica cineastului, a apreciat timbrele al căror design a fost realizat de agenţia Glazier Design.
''Uau, sunt minunate. De-abia aştept să intru în posesia lor! Ce omagiu minunat cu această ocazie specială'', a spus aceasta.
''Stanley iubea produsele de papetărie. I s-ar fi părut foarte amuzant, dar şi foarte măgulitor'', a spus Jan Harlan, cumnatul şi producătorul colaborator al lui Kubrick. AGERPRES/(AS-autor: Simona Tatu, editor: Mariana Ionescu, editor online: Gabriela Badea)
Sursa foto:  www.seenit.co.uk
