Suspendarea acţiunilor greviste de către Federaţia Cultură şi Mass-Media FAIR-MediaSind şi încheierea unui acord cu conducerea Ministerului Culturii au fost aduse luni în atenţia Comisiei Europene, în cadrul şedinţei comisiei de Dialog Social Live performance. 
Conform unui comunicat remis AGERPRES, reprezentanţii CE au aflat de la preşedintele FAIR-MediaSind, Leonard Pădureţ, modul cum a fost soluţionat conflictul de muncă declanşat de către singura organizaţie reprezentativă din România pentru sectorul Cultură şi Mass-Media, dar şi obligaţiile pe care şi le-a asumat Ministerul Culturii, precum şi termenele de realizare a revendicărilor federaţiei.
În cadrul şedinţei, reprezentanţii organizaţiilor patronale şi sindicale din Uniunea Europeană au dezbătut noua agendă europeană pentru Cultură, probleme privind formarea profesională a lucrătorilor din domeniul artelor spectacolului, mobilitatea forţei de muncă, dubla taxare, problematica vizelor de călătorie şi a transportului pentru artişti şi tehnicieni, dialogul social şi rolul partenerilor sociali, sănătate şi securitate în muncă, precum şi finanţarea publică în domeniul artelor spectacolului.
Federaţia Cultură şi Mass-Media FAIR-MediaSind a decis, în a doua parte a lunii mai, suspendarea acţiunilor greviste programate să fie declanşate în perioada ce urma, după consultarea organizaţiilor afiliate privind semnarea Acordului cu conducerea Ministerului Culturii şi Identităţii Naţionale, Federaţia Cultură şi Mass-Media FAIR-MediaSind.
Conform unui comunicat remis la acea dată AGERPRES, acordul a fost semnat de ministrul Culturii şi Identităţii Naţionale, George Ivaşcu, de secretarii de stat, de secretarul general al MCIN şi de către preşedintele FAIR-MediaSind, Leonard Pădureţ, alături de Cristinel Godinac, preşedinte executiv.
Acordul prevede că părţile vor iniţia, în termen de 30 de zile de la data semnării (18 mai 2018), demersurile necesare în vederea completării şi modificării Legii salarizării unitare a personalului bugetar nr 153/2017, în sensul eliminării diminuărilor salariale care au intervenit de la 1 Ianuarie 2018 precum şi eliminarea discriminărilor şi a ierarhiilor profesionale introduse în mod arbitrar, prin anexa nr III a legii.
De asemenea, părţile au stabilit să iniţieze, tot în termen de o lună, demersurile necesare pentru adoptarea în regim de urgenţă, prin Hotărâre de Guvern, a Regulamentului - cadru privind stabilirea locurilor de muncă, a categoriilor de personal şi mărimea concretă a sporului pentru condiţii de muncă, precum şi condiţiile de acordare a acestuia pentru familia ocupaţională de funcţii bugetare "Cultură", conform art. 32 din Legea nr 153/2017, şi care să includă toate funcţiile din aceste instituţii: artistice, tehnice şi administrative, inclusiv funcţiile comune.
O altă prevedere a acordului este demararea negocierilor în vederea încheierii Contractului Colectiv de Muncă la nivel de grupuri de unităţi.
Totodată, părţile au convenit să iniţieze demersurile pentru modificarea şi completarea Legii nr. 263/2010 privind sistemul unitar de pensii publice şi pentru reorganizarea sistemului de subordonare şi finanţare a instituţiilor de cultură, în 30 zile de la data semnării.
Acordul mai prevede realizarea tuturor demersurilor necesare pentru redeschiderea sălii de spectacole a Teatrului Naţional de Operetă şi Muzical "Ion Dacian" din Bdul. Octavian Goga nr. 1.
Alte două articole ale acordului prevăd iniţierea demersurilor necesare pentru deblocarea, prin memorandum depus la Guvern, a posturilor vacante din instituţiile de cultură şi mass-media (termen 30 de zile) şi identificarea şi implicarea instituţiilor din cultură şi mass-media în care Federaţia FAIR-MediaSind are organizaţii afiliate, în proiectele şi programele Ministerului Culturii şi Identităţii Naţionale, privind rolul culturii în dezvoltarea societăţii, în programe de formare profesională şi proiecte europene destinate angajaţilor şi angajatorilor din Cultură şi Mass-Media (termen permanent).
Pe durata acordului, FAIR-MediaSind s-a obligat să suspende acţiunile de protest programate. Acordul a fost încheiat pe o perioadă de un an de la data semnării, cu posibilitatea de prelungire. AGERPRES/(AS-autor: Nicoleta Gherasi, editor: Andreea Marinescu, editor online: Gabriela Badea)
Sursa foto:  sites.google.com/a/mediasind.ro
