A VI-a ediţie a "Festivalului Copiilor" se va desfăşura în perioada 1 - 3 iunie în Parcul Regele Mihai I (fostul Herăstrău), intrarea Charles de Gaulle, din program făcând parte spectacole de muzică, dans şi magie, dar şi ateliere de creaţie, informează Primăria Capitalei, prin intermediul unui comunicat.
"În cadrul Orăşelului Micilor Constructori copiii se vor putea bucura de ateliere de construcţii cum ar fi atelierul 'Omuleţul Kraft', atelierul 'Smileys', atelierul 'Art puzzle', atelierul 'Titirezul - învârtecuş', atelier 'Ramă de tablou', atelierul 'Avion zburător', atelier 'Construcţie Giga blocks' şi atelier 'Perete construcţie cuburi'. La aceste ateliere, copiii îşi vor putea pune imaginaţia în practică construindu-şi propriile jucării. Pe lângă atelierele interactive, micuţii vor putea juca minigolf într-un spaţiu special amenajat şi un circuit cu maşinuţe", se arată în comunicat.
Spectacole de teatru, muzică, dans, numere de magie, precum şi atelierele de creaţie se vor desfăşura zilnic între orele 10,00 - 20,00.
Printre cei care vor evolua se numără Alina Eremia & Band, trupa Zurli, Liviu Teodorescu & Band, Feli & Band, grupul vocal Allegretto, grupul vocal Românaşul, trupa Dinamic, magicianul Robert Tudor, trupa Pam Pam, trupa As, trupa Amicii. AGERPRES/(AS - autor: Irinela Vişan, editor: Andreea Rotaru, editor online: Irina Giurgiu)
