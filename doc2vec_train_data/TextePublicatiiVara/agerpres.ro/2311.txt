Senatorii PNL şi USR au criticat, miercuri, în plen, modificările aduse la Codul de procedură penală, susţinând că acestea sunt făcute pentru favorizarea infractorilor, în timp ce reprezentanţii PSD şi UDMR au afirmat că acestea transpun Directiva europeană privind prezumţia de nevinovăţie şi deciziile Curţii Constituţionale.
Senatorul liberal Alina Gorghiu a spus că, odată cu modificările aduse Codului de procedură penală, "infractorul va sta în centrul politicii penale".
"De astăzi infractorul va sta în centrul politicii penale, indiferent ce nume va avea acest infractor. Politica penală va vorbi exclusiv despre infractori şi nu despre victime", a spus Gorghiu.
Ea i-a îndemnat pe social-democraţi să nu ignore criticile aduse de judecători acestor modificări. "Să nu ignoraţi criticile judecătorilor care au spus că conţinutul reprezintă o involuţie a sistemului judiciar", a adăugat Gorghiu.
Ea a mai susţinut că aceste modificări nu s-au rezumat numai la transpunerea Directivei europene şi a deciziilor Curţii Constituţionale.
"Majoritatea PSD-ALDE a făcut tot ce se poate să vorbească despre infractori, despre nenumitul Dragnea, mai puţin despre întărirea sistemului judiciar din România", a mai spus Gorghiu, adăugând că soluţiile propuse sunt menite să îngreuneze sistemul judiciar şi vor duce la "bulversarea activităţii organelor judiciare şi, inevitabil, la slăbirea sistemului judiciar".
Senatorul liberal a mai spus că PSD este preocupat să facă miting şi "să ameninţe în stil mafiot" procurorii cum să-şi facă treaba.
Senatorul USR Eugen Dircă a criticat, la rândul său, modificările la Codul de procedură penală, susţinând că acestea ascund adevărata ţintă şi anume controlul asupra justiţiei.
"Ce s-a întâmplat în comisia specială excede cu mult transpunerea Directivei europene. (...) Tot ce s-a prezentat ascunde adevărata ţintă controlul asupra justiţiei. Comisia specială a mimat tot timpul dezbaterea pretinzând că ţine cont de părerile tuturor factorilor", a mai spus Dircă, adăugând că vocea judecătorilor nu a fost luată în calcul
El a subliniat că una dintre modificări afectează instituţia martorului. "Martorul va putea refuza să declare faptele de care a luat cunoştinţă. Aşa ceva este inadmisibil.(...)Fostele soţii şi actuale amante ale infractorilor nu mai pot fi audiate în calitate de martor, acest lucru şubrezeşte actul de justiţie.Vă invit să respingeţi proiectul şi să ne aplecăm asupra modificărilor care afectează cursul dosarelor aflate pe rol", a mai spus Dircă.
În replică, senatorul PSD Nicolae Moga a respins criticile Opoziţiei, susţinând că modificările la Codul de procedură penală au fost făcute la propunerea instituţiilor şi asociaţiilor profesionale. "Au fost critici că modificările au fost făcute pentru un singur om, pentru un singur partid, este total neadevărat", a adăugat senatorul social-democrat.
De asemenea, senatorul PSD Robert Cazanciuc a spus că aceste modificări trebuie făcute, având în vedere necesitatea transpunerii Directivei europene şi a deciziilor Curţii, dar şi faptul că, în prezent, sunt date în dosare soluţii neunitare.
"Nu putem să stăm pasiv şi să asistăm la soluţii neunitare. Noi am ales ca drepturile fundamentale să nu fie un moft", a adăugat Cazanciuc.
La rândul său, senatorul UDMR Cseke Attila a anunţat că UDMR susţine proiectul.
"Obiectivul trebuie să fie ca toţi care au săvârşit infracţiuni să fie pedepsiţi şi toţi cei nevinovaţi să nu sufere. De-a lungul timpului am avut persoane nevinovate care au suferit", a susţinut senatorul UDMR.
El a mai spus că România nu a respectat termenul de implementare a Directivei europene privind prezumţia de nevinovăţie şi are procedură de infringement.
"Avem deciziile CEDO prin care statul român a fost condamnat şi supus unor sancţiuni pecuniare. Aceste decizii, pe cap de locuitor, sunt mai multe decât în cazul Turciei, deci avem probleme cu legislaţia penală", a mai spus senatorul UDMR.
Grupul UDMR susţine transpunerea tuturor acestor decizii pentru a evita noi decizii al CEDO de condamnare a României, iar proiectul vine să rezolve o parte din aceste probleme, a mai spus Cseke Attila.
Senatul a adoptat miercuri, în calitate de primă Cameră legislativă sesizată, propunerea de modificare a Codului de procedură penală.
Proiectul, care a fost iniţiat de parlamentari PSD şi ALDE, a întrunit, în plenul Senatului, 74 de voturi "pentru" şi 28 "împotrivă".
Senatorii au aprobat toate modificările la Codul de procedură penală propuse de raportul Comisiei speciale pentru Legile Justiţiei, condusă de Florin Iordache.
Niciunul dintre amendamentele respinse în comisie nu a trecut în plen.
Propunerea legislativă va fi dezbătută de Camera Deputaţilor, for decizional în acest caz. AGERPRES/(AS - autor: Alina Novăceanu, editor: Mihai Simionescu, editor online: Ada Vîlceanu)
