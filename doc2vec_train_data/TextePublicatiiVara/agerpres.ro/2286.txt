Deputatul Eugen Tomac, preşedinte executiv al PMP, a anunţat miercuri că şi-a depus oficial candidatura la preşedinţia formaţiunii şi că va cere votul de încredere al colegilor la congresul extraordinar al partidului din 16 iunie cu moţiunea "Partidul Mişcarea Populară - Reîntregim România!".
"Pentru mine, la fel ca pentru mulţi români, anul 2018 este unul special. Mă simt onorat să trăiesc această aniversare, mai ales că idealurile mele politice se regăsesc în obiectivele politice ale înaintaşilor noştri, care, acum 100 de ani, au făurit România de la Nistru până aproape de Tisa! Tocmai de aceea, am decis să îmi asum, alături de colegii mei din PMP, misiunea de a lupta pentru reîntregirea ţării, mai hotărât, mai convingător! Fiind motivat şi determinat în această misiune, mi-am depus oficial candidatura la preşedinţia PMP. La congresul extraordinar al partidului din 16 iunie 2018, voi cere votul de încredere al colegilor noştri cu moţiunea 'Partidul Mişcarea Populară - Reîntregim România!", a scris Eugen Tomac pe pagina sa de Facebook.
Acesta adaugă faptul că a învăţat politică de la "cel mai bun, de la preşedintele Traian Băsescu".
"Prin urmare, îmi asum responsabilitatea de a continua linia politică trasată de preşedinte pentru modernizarea României. Avem responsabilitatea de a ne ridica la înălţimea aşteptărilor românilor. Echipa alături de care plec la drum tocmai asta va face. Este acea echipă care va aduce un plus necesar în rândul forţelor de dreapta pentru a învinge PSD la următoarele runde de alegeri. Vom fi exact acei politicieni de care România are mare nevoie în acest moment. Îi mulţumesc colegului meu, Marius Paşcan, pentru sprijin şi implicare. Sunt convins că, alături de toţi colegii din conducerea PMP, voi reuşi să iau cele mai bune decizii pentru viitorul partidului nostru", afirmă Tomac.
El menţionează că alături de colegii săi din PMP va promova "o legislaţie a sănătăţii" care să le ofere tuturor românilor acces la servicii medicale de calitate în spitale, iar educaţia va fi "prioritate naţională, cea mai sigură investiţie în viitorul României".
"Vom promova, de asemenea, iniţiative care să schimbe din temelie haosul din administraţie şi să depolitizeze instituţiile publice. Vom readuce în actualitate marile proiecte de dezvoltare a infrastructurii din România. Vom dezvolta România împreună cu românii care îşi doresc să revină în ţară. Ei vor fi motorul real al schimbării. Vom readuce românii de peste Prut acasă, în România, prin reîntregire cu R. Moldova", promite Tomac.
El spune, totodată, că echipa PMP este cea care va duce mai departe "steagul reîntregirii naţiunii române, alături de preşedintele Traian Băsescu".
"Cred, cu toată convingerea, că PMP va fi, în anii care urmează, un actor credibil şi relevant în politica românească şi că, începând din 2020, vom participa la viitoarea guvernare a forţelor de centru-dreapta din România. Aşa să ne ajute Dumnezeu!", conchide Tomac.
Partidul Mişcarea Populară - partid condus în prezent de senatorul Traian Băsescu - se reuneşte, sâmbătă, 16 iunie, la Palatul Parlamentului, în cadrul unui congres extraordinar pentru a-şi alege noua conducere. AGERPRES/(AS - autor: Daniel Florea, editor: Florin Marin, editor online: Ada Vîlceanu)
