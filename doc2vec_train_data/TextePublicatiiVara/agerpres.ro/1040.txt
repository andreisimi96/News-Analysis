Tenismanul argentinian Juan Martin Del Potro, numărul şase mondial, s-a calificat în sferturile de finală ale turneului de la Roland Garros pentru prima oară din 2012 încoace, luni, în urma victoriei reuşite în trei seturi în faţa americanului John Isner (10 ATP), cu 6-4, 6-4, 6-4.
Del Potro (29 ani), a cărui participare la turneul parizian a fost incertă până în ultimul moment, din cauza unei accidentări la aductori, a impresionat reuşind să facă trei break-uri pe serviciul uriaşului american (2,08 m), câte unul pe set.
Cel mai bun rezultat pentru Del Potro la Roland Garros este o finală în 2009, an în care câştiga titlul la US Open.
În sferturile de finală, sud-americanul îl va înfrunta pe numărul patru mondial, croatul Marin Cilic, victorios în faţa italianului Fabio Fognini (18 ATP) în cinci seturi, 6-4, 6-1, 3-6, 6-7 (4/7), 6-3, după 3 ore şi 37 de minute. Fognini a avut nevoie de două ori de intervenţia medicului, mai întâi la piciorul drept, iar apoi la glezna stângă.
Croatul va juca al doilea său sfert de finală consecutiv la Paris. AGERPRES (editor: Mihai Ţenea, editor online: Gabriela Badea)
