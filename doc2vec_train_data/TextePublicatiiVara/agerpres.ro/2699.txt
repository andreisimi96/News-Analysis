UPDATE ORA 11.47 Atena şi Skopje au semnat acordul pentru redenumirea Fostei Republici Iugoslave a Macedoniei în Macedonia de Nord
Miniştrii de externe de la Atena şi Skopje, Nikos Kotzias şi Nikola Dimitrov, au semnat duminică, în localitatea de frontieră Prespes, în Grecia, acordul ce prevede schimbarea numelui actualei Foste Republici Iugoslave a Macedoniei în Macedonia de Nord, informează AFP şi Reuters.
Intrarea în vigoare a acestui acord, în principiu în termen de şase luni, ar urma să ridice blocada grecească pentru aderarea micului stat balcanic la UE şi NATO.
De partea macedoneană, acordul trebuie ratificat de Parlament, aprobat prin referendum şi activat printr-o revizuire constituţională. Acesta va fi apoi supus ratificării de către Parlamentul grec.
ORA 11.20 Acord Atena-Skopje: Prim-miniştrii Greciei şi Macedoniei au ajuns în Prespes, unde s-au îmbrăţişat călduros
Prim-miniştrii Greciei şi Macedoniei au ajuns în regiunea de frontieră Prespes, duminică, pentru o ceremonie de semnare a unui acord menit să pună capăt unei dispute vechi de decenii dintre cele două ţări privind numele celei din urmă, informează Reuters.
Premierul Alexis Tsipras din Grecia şi Zoran Zaev din Macedonia vor asista la semnarea acordului de către miniştrii de externe ai celor două ţări în localitatea frontalieră Prespes.
Zaev, sosit cu o barcă cu motor, a fost primit de Tsipras pe malul grec al lacului Prespes, unde s-au îmbrăţişat călduros.AGERPRES/(AS - autor: Mariana Ionescu, editor online: Andreea Lăzăroiu)
* UPDATE-ul este realizat în baza ştirilor AGERPRES, orele indicate reprezentând momentul difuzării ştirilor pe fluxul agenţiei. 
