Numărul imigranţilor ilegali care şi-au pierdut viaţa după ce ambarcaţiunea lor s-a scufundat duminică în largul coastelor sud-estice ale Tunisiei a ajuns la 60, a indicat luni seara Organizaţia Internaţională pentru Migraţii (OIM), relatează agenţia Xinhua.
Dintre cele 60 de trupuri neînsufleţite transferate la departamentul de medicină legală al unui spital, 48 au fost confirmate ca fiind tunisieni şi celelalte 12 - străini, a căror identificare este în curs de desfăşurare, a declarat Lorena Lando, şefa misiuni OIM în Tunisia.
În total, 68 de imigranţi ilegali, inclusiv 60 de tunisieni şi opt străini, au fost salvaţi în cursul unor operaţiuni umanitare în coordonare cu armata, precum şi cu unităţi ale pazei de coastă.
Potrivit purtătorului de cuvânt al Ministerului de Interne tunisian, Khalifa Chibani, forţele de securitate tunisiene au interceptat sâmbătă seara în largul insulei Kerkennah opt indivizi implicaţi în acest caz.
Media locale, care citează oficiali din domeniul securităţii, au relatat că ambarcaţiunea, precară, avea la bordul său circa 180 de migranţi, inclusiv 80 din alte ţări africane.
Insula Kerkennah este cunoscută ca fiind unul dintre principalele puncte ilegale de plecare din Tunisia către Europa. De la începutul acestui an, circa 1.910 migranţi tunisieni au ajuns în Italia pe mare, potrivit OIM.
Un studiu al Forumului tunisian pentru drepturi economice şi sociale arată că 9.329 de tunisieni au încercat să traverseze Marea Mediterană în 2017, 34 % dintre ei fiind interceptaţi de către forţele maritime tunisiene.
Conform declaraţiilor lui Chabani, până în prezent, nu mai puţin de 900 de imigranţi ilegali au fost împiedicaţi să tranziteze frontierele maritime tunisiene de la începutul postului Ramadan, care a debutat la 17 mai. AGERPRES/(AS - autor: Angela Sârbu, editor: Gabriela Ionescu, editor online: Anda Badea)
