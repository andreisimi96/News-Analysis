Agenţia pentru Protecţia Mediului (APM) Satu Mare încearcă să intre în Cartea Recordurilor prin cel mai mare panou creat din capace de PET-uri, în cadrul unei acţiuni cu preşcolarii şi elevii din judeţ propunându-şi iniţial să adune peste şase milioane de bucăţi.
Aceste capace au fost adunate în cadrul proiectului "Milioane de capace, milioane de zâmbete", fiind implicaţi sute de copii de la şcoli şi grădiniţe din judeţ, iar marţi, 5 iunie, când se sărbătoreşte Ziua Mondială a Mediului, ar trebui asamblat panoul uriaş din bucăţile realizate de fiecare şcoală şi grădiniţă.
Capacele au fost colectate de copii pe culori şi vor fi montate astfel încât să ilustreze o imagine dintr-o poveste.
Directorul Agenţiei pentru Protecţia Mediului (APM) Satu Mare, Elisabeta Bekessy, afirma în urmă cu o lună că la acel moment fuseseră adunate peste un milion de capace de PET-uri.
"În perioada aprilie-mai, toţi participanţii la acest program au avut ca şi sarcină, după ce colectează capacele deşeurilor din PET, să realizeze tablourile de dimensiunea de 2,5 m lungime şi înălţime 1,25 metri, în suprafaţă de 3,125 mp, având în vedere că au primit de la Inspectoratul Şcolar Judeţean imaginile din poveştile populare. Vom măsura lungimea panourilor, vom prezenta numărul de capace colectate în cadrul programului, cantităţile ca şi greutate, aceasta cere Cartea Recordurilor. Până la această dată, respectiv pe o perioadă de trei luni, s-au colectat 1,1 milioane de capace, având o greutate de aproximativ două tone. Deci oamenii se străduiesc să facă faţă cerinţelor, luptăm ca să ajungă judeţul Satu Mare în Cartea Recordurilor. Condiţiile de a intra în Cartea Recordurilor România este de a realiza cel mai lung panou mozaic, care nu s-a realizat până acum în România", a spus Bekessy.
Inspectorul şcolar Leontina Ghit, responsabilă cu învăţământul preprimar, a declarat că programul este unul foarte important deoarece educă elevii.
"Acţiunea este importantă pentru că aduce comunităţile împreună. Este un proiect care pune împreună grădiniţele cu şcolile, este poate cel mai mare proiect în care şcoala cu grădiniţa lucrează efectiv. Este important pentru preşcolarii care vor merge la şcoală şi să vadă în ce constă munca cu colegii mai mari. Apoi din punct de vedere al educaţiei ecologice este foarte important pentru că copiii prin acţiunea proprie conştientizează practic impactul pe care poate să îl aibă deşeurile diverse, în cazul de faţă deşeurile provenite din capace de plastic asupra mediului, şi mai ales cum pot ei să schimbe în mod creativ şi să valorifice capacele printr-o activitate practică şi utilă, iar prin anvergura evenimentului de asemenea este important pentru că arată că uniţi suntem capabili să facem lucruri remarcabile", a declarat Leontina Ghit. AGERPRES / (AS - editor: Marius Frăţilă, editor online: Daniela Juncu)
