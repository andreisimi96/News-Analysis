Guvernul va aproba un memorandum privind elaborarea Codului economic al României care va cuprinde, printre altele, Codul fiscal, Codul de procedură fiscală, Legea de înfiinţare a societăţilor comerciale, Legea evaziunii fiscale, a declarat premierul Viorica Dăncilă.
"Mediul de afaceri din România are nevoie de o legislaţie clară, coerentă şi predictibilă. Avem astăzi pe agendă un memorandum pentru elaborarea Codului Economic al României, un pachet care să includă toate legile ce vizează domeniul economic. Vrem să eliminăm prevederile care se bat cap în cap, precum şi prevederile care se suprapun. Codul economic al României va cuprinde Codul fiscal, Codul de procedură fiscală, Legea de înfiinţare a societăţilor comerciale, Legea evaziunii fiscale şi alte legi cu caracter economic", a declarat Viorica Dăncilă, joi, în deschiderea şedinţei de Guvern.
Premierul a precizat că, înainte de a fi transmis spre dezbatere şi adoptare în Parlament, documentul va fi supus unor discuţii cu patronatele, cu asociaţiile oamenilor de afaceri, cu ONG-uri, cu sindicate şi toţi cei interesaţi de Codul economic. AGERPRES/ (A - autor: Daniel Florea, editor: Mihai Simionescu, editor online: Irina Giurgiu)
