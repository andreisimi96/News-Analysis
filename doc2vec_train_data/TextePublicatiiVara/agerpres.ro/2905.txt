Preşedintele Comitetului Olimpic şi Sportiv Român, Mihai Covaliu, a declarat, marţi, că federaţiile trebuie să acorde o mare atenţie calificărilor pentru Jocurile Olimpice din 2020 care încep în acest an la mai multe discipline.
"Încă este un an al încercărilor, dar în acelaşi timp trebuie să acordăm o mare atenţie calificărilor la Jocurile Olimpice. Aceste calificări sunt extrem de dure, competiţia e foarte puternică şi trebuie tratată foarte serios. Ne dorim să participăm la următoarele Jocuri Olimpice ca o echipă în adevăratul sens al cuvântului. Sportivii, antrenorii şi ceilalţi membri ai loturilor trebuie să gândească la fel şi să acţioneze la fel pentru a reprezenta România la cel mai înalt nivel", a spus Covaliu.
Acesta a menţionat că la scrimă se fac ultimele ajustări în ceea ce priveşte lotul naţional şi are încredere că România se va revanşa în concursul pe echipe din cadrul în cadrul Campionatelor Europene care au loc în aceste zile la Novi Sad. "Este o etapă de tranziţie şi la scrimă. Se fac ultimele ajustări, se pregăteşte echipa care să atace Jocurile Olimpice. Iar Europenele reprezintă un bun prilej de a vedea unde suntem. Mă aştept la o revanşă în concursul pe echipe la Europene. De obicei, când nu s-a reuşit la individual, s-au strâns şi au reuşit ca echipă. Puterea stă în echipă. Atunci când echipa e puternică apar şi rezultatele la individual", a precizat fostul campion olimpic la scrimă.
Preşedintele Comitetului Olimpic şi Sportiv Român (COSR), Mihai Covaliu, a participat, marţi, la dezbaterea "Soluţii pentru o Românie sănătoasă şi sportivă" din cadrul proiectului "Joacă pentru viaţă" al Institutului Aspen.
AGERPRES (autor: Marius Ţone, editor: Mihai Ţenea, editor online: Irina Giurgiu)
