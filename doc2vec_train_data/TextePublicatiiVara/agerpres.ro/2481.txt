Siguranţa traficului rutier şi situaţia traficului la frontiera comună româno-ungară, în special după modificarea Codului Frontierelor Schengen în ceea ce priveşte verificarea sistematică a tuturor persoanelor în bazele de date, s-au aflat printre temele de discuţie dintre ministrul de Interne, Carmen Dan, şi omologul său din Ungaria, Sandor Pinter, cu ocazia Conferinţei ministeriale a Forumului Salzburg ce se desfăşoară timp de două zile la Bucureşti.
"Cu vicepremierul pentru securitate naţională, ministru de Interne al Ungariei, Sandor Pinter, am discutat aspecte de interes aflate pe agenda bilaterală şi europeană. Într-un context internaţional complex, se impune existenţa unei conlucrări strânse între statele noastre pentru identificarea de soluţii care să genereze siguranţă cetăţenilor", a scris Carmen Dan pe Facebook.
Tot cu ocazia Forumului Salzburg organizat la Palatul Parlamentului, ministrul Carmen Dan a avut o întrevedere şi cu omologul croat.
''Cu ministrul de Interne croat, Davor Bozinović, am abordat mai multe teme de discuţii, printre care şi coordonarea acţiunilor României, Finlandei şi Croaţiei în cadrul Trio-ului ce urmează să preia preşedinţia Consiliului UE, în perioada ianuarie 2019 - iunie 2020. De asemenea, am convenit să continuăm colaborarea în cadrul proiectului 'Safe Tourist Season', cu atât mai mult cu cât numărul cetăţenilor români care îşi petrec vacanţa pe litoralul croat este în continuă creştere", a mai scris ministrul român.
România a trimis şi va trimite ofiţeri de poliţie pentru a desfăşura misiuni operative alături de colegii din Croaţia, pentru protecţia şi în sprijinul românilor, a mai spus Carmen Dan.
"Apreciez deschiderea de care au dat dovadă omologii din cele două ţări cu care am avut, astăzi, întâlniri bilaterale, dar şi implicarea celorlalţi miniştri de Interne şi oficiali prezenţi la această reuniune internaţională", a conchis Carmen Dan.
Lucrările Forumului Salzburg continuă vineri cu subiecte legate de intensificarea cooperării poliţieneşti în regiune, dezvoltarea Strategiei Europene de Gestionare Integrată a Frontierelor şi adaptarea răspunsului agenţiilor de aplicare a legii la particularităţile actualului mediu de securitate. AGERPRES/(AS - autor: Daniel Alexandru Florea, editor: Georgiana Tănăsescu, editor online: Ada Vîlceanu)
