* Serviciul Român de Informaţii a publicat protocolul de cooperare cu Parchetul de pe lângă Înalta Curte de Casaţie şi Justiţie şi Înalta Curte de Casaţie şi Justiţie. "Principalul subiect tratat în cadrul protocolului se referea la crearea şi operaţionalizarea cadrului legal şi organizatoric pentru acreditarea de securitate a sistemului informatic comun de gestionare a informaţiilor clasificate vehiculate în procedurile de emitere a mandatelor de securitate naţională", precizează Serviciul Român de Informaţii.
* Preşedintele PNL, Ludovic Orban, a anunţat că moţiunea de cenzură împotriva Guvernului va fi depusă pe 20 iunie, adăugând că orice parlamentar care nu va susţine acest demers "nu este altceva decât un lacheu al lui Dragnea".
* Adjunctul secretarului de stat al SUA pentru Europa şi Eurasia, Wess Mitchell, a afirmat la Bucureşti că România a construit un sistem judiciar puternic şi instituţii anticorupţie la care victimele comunismului nu ar fi putut să viseze. El a adăugat că ţara noastră a făcut progrese pentru a avea un sistem judiciar puternic şi nu trebuie făcut "un pas înapoi". Totodată, oficialul american a făcut referire la faptul că economia României este una dintre cele mai dinamice din Europa.
* Primarul general, Gabriela Firea, a declarat că evenimentul dedicat Simonei Halep pe Arena Naţională, deşi organizat cu cele mai bune intenţii, nu a reprezentat momentul cel mai bun pentru oferirea cheii oraşului şi a diplomei de excelenţă jucătoarei de tenis care a câştigat titlul la Roland Garros în acest an.
* Moţiunea simplă împotriva ministrului Economiei intitulată "Daniel Andruşcă - piesă de mobilier în minister. Incompetenţa falimentează România" a fost respinsă de plenul Senatului.
* Cei mai mulţi dintre români au un interes pentru a discerne între ştirile false şi cele adevărate din online, afirmă dr. Raluca Radu, director la Facultatea de Jurnalism şi Ştiinţele Comunicării a Universităţii din Bucureşti, coordonator al Observatorului European de Jurnalism în limba română şi raportor pentru România al Studiului Digital News Report (DNR) 2018.
* 16,8% din populaţia fertilă studiată s-a aflat sau se află într-o situaţie de infertilitate, arată primul studiu de analiză a problemelor de infertilitate dat publicităţii de Asociaţia pentru Reproducere Umană din România. AGERPRES/(autor: Florin Marin, editor: Mihai Simionescu, editor online: Anda Badea)
