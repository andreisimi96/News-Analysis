Candidatul de dreapta Ivan Duque, sprijinit de fostul preşedinte Alvaro Uribe, se află pe primul loc în sondajele din Columbia cu câteva zile înainte de turul al doilea al prezidenţialelor, prevăzut la 17 iunie, relatează AFP.
Ivan Duque, 41 de ani şi candidat al Centrului Democratic (CD), este creditat cu 52% din intenţiile de vot, potrivit unui sondaj realizat de institutul Yanhaas pentru mai multe media columbiene şi publicat marţi.
Fostul primar al capitalei Bogota şi fost luptător de gherilă, Gustavo Petro, 58 de ani, obţine 34%, în timp ce 14% dintre persoanele chestionate au declarat că vor vota nul.
Acest sondaj a fost efectuat între 31 mai şi 4 iunie pe un eşantion de 1.251 de persoane în 60 de municipalităţi din ţară, cu o marjă de eroare de 3,2%.
Un alt sondaj, publicat săptămâna trecută de Centrul naţional de consultanţă pentru programul de informare, l-a creditat pe Duque cu 55% din intenţiile de vot, pe Petro cu 35% şi 10% pentru votul nul care în turul secund are doar o valoare simbolică.
Cei doi candidaţi, opozanţi ai preşedintelui în exerciţiu, Juan Manuel Santos, la putere din 2010 şi care nu mai se poate prezenta după două mandate consecutive, duc una din campaniile electorale cele mai polarizate din istoria recentă a Columbiei.
Ivan Duque s-a clasat pe primul loc la turul întâi, la 27 mai, cu 39,1% din voturi, Petro obţinând 25%.
Campionul dreptei, susţinut de conservatori şi liberali în turul secund, s-a angajat în campania electorală să modifice termenii acordului de pace semnat în 2016 cu gherila FARC care a depus armele şi s-a transformat în partid politic.
La rândul său, Petro a promis să continue punerea în aplicare a acestui pact istoric, care a pus capăt unei confruntări armate de peste o jumătate de secol, şi să angajeze profunde reforme economice într-o ţară cu economie de piaţă guvernată întotdeauna numai de dreapta.
Fostul luptător de gherilă, candidat antisistem al mişcării Columbia Umană, a primit sprijinul partidului de stânga Polul democratic alternativ şi al unor reprezentanţi ai Partidului Verde.
Ivan Duque se opune ca foştii luptători de gherilă, implicaţi în crime împotriva umanităţii, se ocupe loc în Parlament cu începere de la 20 iulie, aşa cum prevede acordul de pace care a atribuit FARC din oficiu 10 mandate din totalul de 280.AGERPRES/(AS - editor: Alic Mîrza, editor online: Daniela Juncu)
