Rata locurilor de muncă vacate din Uniunea Europeană era de 2,2% în primul trimestru al acestui an, în creştere faţă de o rată de 2% în ultimul trimestru al anului trecut şi una 1,9% în primul trimestru al anului trecut, statele membre cu cele mai scăzute rate ale locurilor de muncă vacante fiind Grecia (0,7%), Spania şi Portugalia (ambele 0,9%), Bulgaria şi Irlanda (ambele cu 1%) şi România (1,2%), arată datele publicate luni de Eurostat.
La polul opus, ţările membre cu cea mai mare rată a locurilor de muncă vacante în primul trimestru au fost Cehia (4,8%), Belgia (3,5%), Germania şi Suedia (ambele cu 2,9%), Olanda şi Austria (ambele cu 2,8%).
Datele Eurostat mai arată că România se regăseşte printre cele trei state membre, alături de Estonia şi Malta, în care rata locurilor de muncă vacante a scăzut în primul trimestru al acestui an comparativ cu primul trimestru al anului trecut, chiar dacă în cazul României este vorba de o scădere de doar 0,1%. Comparativ, rata locurilor de muncă vacante a crescut în 16 state membre şi a rămas stabilă în alte şapte ţări.
Pe sectoare de activitate, în România rata locurilor de muncă vacante în primul trimestru din 2018 era de 1,1% în industrie şi construcţii şi una de 1% în servicii. La nivelul Uniunii Europene, rata locurilor de muncă vacante era de 2% în industrie şi construcţii şi una de 2,4% în servicii.
Conform unui comunicat publicat săptămâna trecută de ANOFM, în evidenţele Agenţiei Naţionale pentru Ocuparea Forţei de Muncă (ANOFM) erau înregistrate 28.126 locuri de muncă vacante, în data de 14 iunie 2018. AGERPRES/ (AS-autor: Constantin Balaban, editor: Mariana Nica, editor online: Anda Badea)
