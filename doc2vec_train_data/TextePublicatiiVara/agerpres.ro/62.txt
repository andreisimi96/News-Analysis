Mai multe site-uri ale unor ziare din Statele Unite, între care Los Angeles Times, erau inaccesibile din Uniunea Europeană vineri, ziua intrării în vigoare a noilor norme de protecţie a datelor cu caracter personal, mai stricte în Europa, relatează AFP.
"Din păcate, site-ul nostru este indisponibil în prezent în majoritatea ţărilor europene", se poate citi pe site-urile Los Angeles Times, Chicago Tribune, Baltimore Sun sau Orlando Sentinel.
Mesajul adăugă că aceste ziare ale grupului de presă american Tronc se angajează să găsească "opţiunile" pentru a-şi oferi oferta pe piaţa UE, precum şi ''soluţii tehnice pentru a fi în conformitate''.
Alte ziare, de asemenea inaccesibile din Europa, cum ar fi S. Louis Post-Dispatch şi Arizona Daily Sun, menţionează în mod explicit pe site-ul lor intrarea în vigoare vineri a "Regulamentului general privind protecţia datelor'' (RGPD) pentru a explica blocarea lor.
Această nouă legislaţie europeană impune oricărei companii să solicite consimţământul explicit şi pozitiv "pentru a utiliza datele cu caracter personal colectate sau prelucrate în UE''.
Companiile sunt pasibile de sancţiuni ce pot ajunge până la 20 de milioane de euro sau 4% din cifra de afaceri anuală în cazul în care încalcă aceste reguli, adoptate în 2016, dar care se aplică de vineri după perioada de doi ani menită să permită autorităţilor şi companiilor să se pregătească. AGERPRES/(AS - editor: Mariana Ionescu, editor online: Gabriela Badea)
Sursa foto:  www.tronc.com
