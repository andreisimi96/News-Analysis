Premierul Viorica Dăncilă a anunţat că va fi prezentă la mitingul ce va fi organizat de PSD sâmbătă în Bucureşti.
"Sigur că voi fi prezentă la miting pentru că sunt membru PSD, sunt preşedinte executiv", a spus Dăncilă, la Palatul Parlamentului.
Ea a adăugat că mitingul nu va fi pentru susţinerea Guvernului, ci împotriva abuzurilor.
Întrebată dacă va fi înlocuită în funcţia de premier, aşa cum se vehiculează, cu Corina Creţu, Dăncilă a spus că "toţi pot construi scenarii". "Eu ştiu un singur lucru - că avem majoritate în Parlament şi coaliţia de guvernare mă susţine", a arătat Dăncilă.
Liderul social-democraţilor, Liviu Dragnea, preşedinte al Camerei Deputaţilor, a anunţat luni organizarea, pe data de 9 iunie, de la ora 20,00, a unui miting "împotriva abuzurilor de mai mult timp" şi a încălcării principiilor statului de drept.
Decizia a fost luată de Comitetul Executiv Naţional al PSD.
"Îi aşteptăm pe toţi cei care doresc să trăiască într-o ţară liberă (...), într-o ţară în care din cauza unei propagande toxice uriaşe se pune problema ca o structură nelegitimă, obscură, subterană să paraziteze instituţiile statului, să paraziteze deciziile şi să influenţeze într-un mod ocult decizii importante, să permită abuzuri, (...) să permită ca zeci, mii de destine să fie distruse", a declarat preşedintele PSD, la finalul reuniunii CExN al formaţiunii. AGERPRES/(A, AS - autor: Dana Piciu, editor: Georgiana Tănăsescu, editor online: Gabriela Badea)
