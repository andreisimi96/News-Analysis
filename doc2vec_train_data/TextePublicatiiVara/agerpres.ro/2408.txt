Medicii veterinari tulceni au eutanasiat 12 suine din satul Partizani, Delta Dunării, după ce primele analize efectuate în laboratorul de specialitate al Direcţiei Sanitar-Veterinare şi pentru Siguranţa Alimentelor (DSVSA) au confirmat prezenţa pestei porcine africane, a declarat miercuri pentru AGERPRES directorul instituţiei, Mitică Tuchilă.
Partizani este a treia localitate în care în mai puţin de o săptămână se înregistrează suspiciuni de PPA, după ce la Sălceni şi Ceatalchioi primele cazuri suspecte apărute în judeţ la sfârşitul săptămânii trecute au fost confirmate de Institutul de Diagnostic şi Sănătate Animală (IDSA) Bucureşti.
"Cele 12 suine din satul Partizani au fost eutanasiate ca măsură de prevenţie în caz de suspiciune de PPA. Este important să identificăm animalele bolnave pentru a putea evita dispersarea virusului", a precizat directorul DSVSA.
Instituţia tulceană a primit, miercuri, din partea IDSA confirmarea analizelor probelor recoltate de la cei trei mistreţi identificaţi pe raza comunei Ceatalchioi potrivit cărora animalele sălbatice au fost purtătoare de PPA.
"Astăzi, am achiziţionat două covoare rutiere dezinfectante care vor ajunge la Tulcea mâine, pentru a fi montate la ieşirile din Delta Dunării", a mai spus directorul Tuchilă.
DSVSA are, potrivit sursei, un stoc de materiale dezinfectante, dar a mai comandat o cantitate, în contextul în care unele covoare dezinfectante instalate în zona Sireasa au fost furate zilele trecute.
Până în prezent, medicii veterinari au instalat covoare dezinfectante atât în zona Podul Roşu de pe braţul Chilia al Dunării, cât şi la pasagerele care transportă călători în Delta Dunării. AGERPRES/(A, AS-autor: Luisiana Bîgea, editor: Antonia Niţă, editor online: Anda Badea)
