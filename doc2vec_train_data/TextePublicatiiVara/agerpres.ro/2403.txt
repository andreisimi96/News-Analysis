Ministerul Afacerilor Externe salută "cu deosebită satisfacţie" anunţul făcut de prim-miniştrii elen, Alexis Tsipras, şi macedonean, Zoran Zaev, privind acordul bilateral asupra numelui constituţional al Republicii Macedonia - Republica Macedonia de Nord, informează un comunicat al MAE transmis AGERPRES.
MAE consideră că "această evoluţie este un eveniment de excepţie, un pas decisiv pentru actualul context internaţional din Europa de Sud-Est.
"În mod particular, acest acord bilateral situează sub auspicii noi şi extrem de pozitive parcursul european şi euro-atlantic al Republicii Macedonia. România a susţinut constant la nivel politic şi tehnic eforturile autorităţilor de la Skopje de a progresa în direcţia reformelor necesare pentru atingerea obiectivelor de integrare în Uniunea Europeană şi NATO. Acestea sunt ţintele strategice ale tuturor partenerilor europeni şi aliaţilor euro-atlantici pentru consolidarea stabilităţii regionale şi a securităţii europene", precizează ministerul român.
În perspectiva evoluţiilor ce vor consacra soluţia anunţată la 12 iunie în viitorul apropiat, MAE reiterează disponibilitatea de a continua să contribuie la dezvoltarea parcursului european şi euro-atlantic al partenerilor macedoneni, inclusiv în contextul exercitării preşedinţiei Consiliului UE în semestrul I 2019 şi al bunelor relaţii bilaterale.
România şi Republica Macedonia au relaţii diplomatice, stabilite încă din 1992, la un an de la formarea ca stat independent a Macedoniei. În noiembrie 1993 s-a deschis un Oficiu consular şi comercial la Skopje. La 11 ianuarie 1995, misiunea a fost ridicată la rang de Ambasadă. La 30 aprilie 2001, la Bucureşti a avut loc semnarea Tratatului politic de bază între România şi Republica Macedonia.
La Summit-ul NATO Bucureşti, 3 aprilie 2008, şefii statelor aliate au decis să invite partenerii macedoneni să se alăture Alianţei imediat ce se va ajunge la o soluţie reciproc acceptabilă în dosarul numelui constituţional. AGERPRES/(AS - autor: Oana Ghiţă, editor: Georgiana Tănăsescu, editor online: Anda Badea)
