* Înalta Curte de Casaţie şi Justiţie a amânat, pentru 8 iunie, decizia în dosarul DGASPC Teleorman, în care preşedintele Camerei Deputaţilor, Liviu Dragnea, este judecat pentru instigare la abuz în serviciu şi instigare la fals intelectual în calitate de preşedinte al Consiliului Judeţean Teleorman. Hotărârea a fost luată după ce o parte dintre inculpaţi au depus mai multe concluzii, instanţa dând un nou termen pentru a le putea studia.
* Curtea de Apel Bucureşti a cerut suspendarea procesului în care procurorul Mihaiela Moraru Iorga cere daune morale de la procurorul-şef al DNA, Laura Codruţa Kovesi, până la soluţionarea procesului penal în care este implicată Iorga. Iorga îi cere lui Kovesi daune morale de 10.000 de euro pentru perioada de după revocarea din DNA.
* Judecătorii Înaltei Curţi de Casaţie şi Justiţie au amânat, pentru 12 iunie, pronunţarea sentinţei în dosarul ANRP în care sunt judecaţi fosta şefă a DIICOT Alina Bica, omul de afaceri Dorin Cocoş şi fiul acestuia, Alin Cocoş.
* Fostul ministru al Finanţelor Sebastian Vlădescu s-a prezentat la sediul Direcţiei Naţionale Anticorupţie. El este urmărit penal de procurorii anticorupţie pentru două infracţiuni de luare de mită şi trafic de influenţă în formă continuată. Întrebat de jurnalişti dacă a achitat cauţiunea impusă de anchetatori în acest caz, Vlădescu a răspuns: "Nu integral".
* Cel mai nou lungmetraj scris şi regizat de Radu Jude, "Îmi este indiferent dacă în istorie vom intra ca barbari", va fi prezentat în premieră mondială în cadrul Festivalului Internaţional de Film de la Karlovy Vary. Filmul a fost inclus în competiţia oficială a celei de-a 53-a ediţii a festivalului, care se va desfăşura în Cehia în perioada 29 iunie - 7 iulie.
* Bugetul aprobat pentru Programul Naţional al cercetărilor arheologice sistematice din România pentru anul 2018 este de 1.000.000 lei, a anunţat Ministerul Culturii şi Identităţii Naţionale pe site.
* Salonul de Carte Bookfest 2018, care reuneşte peste 150 de edituri participante şi are ca invitat de onoare SUA, se va deschide miercuri, în pavilionul B2, de la Romexpo. AGERPRES/(autor: Florin Marin, editor: Mihai Simionescu, editor online: Irina Giurgiu)
