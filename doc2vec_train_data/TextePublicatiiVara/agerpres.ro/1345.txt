Unsprezece persoane au fost rănite, dintre care trei foarte grav, în urma unei explozii care a avut loc miercuri dimineaţă într-un siloz de cereale situat foarte aproape de Rin, într-o zonă industrială din oraşul francez Strasbourg, a anunţat prefectura, transmite EFE.
Explozia s-a produs în jurul orei locale 09:00 (10:00, ora României), la un siloz al companiei Silostra, a transmis postul de radio France Bleu Alsace.
Un purtător de cuvânt al prefecturii a declarat pentru EFE că deocamdată este prea devreme pentru a se cunoaşte cauzele deflagraţiei.
Câteva zeci de pompieri s-au deplasat la fabrica companiei Silostra, de unde se ridica o coloană de fum. AGERPRES/(AS - autor: Gabriela Ionescu, editor online: Anda Badea)
