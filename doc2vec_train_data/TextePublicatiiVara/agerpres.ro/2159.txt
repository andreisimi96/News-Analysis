Egalitatea de gen este o chestiune de timp, dar şi de eforturi pe termen lung, a spus, marţi, într-o conferinţă de presă la Oradea, preşedinta Comisiei pentru politică externă a Camerei Deputaţilor, deputata UDMR Biro Rozalia, după Forumul Global al Femeilor Lideri Politici care s-a desfăşurat la Vilnius, în perioada 6-8 iunie, eveniment găzduit de Preşedinţia Lituaniei.
"Este o chestiune de timp, în engleză It's about time, aceasta a fost esenţa conferinţei, cât ne va mai lua ca să putem vorbi despre egalitate de gen, să putem vorbi că la nivelele decizionale din politica naţională, europeană, internaţională, procentul de 50/50% să se asigure ca reprezentativitate pentru femei şi bărbaţi. În majoritatea ţărilor se simte că este un teren dominat de bărbaţi politicieni, care, într-o măsură limitată şi mai mult la nivel de declaraţii, acceptă egalitatea şi spun că într-adevăr ar fi o lume mai frumoasă dacă am fi, la nivel de conducere, în procentaj egal", a afirmat Biro.
În declaraţia delegaţiei române, a fost subliniat faptul că există multe posibilităţi şi multe mijloace de a schimba lumea, în condiţiile în care sunt foarte multe discriminări şi abuzuri de care suferă încă femeile pe plan internaţional.
"Activitatea noastră, a celor care care am fost la summit, nu este o activitate care se poate termina în doi sau cinci ani, probabil este o luptă continuă şi pe termen lung pentru a obţine într-adevăr egalitatea de gen în toate domeniile societăţilor noastre", a spus deputata.
De asemenea, ea menţionat rolul esenţial pe are îl au în acest proces organizaţiile de femei ale partidelor politice parlamentare şi responsabilitatea enormă pe care o au acele doamne politicieni care sunt în funcţii decizionale şi astfel au mijloacele necesare pentru a schimba lumea în sensul de a aduce mai aproape, ca timp, egalitatea de gen.
Forumul Women Political Leaders Global (WPL) a reunit aproximativ 400 de femei, lideri politici din 57 de ţări, care, prin activităţile lor, îşi propun să promoveze rolul şi viziunea femeilor în stat şi în societate.
Delegaţia română condusă de Biro Rozalia a fost alcătuită din şase doamne - două deputate şi patru senatori, Guvernul fiind reprezentat de vicepremierul pentru implementarea parteneriatelor strategice ale României, Ana Birchall.
Reprezentantele ţării noastre au prezentat datele unui studiu efectuat în cadrul comisiei de politică externă privind rolul femeilor în politica românească, la nivel decizional.
Potrivit deputatei UDMR, în România, datele statistice arată o creştere destul de lentă în ce priveşte procentul femeilor care iau parte la actul de decizie, la diferite nivele.
Astfel, în Parlament, de la 4,9% în mandatul 1990-1992, cu o singură scădere la 3,7% în 1992-1996, numărul femeilor a crescut în mandatele următoare la 4,7%, 8%, 10,2%, 9,8%, 11,5% şi la circa 20%, în actualul mandat, mult sub media europeană, de 37-38%, într-un clasament european, pe penultimul loc, înaintea Ungariei.
La nivel de Guvern, reprezentarea femeilor a crescut de la 19% în 2009, la 38% în 2016 şi la un procent foarte mare, în prezent, de 52%, faţă de bărbaţi, locul doi în Europa, după Slovenia (53%).
"Putem afirma că la anumite nivele decizionale, egalitatea de şanse este în înfăptuire, dar lasă mult de dorit în alte domenii. În administraţia locală, doar 4% din primarii oraşelor sunt femei, în coada clasamentului european", a spus Biro. AGERPRES/(A - autor: Eugenia Paşca, editor: Nona Jalbă, editor online: Ada Vîlceanu)
