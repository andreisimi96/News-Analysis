CSM Steaua Eximbank Bucureşti s-a calificat în finala Ligii Naţionale de baschet masculin după ce a învins campioana U-Banca Transilvania Cluj cu scorul de 76-72 (23-16, 15-19, 16-20, 22-17), miercuri, în Sala Polivalentă din Cluj-Napoca, în meciul decisiv al semifinalei.
Vicecampioana a câştigat seria cu scorul general de 3-2, în această reeditare a finalei de anul trecut a campionatului.
Steaua a început mai bine sub Feleac şi conducea cu 23-16 după primul sfert. ''U'' a redus din diferenţă, dar la jumătatea confruntării ardelenii încă mai aveau de recuperat trei puncte. ''U'' conducea cu 55-54 cu zece minute înainte de un final dramatic. Gazdele au avut 70-69 când mai erau 100 de secunde, apoi au condus cu 72-71, cu 83 de secunde rămase de joc. Lituanianul Runkauskas a transformat o aruncare liberă, iar apoi a reuşit una de 3 puncte, ''U'' a ratat, iar americanul Flowers a transformat o aruncare liberă care a parafat victoria steliştilor cu 76-72.
Marius Runkauskas, cu 26 puncte şi 9 recuperări, a fost cel mai bun om al Stelei, Jermaine Jonte Flowers a reuşit 15 p, 4 rec, 2 pase decisive, iar Randal Falker a contribuit cu 12 p, 10 rec, 3 pd.
De la ''U'' s-au remarcat Zeljko Sakic, 15 p, 6 rec, Giordan Watson, 13 p, 3 rec, 8 pd, Ousmane Barro, 14 p, 5 rec.
Clujenii au câştigat primele două meciuri, acasă, cu 89-79 şi 85-75, Steaua s-a impus şi ea la Bucureşti, cu 79-71 şi 86-78.
În finală, CSM Steaua Eximbank o va înfrunta pe CSM CSU Oradea, care a dispus cu 3-1 în cealaltă semifinală de CSU Sibiu. Finala se va juca după sistemul cel mai bun din cinci partide. În finala mică (cel mai bun din trei meciuri) se vor întâlni U-Banca Transilvania Cluj şi CSU Sibiu.
AGERPRES (AS-editor: Mihai Ţenea, editor online: Anda Badea)
