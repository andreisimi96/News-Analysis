Deputatul Raluca Turcan, prim-vicepreşedinte al PNL, spune că majoritatea guvernamentală ar trebui să pună în practică masteratul didactic dacă ar dori să facă ceva pentru viitoarele generaţii şi solicită în acest sens premierului şi liderilor coaliţiei aplicarea prevederilor Legii educaţiei din anul 2011.
"De Ziua Învăţătorului vom vedea poze cu profesori, elevi şi şcoli. Vom citi texte frumoase despre rolul învăţătorilor în societate. Pentru a trece de la cuvinte frumoase la fapte generoase este un singur pas - investiţia în viitorii profesori. Din păcate, PSD a respins de fiecare dată investiţia în viitorii dascăli. De şase ani de zile lupt pentru implementarea Masteratului Didactic. Este singurul program prin care putem atrage tinerii valoroşi în rândul dascălilor. Investiţia nu va afecta foarte mult bugetul de stat, însă va avea un randament foarte mare. Tinerii studenţi vor primi o bursă pe timpul studiilor şi practicii de specialitate. Vor beneficia de mentori şi de o perioadă de pregătire practică, bursa va fi echivalentă cu salariul unui profesor debutant", afirmă Raluca Turcan, într-un comunicat transmis marţi AGERPRES de PNL.
Liderul liberal le solicită premierului şi preşedinţilor partidelor guvernamentale să pună în aplicare prevederile Legii educaţiei din anul 2011.
"Doamnă prim-ministru, domnilor miniştri şi preşedinţi de partide guvernamentale, sunteţi la putere şi aveţi majoritate - daţi o şansă tinerei generaţii prin investiţii în profesori (tot ce trebuie să faceţi este să puneţi în aplicare prevederile Legii educaţiei din 2011) şi după uraţi-le 'La Mulţi Ani'!", conchide Raluca Turcan. AGERPRES/(AS - autor: Daniel Florea, editor: Andreea Rotaru, editor online: Gabriela Badea)
