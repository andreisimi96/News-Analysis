Parlamentul bulgar a aprobat joi un plan de reluarea a lucrărilor de construcţie a controversatei centrale nucleare de la Belene, la şase ani după suspendarea acestora din cauza dificultăţilor financiare, relatează agenţiile dpa şi EFE.
Propunerea premierului conservator Boiko Borisov privind acest plan, prin care construcţia centralei ar urma să fie reluată la sfârşitul lunii octombrie, a fost aprobată de legislativ cu 172 de voturi pentru şi 14 împotrivă.
Bulgaria a cheltuit deja circa 1,8 miliarde de dolari pentru acest proiect până în anul 2012, când guvernul de atunci, condus tot de Borisov, a decis suspendarea lucrărilor. Situl şi facilităţile instalate - achiziţionate din Rusia - au fost totuşi conservate şi întreţinute în acest timp.
Ministrul bulgar al energiei, Temenujka Petkova, a declarat săptămâna trecută că o campanie pentru atragerea unui investitor strategic va fi lansată către finele anului în curs, precizând că statul bulgar nu va finanţa nici lucrările de construcţie şi nici distribuţia energiei electrice.
Centrala atomoelectrică de la Belene dispune de două generatoare nucleare de producţie rusească. Potrivit lui Borisov, societatea chineză China's National Nuclear Corporation şi-a exprimat interesul să participe la acest proiect.
Cu ajutorul celor două reactoare de 1.000 de megavaţi Bulgaria doreşte să înlocuiască patru vechi unităţi nucleare de producţie sovietică ale centralei de la Kozlodui, închise în urmă cu peste un deceniu din cauza temerilor privind securitatea.
La centrala de la Kozlodui încă sunt operaţionale două reactoare nucleare de producţie sovietică, date în exploatare în anii 1987 şi 1991.AGERPRES/(AS - autor: Sorin Popescu, editor: Mariana Ionescu, editor online: Irina Giurgiu)
