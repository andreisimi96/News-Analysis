Prim-vicepreşedintele PNL Raluca Turcan susţine că mitingul anunţat de PSD-ALDE este "doar un alt moft al unui grup infracţional organizat în lupta cu justiţia şi bunul simţ".
"Protestul anunţat de PSD-ALDE este doar un alt moft al unui grup infracţional organizat în lupta cu justiţia şi bunul simţ. Sunt la putere, dacă erau serioşi făceau ceva pentru români, nu doar pentru liderii coaliţiei care sunt certaţi cu legea", a scris, luni, Turcan pe Facebook.
Ea afirmă că PSD-ALDE ar trebui să răspundă la mai multe întrebări.
"Dacă majoritatea PSD-ALDE are un minim respect pentru cei pe care îi cheamă în piaţă, ar trebui să le spună clar, de la un microfon, următoarele lucruri: De ce nu mai sunt bani pentru plata pensiilor şi a salariilor? De ce vor să naţionalizeze Pilonul 2 de pensii? De ce au refuzat să aloce bani pentru autostrăzi, şcoli şi spitale? De ce nu aduc în România fonduri europene pentru proiecte de investiţii? De ce luptă, de fapt, cu toată forţa pentru a subordona justiţia PSD-ului? Să spună dacă au dus la îndeplinire vreuna dintre promisiunile făcute românilor în cele 3 Programe de Guvernare. Grindeanu, Tudose şi Dăncilă au fost premierii lui Dragnea, nu ai României", spune Raluca Turcan.
Luni, liderul social-democraţilor, Liviu Dragnea, preşedinte al Camerei Deputaţilor, a anunţat organizarea la Bucureşti, pe data de 9 iunie, de la ora 20,00, a unui miting "împotriva abuzurilor de mai mult timp" şi a încălcării principiilor statului de drept. AGERPRES/(AS - autor: Florentina Peia, editor: Florin Marin, editor online: Ada Vîlceanu)
