Poliţiştii IPJ Ilfov au desfăşurat, luni dimineaţă, o acţiune în scopul destructurării unei grupări specializate în evaziune fiscală în domeniul reciclării deşeurilor, care ar fi prejudiciat bugetul de stat cu suma de 550.000 de euro, iar şapte persoane au fost duse la audieri.
"Pentru documentarea întregii activităţi infracţionale, poliţiştii specializaţi în investigarea criminalităţii economice - Ilfov, sub coordonarea procurorilor din cadrul Parchetului de pe lângă Tribunalul Ilfov, au efectuat patru percheziţii domiciliare în municipiul Bucureşti şi judeţele Ilfov şi Teleorman", informează un comunicat al Inspectoratului Poliţiei Judeţene (IPJ) Ilfov transmis luni AGERPRES.
În urma cercetărilor efectuate, s-a stabilit că, în perioada februarie - aprilie 2016, o societate având ca obiect de activitate reciclarea deşeurilor, controlată de trei persoane, ar fi înregistrat în contabilitate cheltuieli şi servicii fictive, iar în acest fel şi-ar fi diminuat artificial obligaţiile fiscale datorate bugetului de stat.
Poliţiştii Serviciului de Investigare a Criminalităţii Economice continuă cercetările sub aspectul săvârşirii infracţiunii de evaziune fiscală.
Acţiunea s-a desfăşurat cu sprijinul poliţiştilor din cadrul Serviciului de Acţiuni Speciale - Ilfov şi al Inspectoratului de Poliţie al Judeţului Teleorman. AGERPRES/(AS - autor: Daniel Alexandru Florea, editor: Georgiana Tănăsescu, editor online: Gabriela Badea)
