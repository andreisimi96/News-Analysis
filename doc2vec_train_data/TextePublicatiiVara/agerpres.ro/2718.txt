Guvernul israelian a aprobat duminică o lege care prevede până la 10 ani de închisoare pentru orice persoană care filmează, fotografiază sau înregistrează soldaţi cu scopul "subminării securităţii statului", a informat Ministerul Justiţiei, relatează AFP.
Proiectul prezentat de partidul ultra-naţionalist Israel Beiteinou, condus de ministrul apărării Avigdor Lieberman, prevede pedepse de cinci ani de închisoare pentru "persoanele care filmează, fotografiază sau înregistrează soldaţi aflaţi în timpul serviciului cu scopul de a demoraliza soldaţii şi civilii israelieni".
Această pedeapsă poate fi însă dublată în cazul în care aceste imagini şi înregistrări sunt menite să "submineze securitatea statului".
Aceleaşi pedepse cu închisoarea pot fi de asemenea pronunţate, conform acestui text, şi în cazul persoanelor care difuzează aceste înregistrări în mass-media şi pe reţelele sociale.
Potrivit iniţiatorilor proiectului, ONG-uri locale "antiisraeliene", precum şi grupuri legate de mişcarea palestiniană The Boycott, Divestment, Sanctions (BDS), petrec "zile alături de soldaţi israelieni, aşteptând cu nerăbdare un gest care poate fi înregistrat în mod părtinitor şi poate fi folosit pentru a-i denigra".
Ministrul apărării a salutat votul miniştrilor, spunând că legea "va pune capăt" încercărilor "celor care susţin terorismul" de a "umili şi dezonora" soldaţii.
"Dacă o persoană se comportă corect, ea nu are nevoie să ascundă nimic", a scris pe Twitter Ksenia Svetlova, membră a Partidului Uniunea Sionistă, de opoziţie. Ea a calificat legea ca fiind "periculoasă şi nedemocratică".AGERPRES/(AS - editor: Mihaela Moise, editor online: Daniela Juncu)
