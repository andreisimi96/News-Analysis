Unitatea 1 a centralei nucleare de la Cernavodă a fost repornită luni dimineaţă, după o lună de lucrări de mentenanţă planificate, se arată într-un comunicat al Nuclearelectrica, remis AGERPRES.
Sincronizarea la sistemul energetic naţional s-a realizat la ora 5:02. Potrivit site-ului Transelectrica, la ora 10:15, energia nucleară acoperea 15% din producţia naţională, la o putere de 968 de MW. Cele două reactoare de la Cernavodă asigură, la puterea nominală de 700 de MW fiecare, aproape 20% din electricitatea ţării.
Unitatea 1 a intrat în programul de oprire planificată începând cu data de 2 mai, în vederea efectuării lucrărilor de mentenanţă planificate, realizate o dată la doi ani pentru fiecare unitate.
"În perioada opririi planificate s-au efectuat peste 10.500 de activităţi din următoarele programe: programul de mentenanţă preventivă şi corectivă; programul de inspecţii; programul de testare obligatorie pe perioada opririlor planificate, conform cerinţelor Comisiei Naţionale pentru Controlul Activităţilor Nucleare, care se poate efectua numai cu centrala oprită; programul de implementare a modificărilor pe proiect pe anumite sisteme/ echipamente/ componente", mai spun reprezentanţii Nuclearelectrica.
Toate obiectivele opririi planificate au fost realizate în condiţii de siguranţă pentru personalul centralei, public şi mediul înconjurător, conform procedurilor aprobate utilizate la CNE Cernavodă. AGERPRES/(AS - autor: Florentina Cernat, editor: Mariana Nica, editor online: Gabriela Badea)
