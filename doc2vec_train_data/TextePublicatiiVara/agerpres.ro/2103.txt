Precipitaţiile abundente căzute în după-amiaza zilei de luni au provocat inundaţii în localităţile Oneşti şi Slănic Moldova, au anunţat reprezentanţii Inspectoratului pentru Situaţii de Urgenţă (ISU) Bacău.
La Oneşti au fost inundate 35 de curţi şi beciuri şi patru locuinţe iar în Slănic Moldova, în cartierul Cerdac, sunt inundate şapte curţi şi o stradă este afectată de aluviuni.
"La Slănic Moldova acţionează 19 pompieri militari din cadrul ISU, cu trei autospeciale de primă intervenţie şi comandă, un microbuz, trei motopompe transportabile şi o motopompă remorcabilă. De asemenea, sunt prezenţi cinci salariaţi din cadrul Serviciului de Gospodărire a Apelor, zece voluntari din cadrul SVSU, care acţionează cu trei utilaje şi patru motopompe şi lucrători din cadrul Serviciului Drumuri Naţionale, cu un utilaj pentru degajarea aluviunilor", a declarat purtătorul de cuvânt al ISU Bacău, Andrei Grecu.
Potrivit unei informări a Delgaz Grid, cei peste 1.200 de abonaţi din oraşul Comăneşti care au rămas fără energie electrică în urma unor defecţiuni la o linie de înaltă tensiune au fost realimentaţi la reţea. AGERPRES /(AS - autor: Loredana Ciobanu, editor: Antonia Niţă, editor online: Gabriela Badea)
