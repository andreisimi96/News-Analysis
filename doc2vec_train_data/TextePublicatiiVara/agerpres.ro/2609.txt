Ministrul Apelor şi Pădurilor, Ioan Deneş, a declarat vineri, la Constanţa, că o suprafaţă totală de 2,5 milioane de metri pătraţi de plajă, constând în 11 loturi situate între Periboina şi 2 Mai, va fi pusă la dispoziţia turiştilor prin realizarea unui proiect european privind reducerea eroziunii costiere, în valoare de circa 752 milioane de euro, cu termen de finalizare anul 2020.
Proiectul "Reducerea eroziunii costiere, faza II (2014-2020)" vizează, în prima etapă de lucru, cinci loturi la Periboina, Mamaia, Tomis (Cazino), Agigea şi Eforie, iar în a doua etapă, şase loturi la Costineşti, Olimp, Jupiter-Neptun, Balta Mangalia-Venus-Aurora, Mangalia-Saturn şi 2 Mai.
"Acest proiect de reducere a eroziunii costiere este de fapt de redare şi răpire din Marea Neagră a aproximativ 2,5 milioane de metri pătraţi de plajă care va fi pusă la dispoziţia turiştilor după finalizarea acestui proiect. Începe de la Periboina şi se termină la 2 Mai. Sunt 11 loturi, cinci loturi în prima etapă, şase loturi în cea de a doua etapă. (...) Total, aproximativ 752 de milioane de euro", a spus Deneş, într-o conferinţă de presă.
Pe lângă înnisipări, proiectul prevede în anumite cazuri reabilitarea unor stăvilare, consolidarea falezei şi construirea de diguri.
Conform ministrului Apelor şi Pădurilor, în prima etapă a proiectului lucrările vor începe în luna ianuarie a anului viitor, iar în cea de a doua etapă, din septembrie 2019. Contractele de finanţare de către UE, pentru suma de circa 752 milioane de euro, vor fi semnate în decembrie 2018. Perioada de garanţie a lucrărilor va fi de 50 de ani.
"După finalizarea acestui proiect, vom avea 100 de kilometri de autostradă de nisip care va fi dată să fie utilizată de către turişti", a mai afirmat Ioan Deneş. AGERPRES / (A - autor: Nona Jalbă, editor: Marius Frăţilă, editor online: Ada Vîlceanu)
