Noul şef al guvernului populist italian, Giuseppe Conte, a declarat vineri că este "de acord" cu preşedintele american Donald Trump, care a cerut G7 să reintegreze Rusia în această structură, relatează AFP.
"Sunt de acord cu preşedintele Trump: Rusia ar trebui să revină în G8. Este în interesul tuturor", a scris Giuseppe Conte pe Twitter.
Rusia a fost exclusă din G8 după ce a anexat Peninsula Crimeea. Prin urmare G8 a devenit G7.
Noul şef al guvernului italian participă vineri şi sâmbătă la primul său summit G7 (SUA, Canada, Franţa, Italia, Germania, Marea Britanie, Japonia) de la Malbaie, un oraş turistic din estul Canadei.
Donald Trump, aflat deja în conflict cu partenerii săi asupra chestiunilor legate de comerţ, mediu şi dosarul nuclear iranian, a cerut vineri omologilor săi din G7 să reintegreze Rusia în această structură.
"Ei au expulzat Rusia, ei ar trebui să reintegreze Rusia. Pentru că trebuie să avem Rusia la masa negocierilor", a declarat Donald Trump înainte de a lua avionul spre Canada, unde urmează să participe la summitul G7, la Malbaie (Quebec).
Cu toate acestea, purtătorul de cuvânt al Kremlinului, Dmitri Peskov, a declarat că G7 nu este o prioritate pentru Moscova. "Rusia se concentrează pe alte formate, pe lângă cel al G7", a spus el, citat de agenţia de presă rusă Tass. AGERPRES/(AS - autor: Mihaela Moise, editor: Mariana Ionescu, editor online: Irina Giurgiu)
