Şef de promoţie al clasei a XII-a A, cea mai titrată clasă pe care a avut-o vreodată Colegiul Naţional "Alexandru Papiu Ilarian" din Târgu Mureş, Nicolae Radu Moga va studia fizica la Universitatea Oxford.
Nicolae Radu Moga, care a terminat clasa a XII-a cu media 9,86, pe lângă performanţele şcolare deosebite, este recunoscut de către colegi şi profesori ca fiind un om cu calităţi morale remarcabile, această calitate a sa ieşind la iveală, din nou, cu ocazia festivităţii de absolvire, când a solicitat să împartă titlul de şef de promoţie cu colegul său, Bogdan Blaga, medaliat cu aur la ultima Olimpiadă Naţională de Matematică, care a obţinut media 9,85.
Directorul Colegiului Naţional "Alexandru Papiu Ilarian" din Târgu Mureş, Cristina Someşan, a arătat că Nicolae Radu Moga este un elev "discret", însă metodic şi perspicace, care a tratat învăţătura pas cu pas, fapt ce l-a situat în fruntea clasei de elită.
Elevul deţine o medalie de bronz la Olimpiada Naţională de Fizică şi mai multe participări la Olimpiada Naţională de Matematică, a fost acceptat la Universităţile Oxford, Birgmingham şi Durham, iar dintre acestea a ales Oxford, unde va studia fizica din toamnă.
"Totul a început cu bunica mea. Îmi amintesc cum, în copilărie, nu îmi făcea plăcere să mă pregătesc pentru şcoală, însă ea îmi povestea cum îi plăcea şi îi plăcuse mereu să înveţe. Am fost suficient de norocos fiindcă bunica a locuit cu noi, astfel încât mi-a fost alături atât în clasele primare, pe care le-am urmat la Şcoala Gimnazială 'Europa', dar mai ales în timpul ciclului gimnazial, pe care l-am terminat de asemenea la Colegiul Naţional 'Al. Papiu Ilarian'. Consider că şi-a lăsat amprenta asupra mea, în special prin faptul că a reuşit să mă înveţe să fiu o persoană organizată şi, în acelaşi timp, curioasă, dornică de a afla cât mai multe lucruri. Când am intrat la liceu am început să mă concentrez mai mult pe fizică şi matematică, obţinând şi cel mai bun rezultat al meu la nivelul olimpiadelor, şi anume o medalie de bronz la Olimpiada Naţionala de Fizică. Pe lângă aceasta, am mai participat şi la Olimpiada de Matematică, unde am reuşit să mă calific la etapa naţională şi la multe alte concursuri interjudeţene", a declarat, pentru AGERPRES, Nicolae Radu Moga.
Elevul a spus că şcoala a fost prilejul perfect pentru el de a crea legături cu colegii săi, cărora le este recunoscător, întrucât "colaborarea, dar şi competiţia dintre noi au condus spre aceste rezultate".
Nicolae Radu Moga a aplicat la cinci universităţi din Marea Britanie şi la opt universităţi din SUA, fiind acceptat la Oxford, Birgmingham şi Durham, iar dintre acestea a ales Oxford.
Radu, cum îi spun colegii, ne-a spus că a început să obţină performanţe şcolare abia atunci când a renunţat la obişnuinţa de a învăţa "pentru că trebuie" şi s-a concentrat pe ceea ce îl pasiona cu adevărat.
"Obţinerea a astfel de rezultate nu presupune în primul rând muncă. Cel mai important aspect este plăcerea de a studia un subiect. Obişnuiam să învăţ pentru că 'trebuie', însă acest lucru nu mi-a adus niciodată nimic. Ulterior, am început să pătrund adânc în materiile care mă pasionează, dar nici cu acestea nu am urmat vreodată un program strict. Lucram zilnic, însă într-un mod neobişnuit. Uneori mă uitam ore în şir la videoclipuri pe youtube despre fizică, alteori încercam să rezolv noaptea o problemă care mă obseda. Nu am avut o mentalitate de genul 'Azi trebuie să lucrez 3h' sau 'Trebuie să fac 20 de probleme până mâine' atunci când mă pregăteam individual. Sunt de părere că munca trebuie să fie o plăcere. În cazul în care unei persoane nu îi face plăcere să lucreze suplimentar la fizică sau la matematică, atunci nu trebuie să o facă. Mult mai important este să îşi petreacă timpul încercând lucruri noi pentru a-şi găsi adevărata pasiune, iar când va reuşi acest lucru, munca va fi cu siguranţă o plăcere", ne-a dezvăluit elevul.
Tânărul este pasionat "de multe lucruri din diverse domenii", între care şi baschetul.
"În momentul de faţă sunt dornic de afla cât mai multe lucruri din domeniul fizicii şi în cel al inteligenţei artificiale. Pe lângă acestea, baschetul a fost mereu sportul care mi-a oferit o alternativă de revigorare. Am jucat baschet încă din clasa I. Din păcate, la doar câteva săptămâni după ce am făcut câteva antrenamente şi cu echipa locală de seniori, BC Mureş, anul acesta clubul a intrat în insolvenţă, iar de atunci nu am mai prea avut unde să joc", a spus el.
După finalizarea studiilor, Nicolae Radu Moga îşi doreşte să urmeze o carieră în cercetare, eventual combinată cu predatul în cadrul unei universităţi.
"Intenţionez să îmi desfăşor această activitate în locul care va avea la momentul respectiv cele mai bune posibilităţi şi cei mai bine pregătiţi oameni, indiferent unde va fi acesta", a subliniat Moga.
Tânărul a spus că îşi doreşte ca toţi elevii să îşi urmeze visurile şi să nu le fie frică să viseze, fiindcă "Încercarea moarte n-are" şi că orice este considerat la un moment dat un eşec poate însemna, de fapt, o experienţă utilă.
"Am aplicat la 8 universităţi din SUA, cel puţin 7 dintre ele, aş spune eu, mai prestigioase decât Oxford, şi am fost respins de toate. Poate că, în mod normal, altcineva nu şi-ar prezenta eşecurile, însă sunt de părere că a meritat să aplic la fiecare în parte chiar dacă nu am fost acceptat. Fiecare aplicaţie mi-a oferit ceva nou. Diversele eseuri pe care a trebuit să le scriu şi examenele pe care le-am susţinut m-au învăţat multe lucruri pe care nu le-aş fi aflat de altundeva. De când mă ştiu mi-am dorit să merg la o facultate de top din SUA şi am eşuat. Într-adevăr, aş fi putut să fiu un aplicant mai bun, însă pot spune cu siguranţă că am încercat şi că a meritat. Dacă nu am reuşit acum, nu înseamnă că nu voi reuşi data viitoare. Aşadar, îndemn pe toată lumea să îşi urmeze visul şi să nu renunţe. Încercând, nu va trăi niciodată cu regretul 'Dar dacă aş fi...?' şi, în plus, nu va avea decât de învăţat din orice experienţă", a conchis elevul. AGERPRES/(A - autor: Dorina Matiş, editor: Oana Popescu)
