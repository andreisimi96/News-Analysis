Turcia şi SUA au ajuns la un acord privind un plan de retragere a miliţiei kurde Unităţile de protecţie a poporului (YPG) din oraşul sirian Minbej, controlat de kurzi şi devenit un măr al discordiei între cei doi aliaţi în cadrul NATO, a anunţat miercuri agenţia de ştiri Anadolu, relatează Reuters.
Conform planului în trei paşi, care va fi finalizat în cursul unei vizite efectuate de ministrul de externe turc Mevlut Cavusoglu la Washington pe 4 iunie, miliţia YPG se va retrage din Minbej în 30 de zile după semnarea acordului, a precizat Anadolu.
Forţele militare turce şi cele americane vor începe monitorizarea comună în oraşul Minbej după 45 de zile de la semnarea acordului şi o administraţie locală va fi formată în 60 de zile de la data de 4 iunie, a mai menţionat agenţia de presă turcă.
Un oficial local din Minbej a declarat însă pentru Reuters că declaraţia făcută de ministrul de externe Mevlut Cavusoglu potrivit căreia forţele americane şi cele turce vor controla temporar regiunea din nordul Siriei este "prematură şi lipsită de credibilitate".
Sharfan Darwish, purtătorul de cuvânt al Consiliului Militar din Minbej, a răspuns declaraţiei şefului diplomaţiei turce care a afirmat că forţele americane şi cele turce vor controla Minbej până la crearea unei noi administraţii.
Cavusoglu a declarat pentru televiziunea turcă AHaber că Ankara a ajuns la un acord cu Washingtonul şi o foaie de parcurs pentru adoptarea planurilor ar putea fi decisă în timpul discuţiilor cu secretarul de stat american Mike Pompeo săptămâna viitoare, în capitala SUA.AGERPRES/(AS - autor: Mihaela Moise, editor: Tudor Martalogu, editor online: Ada Vîlceanu)
