Fostul primar al New York-ului Rudy Giuliani, avocat al preşedintelui american Donald Trump, şi-a reluat duminică atacurile la adresa anchetei desfăşurate de procurorul special Robert Mueller privind implicarea Rusiei în alegerile din SUA, el calificând această investigaţie drept 'ilegitimă', transmite luni France Presse.
Ancheta, menită să determine o eventuală complicitate între Rusia şi echipa de campanie a lui Donald Trump în timpul alegerilor prezidenţiale americane din 2016, 'nu ar fi trebuit să înceapă niciodată', a declarat, pentru postul CNN, Rudy Giuliani, care subliniat că 'nu există nicio probă privind o complicitate'.
În sprijinul afirmaţiilor sale, el a explicat că 'nu mai crede' că ancheta coordonată de Robert Mueller, iniţiată după destituirea directorului FBI James Comey de către Trump, este 'legitimă'.
Declaraţiile fostului primar new-yorkez susţin afirmaţiile preşedintelui Trump, care a denunţat această anchetă pe care a calificat-o deja drept 'cea mai mare vânătoare de vrăjitoare din istoria americană'.
Liderul de la Casa Albă ar putea totuşi accepta să fie audiat de procurorul Robert Mueller, în anumite condiţii, a adăugat Giuliani. ''Dorinţa sa de a face acest lucru este intactă'', a spus el, precizând că echipa de avocaţi a preşedintelui american se teme că ancheta ar putea fi 'trucată'.
Rudy Giuliani ar dori ca interogatoriul lui Trump să se limiteze la două aspecte: complicitate şi obstrucţionare justiţiei. În opinia sa, echipa procurorului Robert Mueller ar putea fi de acord cu această propunere.AGERPRES/(AS - autor: Tudor Martalogu, editor online: Ada Vîlceanu)
