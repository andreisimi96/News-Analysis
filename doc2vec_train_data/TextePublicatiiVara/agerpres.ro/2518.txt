Nava umanitară Aquarius şi cele două nave italiene care o însoţesc cu 629 de migranţi la bord şi-au schimbat cursul din cauza stării mării şi navighează acum în apropiere de zona de coastă Sardiniei, a anunţat joi organizaţia SOS Méditerranée, relatează AFP.
''Dattilo, nava gărzilor de coastă italiene care ghidează convoiul nostru, a decis să schimbe ruta. Aquarius va naviga de-a lungul coastei estice a insulei Sardinia pentru a evita vremea rea şi pentru a-i proteja pe migranţii bolnavi, epuizaţi şi traumatizaţi de situaţia foarte grea", a menţionat pe Twitter ONG-ul francez care a închiriat nava.
ONG-ul nu a precizat dacă destinaţia convoiului este în continuare portul Valencia din Spania.
Potrivit site-ului de monitorizare a traficului maritim, Aquarius şi Dattilo se aflau joi dimineaţa în largul coastei de sud-est a Sardiniei. Navele urmau să treacă prin apropiere de Sardinia, înainte de a se îndrepta la vest spre portul Valencia, destinaţia prevăzută în Spania, dar şi-au prelungit considerabil drumul.
Navele ar urma să treacă în apropiere de Corsica, unde autorităţile locale s-au oferit să le găzduiască înainte de a ajunge în Spania.
Cei 629 de migranţi de la bordul acestor nave au fost salvaţi în largul Libiei, sâmbătă şi duminică, după care au rămas blocaţi 72 de ore pe coastele malteze la bordul Aquarius. Unii dintre aceştia au fost apoi transferaţi la bordul a două nave italiene. AGERPRES/( AS - autor: Violeta Gheorghe, editor: Mariana Ionescu, editor onlie: Gabriela Badea)
