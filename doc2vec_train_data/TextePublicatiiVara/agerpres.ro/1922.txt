Ministrul Tineretului şi Sportului, Ioana Bran, a felicitat-o, sâmbătă seara, pe jucătoarea de tenis Simona Halep pentru victoria de la Roland Garros , precizând că este mândră că România are un campion care face istorie.
"La 40 de ani după victoria Virginiei Ruzici pe zgura de la Paris, tricolorul României flutură din nou triumfător la Roland Garros. Senzaţionala Simona Halep şi-a adjudecat primul său trofeu de Grand Slam din carieră şi sunt convinsă că vor mai urma şi altele. Am cunoscut-o de curând, am aplaudat-o recent la Cluj în victoria echipei României şi sunt mândră că sportul românesc are un asemenea campion care face istorie. Felicitări Simona, o ţară întreagă este mândră de tine", a scris Ioana Bran pe contul personal de Facebook.
"Victorie la Paris! Simona Halep face o finală senzaţionala la Roland Garros şi câştigă primul său titlu de Grand Slam din carieră. Bravo, Simona!", se menţionează şi în mesajul Ministerului Tineretului şi Sportului publicat pe contul oficial al instituţiei.
Jucătoarea română de tenis Simona Halep, numărul unu mondial, a câştigat, sâmbătă, primul său titlu de Mare Şlem, după ce a învins-o pe americanca Sloane Stephens în finala de la Roland Garros, cu 3-6, 6-4, 6-1 .
Halep (26 ani) a obţinut victoria după două ore şi 3 minute în faţa numărul 10 mondial (25 ani), la a patra sa finală de Mare Şlem, a treia la Roland Garros, după cele din 2014 şi 2017, şi a doua din acest an, prima pierdută în faţa danezei Caroline Wozniacki la Australian Open.
Simona Halep a jucat a 31-a finală din carieră, până acum având 17 titluri cucerite. Simona a obţinut şase titluri în 2013, la Nurnberg, 's-Hertogenbosch, Budapesta, New Haven, Moscova şi Sofia, două în 2014, la Doha şi Bucureşti, trei în 2015, Shenzhen, Dubai şi Indian Wells, trei anul trecut, Madrid, Bucureşti şi Montreal, în 2017 câştigat la Madrid, iar anul acesta s-a impus la Shenzhen şi Roland Garros.
Halep a mai jucat 14 finale, în 2010 şi 2011 la Fes (Maroc), în 2012 la Bruxelles, în 2014 la Madrid, Roland Garros şi Turneul Campioanelor, în 2015 la Toronto şi Cincinnati, iar în 2017 la Roma, Roland Garros, Cincinnati şi Beijing, iar anul acesta la Australian Open şi Roma.
Simona Halep a cucerit şi un titlu WTA la dublu, anul acesta, la Shenzhen, alături de Irina Begu, jucând şi o finală în 2016 la Montreal, alături de Monica Niculescu.
Halep va primi pentru succesul său de la Roland Garros 2.000 de puncte WTA şi 2,2 milioane euro, iar Stephens s-a ales cu 1.300 de puncte şi 1,12 milioane euro.
Titlul Simonei Halep la Roland Garros vine la 45 de ani după ce Ilie Năstase câştiga la Paris şi la 40 de ani de la cel al Virginiei Ruzici.
AGERPRES (AS-editor: Marius Ţone, editor online: Adrian Dădârlat)
