Pentru prima dată la Festivalul Internaţional de Teatru de la Sibiu (FITS), un voluntar a fost cooptat într-un spectacol al unei companii invitate, fiind vorba de dansatoarea Iulia Mărăcine, din Bucureşti, care va juca joi alături de francezii din compania Les Percussions de Strasbourg, potrivit unui comunicat de presă remis AGERPRES.
Iulia, asistent universitar la Bucureşti, a venit la Sibiu ca să se recupereze după o operaţie şi în acelaşi timp să fie voluntar la FITS. Ea o va înlocui pe solista companiei de dans din Franţa, care s-a accidentat.
"Iulia, 24 de ani, este dansator şi coregraf şi a absolvit Royal Center School of Speech and Drama din Londra la secţiunea de arte ale spectacolului (Performing Arts). În prezent profesor asistent la facultate în Bucureşti, a venit la FITS pentru a se recupera după operaţia pe care a suferit-o în urmă cu puţin timp. Repartizată la departamentul de voluntari pentru companiile invitate, i-a cunoscut pe cei de la Percussions de Strasbourg, veniţi la festival pentru a susţine spectacolul 'Tărâmul fantomelor', programat pe 14 iunie la Colegiul Naţional 'Octavian Goga'. Din cauza accidentării solistei companiei de dans, Iulia Mărăcine a fost cooptată în trupă şi angajată colaborator în perioada participării la FITS", se arată în comunicat.
FITS este cel mai important festival al artelor spectacolului din România şi unul dintre cele mai importante festivaluri din Europa. Până duminică, 3.300 de artişti din 73 de ţări îşi etalează talentul în 74 de spaţii de joc, în cea de a 25-a ediţie a FITS, aflată sub patronajul prinţului Charles şi al preşedintelui Klaus Iohannis. AGERPRES/(A-Isabela Paulescu, editor: Antonia Niţă, editor online: Anda Badea)
Sursa foto:  sibfest.ro
