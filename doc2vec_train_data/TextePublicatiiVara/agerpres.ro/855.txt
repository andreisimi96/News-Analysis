Circa 115.000 de locuitori ai municipiului Chişinău şi-au exercitat dreptul la vot către ora 13:00, ceea ce constituie 18,23% din numărul alegătorilor înscrişi pe listele electorale, în cadrul celui de-al doilea tur de scrutin pentru funcţia de primar al Capitalei Republicii Moldova, informează Radio Chişinău.
Prezenţa la urne este cu aproximativ jumătate de procent mai mare decât în primul tur de scrutin, organizat la 20 mai.
Potrivit datelor Comisiei Electorale Centrale, cea mai ridicată prezenţă la vot se înregistrează în sectorul Râşcani, cu o rată de participare de peste 20%. Urmează în ordine descrescătoare sectoarele Botanica -19%; Centru - 18,8%; Buiucani - 18,3% şi Ciocana cu 17,55%.
Cei mai activi sunt alegătorii cu vârste cuprinse între 56 şi 70 de ani, iar cei mai pasivi sunt tinerii cu vârste între 18 şi 25 de ani.
Aproape 52% dintre persoanele care au votat sunt femei, iar 48% - bărbaţi.
Rata de participare la vot în suburbii la aceasta ora este de 15,5%. Cei mai activi sunt locuitorii din Vadul lui Vodă, iar cea mai scăzuta rata de participare la alegeri se înregistrează la Băcioi.
Pentru turul doi de scrutin, legea nu prevede un prag minim al prezenţei la urne, alegerile fiind validate indiferent de numărul celor care votează, conform postului de radio Europa Liberă.AGERPRES/(AS - editor: Lilia Traci, editor online: Irina Giurgiu)
