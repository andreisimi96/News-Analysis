Preşedintele ALDE, Călin Popescu-Tăriceanu, a anunţat că 22.000 de persoane vor reprezenta formaţiunea politică la mitingul de sâmbătă seară din Piaţa Victoriei.
"Noi am făcut un calcul al participării pe care au anunţat-o organizaţiile noastre şi, în momentul de faţă, sunt estimate să vină în Bucureşti 22.000 de persoane", a declarat Tăriceanu, la România TV.
În opinia sa, vocea a sute de mii de oameni "se va face auzită" sâmbătă seară în Bucureşti, iar acest lucru "nu va fi în zadar".
"Vocea lor va fi bine auzită şi cred că toţi cei care astăzi au o responsabilitate în România vor trebui să ţină cont că ei reprezintă milioane şi, probabil, alte milioane de oameni care sunt, în egală măsură, îngrijoraţi, temători cu privire la ziua de mâine şi care vor o Românie mai bună şi mai liberă pentru generaţiile care urmează", a spus Tăriceanu.
Totodată, el a subliniat că desfăşurarea mitingului nu poate să rămână "fără ecouri".
"O astfel de manifestaţie nu poate rămâne fără ecouri, nu vorbesc de România, ci în toată lumea. În pofida încercărilor disidente de a deturna sensul acestei manifestaţii şi de a o descrie în alte culori decât este realitatea, lucrurile adevărate până la urmă tot ies la suprafaţă. Adevărul, întotdeauna, e mai puternic", a declarat Călin Popescu-Tăriceanu. AGERPRES/(AS - autor: Mădălina Cerban, editor: Andreea Rotaru, editor online: Anda Badea)
