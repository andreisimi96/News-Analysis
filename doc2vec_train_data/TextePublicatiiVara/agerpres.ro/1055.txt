Viceprimarul municipiului Urziceni, Liviu Cazan, a fost reţinut, luni seara, pentru 24 de ore, alături de alte patru persoane, într-un dosar de evaziune fiscală, complicitate la evaziune fiscală, fals în înscrisuri sub semnătură privată şi spălare de bani.
Potrivit unor surse judiciare, cercetările în dosar ar viza mai multe tranzacţii ilegale cu material lemnos, sustras din pădurile de pe raza judeţului Ialomiţa.
În acelaşi dosar penal mai apar alţi patru suspecţi, reţinuţi alături de Liviu Cazan şi plasaţi în Centrul de Arest şi Reţinere al Inspectoratului de Poliţie al judeţului Ialomiţa, au menţionat sursele citate.
Conform acestora, cei cinci suspecţi vor fi prezentaţi marţi Tribunalului Ialomiţa cu propunere de arestare preventivă.
În mai 2017, Liviu Cazan, la acea vreme şef al Autorităţii Navale Române, a fost trimis în judecată de procurorii DNA Constanţa într-un dosar de abuz în serviciu. AGERPRES/(AS-autor: Dorin Ivan, editor: Diana Dumitru, editor online: Gabriela Badea)
