Festivalul Florilor se va desfăşura anul acesta pe parcursul a patru zile, de joi şi până duminică, în Parcul Monument din Brăila, şi va cuprinde programe artistice, dansuri, teatru, ateliere, muzică de fanfară, desene pe asfalt, concerte şi recitaluri, potrivit informaţiilor furnizate de organizatorul evenimentului, Primăria Brăila.
Festivalul se va deschide, joi, cu un program artistic de muzică şi dansuri populare, susţinut de artişti ai Casei de Cultură Brăila, urmat de desene pe asfalt, moment susţinut de Ansamblul "Hora Măxineni" şi muzică de promenadă în interpretarea Fanfarei Muzicii Militare a Garnizoanei Brăila.
Ziua de vineri, 1 iunie, cuprinde un program artistic susţinut de elevii Palatului Copiilor, ateliere hand made, spectacolul "Vreau să fiu mare", susţinut de Teatrul de Păpuşi "Cărăbuş", un program prezentat de elevii Liceului de Arte "Hariclea Darclee" şi de elevii Şcolii "Vespasian Lungu", un concurs de carturi, precum şi momente de muzică şi dansuri populare susţinute de Casa de Cultură şi Ansamblul de dansuri Populare "Pandelaşul".
Programul de sâmbătă, 2 iunie, include Festivalul Judeţean "Cununa Interculturalităţii", ateliere hand made, muzică şi dansuri populare cu "Ansamblul Sărăţeanca" din Ianca, Ansamblul "Ca pe baltă" din Tufeşti, Ansamblul "Lăutăraşii" şi Ansamblul "Grâuşorul" din Unirea, desene pe asfalt, spectacolul "În drum spre Alba Iulia", prezentat de Teatrul Masca, un program artistic susţinut de Ansamblul Folcloric "Dunărenii", iar seara se va încheia cu un concert al Trupei "Antic".
Duminică, 3 iunie, manifestarea va continua cu dansuri şi muzică populară susţinute de Ansamblul "Românaşii" din Roşiori, Asociaţia "Voces Concordiae", ateliere hand made, muzică de promenadă, spectacol "Viitorul Speranţei", desene pe asfalt, spectacolul "Mateloţii", oferit de Ansamblul Folcloric "Spicul", iar seara se va încheia cu un recital Mihai Constandache. AGERPRES/(AS - autor: Ecaterina Ignat, editor: Diana Dumitru, editor online: Ada Vîlceanu)
