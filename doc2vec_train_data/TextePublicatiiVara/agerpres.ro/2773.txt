Cei mai mulţi dintre români au un interes pentru a discerne între ştirile false şi cele adevărate din online, afirmă dr. Raluca Radu, director la Facultatea de Jurnalism şi Ştiinţele Comunicării a Universităţii din Bucureşti, coordonator al Observatorului European de Jurnalism în limba română şi raportor pentru România al Studiului Digital News Report (DNR) 2018.
"Este interesant pentru România că, potrivit studiului, aproximativ 60% dintre români spun că au un interes pentru a discerne între ştirile false şi ştirile adevărate din online şi că mulţi identifică chestiunea aceasta a ştirilor false ca fiind o figură retorică pe care o folosesc politicienii împotriva unor redacţii inamice într-un procent mai mare decât în alte ţări, peste 40% dintre români au auzit o chestiune de genul acesta cu o săptămână înainte să fie efectiv intervievaţi şi aproape 40% declară că au fost expuşi la o ştire falsă cu o săptămână înainte de a fi intervievaţi", a declarat pentru AGERPRES Raluca Radu, care a prezentat, luni, la Universitatea din Bucureşti, rezultatele Digital News Report pentru anul 2018.
Potrivit Ralucăi Radu, interesul pentru mai multe surse se datorează şi creşterii, în ultimul an, a numărului celor care au acces la Internet. "Penetrarea Internetului este foarte puternică în România, mai puternică decât în celelalte ţări, faţă de anul trecut plus 10% dintre cei care nu aveau acces la Internet acum au şi sigur că aceasta le deschide şi apetitul pentru ştiri online din mai multe surse", a spus ea.
De asemenea, evoluţia evenimentelor politice din ultima perioadă a ţinut treaz interesul românilor pentru ştiri, în fiecare săptămână utilizatorul obişnuit folosind, simultan, 6-10 surse de ştiri pentru a se informa.
Foto: (c) CRISTIAN NISTOR / AGERPRES FOTO
"Ce este foarte interesant este că scena politică, care a fost foarte turbulentă, a menţinut interesul pentru ştiri şi pentru opinie în rândul publicului online şi ei s-au întors către redacţiile în care aveau încredere şi le-au urmărit, fie că era vorba de radio, televiziune sau presă scrisă, fie că era vorba de online. Foarte mulţi urmăresc mai multe surse în acelaşi timp, ceea ce demonstrează că discuţia despre ştirile false şi despre faptul că în unele situaţii s-ar putea să afle o informaţie care serveşte unui interes politic sau unui interes economic a dat roade şi oamenii încep să fie atenţi la ce consumă", este de părere Raluca Radu.
Potrivit "Digital News Report", Facebook (69%) rămâne în continuare principala reţea de informare pentru ştiri în România, urmată de YouTube (31%) şi WhatsApp (18%).
În raport se evidenţiază faptul că 88% dintre respondenţi se informează din online, inclusiv social media, 82% de la TV, 67% din social media, 42% de la Radio, 18% din print şi 16% de pe bloguri.
În ceea ce priveşte încrederea, 42% dintre români au încredere în ştiri în general. 48% au încredere în ştirile pe care le folosesc, 45% având încredere în ştirile din căutări, iar 32% în ştirile din social media.
Studiul relevă că, într-un clasament al mediilor preferate de români, la capitolul TV, radio şi print conduce Pro TV (66%), urmată de Digi 24 (43%) şi Antena 1 (41%), iar la capitolul online pe primele trei locuri se situează Ştirile Pro TV online (29%), Yahoo News (28%) şi Ziare.com şi Digi 24 online cu câte 28%.
Aflat la cea de-a şaptea ediţie, Digital News Report, realizat sub coordonarea Institutului Reuters pentru Jurnalism, de la Universitatea din Oxford, este cel mai mare studiu din lume, la ora actuală, despre consumul de ştiri al publicurilor digitale. În acest an, studiul cuprinde analiza a 74.000 de chestionare din 37 de ţări din Europa, America de Nord şi de Sud şi zona Asia-Pacific.
În România, eşantionul a cuprins 2.048 de persoane cu acces la Internet, studiul fiind efectuat în ianuarie - februarie 2018, iar marja de eroare este de plus/minus 2,17%. AGERPRES/(A, AS - autor: Daniel Popescu, editor: Georgiana Tănăsescu, editor online: Anda Badea)
