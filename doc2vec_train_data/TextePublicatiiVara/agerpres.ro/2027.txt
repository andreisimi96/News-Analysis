Preşedintele Klaus Iohannis se întâlneşte, marţi, la Palatul Cotroceni, cu o delegaţie a Comisiei de la Veneţia.
Potrivit agendei şefului statului, întâlnirea va avea loc la ora 12,00.
Delegaţia Comisiei de la Veneţia efectuează, luni şi marţi, o vizită în România pentru a avea un schimb de opinii cu privire la cele trei proiecte de modificare a legii referitoare la organizarea judiciară, a legii privind Consiliul Superior al Magistraturii şi a legii privind statutul judecătorilor şi procurorilor.
Reprezentanţii Comisiei de la Veneţia au întâlniri şi la Ministerul Justiţiei, Înalta Curte de Casaţie şi Justiţie, Curtea Constituţională, Biroul procurorului general, Direcţia Naţională Anticorupţie, Consiliul Superior al Magistraturii, cu reprezentanţi ai Parlamentului, inclusiv ai Comisiei parlamentare speciale pentru amendarea legilor justiţiei, cu asociaţii ale judecătorilor şi procurorilor, cu organizaţii ale societăţii civile.
Pe 17 mai, şeful statului a transmis că este utilă organizarea cât mai rapidă a unor consultări directe între reprezentanţii autorităţilor publice şi ai societăţii civile din România cu experţii Comisiei de la Veneţia cu privire la legile Justiţiei.
"Având în vedere dezideratul de a se ajunge la soluţii legislative pe deplin adecvate cadrului constituţional intern şi standardelor europene referitoare la independenţa Justiţiei, preşedintele României consideră utilă organizarea cât mai rapidă a unor consultări directe între reprezentanţii autorităţilor publice şi ai societăţii civile din România cu experţii Comisiei de la Veneţia", arăta Administraţia Prezidenţială la acea dată.
Şeful statului a solicitat pe 3 mai un punct de vedere Comisiei de la Veneţia cu privire la cele trei legi adoptate de Parlament vizând Statutul judecătorilor şi procurorilor, organizarea judiciară, respectiv organizarea şi funcţionarea Consiliului Superior al Magistraturii.
Pe 26 aprilie, Adunarea Parlamentară a Consiliului Europei a sesizat Comisia de la Veneţia cu privire la aceleaşi legi.
"Cele două solicitări vizează acte normative care nu au intrat în vigoare şi cuprind modificări cu un impact major asupra funcţionării sistemului judiciar şi independenţei Justiţiei din România", menţiona Administraţia Prezidenţială.
În scrisoarea transmisă preşedintelui Comisiei de la Veneţia, şeful statului a arătat că versiunile finale ale celor trei legi ale Justiţiei nu sunt "compatibile nici cu cadrul constituţional din România, nici cu standardele europene privind independenţa Justiţiei".
"Un pachet de trei legi care încearcă să reformeze domeniul Justiţiei din România este acum adoptat de Parlament şi va fi promulgat. Proiectul de lege pentru modificarea Legii nr. 303/2004 privind Statutul judecătorilor şi procurorilor, a Legii nr. 304/2004 privind organizarea judiciară şi a Legii nr. 317/2004 privind Consiliul Superior al Magistraturii au fost analizate de două ori de Curtea Constituţională. Cu toate acestea, consider că versiunile lor finale nu sunt compatibile încă nici cu cadrul constituţional din România, nici cu standardele europene privind independenţa Justiţiei", se preciza în scrisoare.
Şeful statului a menţionat că, înainte de a le promulga şi dată fiind relevanţa ridicată de care se bucură opiniile Comisiei de la Veneţia, în general, şi, în special, pentru Curtea Constituţională din România, a decis să trimită aceste legi CCR şi Comisiei de la Veneţia.
De asemenea, el a subliniat că a solicitat Curţii Constituţionale să coopereze cu organismul consultativ în materie constituţională al Consiliului Europei şi să facă posibil ca decizia să se bazeze pe opinia Comisiei de la Veneţia.
"Prin urmare, conform articolului 3 al Rezoluţiei (2002) 3, Statutul revizuit al Comisiei Europene pentru Democraţie prin Drept, am onoarea să cer Comisiei de la Veneţia să emită o opinie privind proiectele de lege de revizuire a Legii nr. 303/2004 privind Statutul judecătorilor şi procurorilor, a Legii nr. 304/2004 privind organizarea judiciară şi a Legii nr. 317/2004 privind Consiliul Superior al Magistraturii", a mai arătat Iohannis în solicitarea adresată Comisiei de la Veneţia. AGERPRES/(AS - autor: Florentina Peia, editor: Mihai Simionescu, editor online: Irina Giurgiu)
