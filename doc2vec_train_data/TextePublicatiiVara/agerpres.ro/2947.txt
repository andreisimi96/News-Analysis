CNAS a precizat miercuri că, printr-un ordin al preşedintelui instituţiei, va fi stabilită procedura de transmitere în sistemul informatic a serviciilor acordate în această perioadă, precum şi a serviciilor aferente lunii mai care nu au putut fi raportate în luna iunie de furnizorii de servicii medicale ale căror certificate digitale au ajuns la limita de valabilitate.
"Deoarece unele case de asigurări de sănătate au semnalat că în Platforma Informatică a Asigurărilor de Sănătate (PIAS) nu pot fi înregistrate certificate digitale noi pentru acei furnizori de servicii medicale ale căror certificate anterioare au ajuns la limita de valabilitate, CNAS precizează că printr-un Ordin al Preşedintelui instituţiei va fi stabilită procedura de transmitere în sistemul informatic a serviciilor acordate în această perioadă, precum şi a serviciilor aferente lunii mai a.c. care nu au putut fi raportate în luna iunie de furnizorii respectivi", se arată într-un comunicat al CNAS.
Potrivit sursei citate, ordinul va fi emis în conformitate cu dispoziţiile art. 207-210 din Anexa 2 la Hotărârea Guvernului nr. 140/2018 (pentru aprobarea pachetelor de servicii şi a Contractului-cadru care reglementează condiţiile acordării asistenţei medicale, a medicamentelor şi a dispozitivelor medicale în cadrul sistemului de asigurări sociale de sănătate pentru anii 2018 - 2019) şi cu dispoziţiile art. 39-42 din Hotărârea Guvernului nr. 155/2017 (privind aprobarea programelor naţionale de sănătate pentru anii 2017 şi 2018).
Totodată, CNAS anunţă că, în prezent, se fac demersuri pentru soluţionarea problemei informatice semnalate, conform atribuţiilor dezvoltatorilor de software cu care se află în relaţii contractuale.
Potrivit CNAS, din informaţiile pe care le deţine până în prezent, rezultă că această problemă afectează circa 1% din furnizorii de servicii medicale, medicamente şi dispozitive medicale aflaţi în contract cu casele de asigurări de sănătate. AGERPRES/(AS - autor: Roberto Stan, editor: Claudia Stănescu, editor online: Irina Giurgiu)
