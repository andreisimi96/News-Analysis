Pelicula ''Solo: A Star Wars Story'' s-a instalat în acest weekend în fruntea box-office-ului nord-american cu încasări sub aşteptări, potrivit estimărilor provizorii publicate duminică de compania Exhibitor Relations şi preluate de AFP.
Noul film din saga Star Wars, ''Solo: A Star Wars Story'', ar trebui să încaseze, potrivit estimărilor, 101 milioane de dolari la finalul minivacanţei de patru zile din Statele Unite prilejuite de sărbătoarea Memorial Day. Un asemenea scor ar fi o mare realizare pentru orice alt film, dar pentru cea mai recentă superproducţie a studiourilor Disney, reprezintă o dezamăgire, notează AFP.
Potrivit revistei Variety, producătorii mizau pe încasări cuprinse între 130 şi 150 de milioane de dolari la finalul acestor patru zile.
Al doilea episod derivat din saga Star Wars, după ''Rogue One'', lansat în decembrie 2016, ''Solo: A Star Wars Story'' povesteşte tinereţea lui Han Solo, iar acţiunea sa se situează, în cronologia evenimentelor, înaintea celor relatate în ''Star Wars: A New Hope'' (1977).
În acest ''spin-off'' în regia lui Ron Howard, Han Solo este interpretat de Alden Ehrenreich, în timp ce rolul contrabandistului Lando Calrissian este jucat de Donald Glover.
În comparaţie, ''Rogue One'' a generat încasări de 155 de milioane de dolari în America de Nord în primul weekend pe marile ecrane, pe durata a doar trei zile.
''Solo: A Star Wars Story'' a devansat în clasament ''Deadpool 2'', lansat în cinematografe săptămâna trecută. Filmul produs de Fox îl are în centrul său pe antieroul sarcastic Deadpool şi a încasat, potrivit estimărilor, 53,5 milioane de dolari în acest weekend şi 218,2 milioane de la lansare.
Podiumul este completat de o altă superproducţie Disney, ''Avengers: Infinity War'', cu încasări de 20,1 milioane de dolari, şi 625,3 milioane în total de la lansare.
''Book Club'', comedia romantică cu Diane Keaton şi Jane Fonda, ocupă cea de-a patra poziţie cu 12 milioane de dolari încasări în acest weekend şi 34,2 milioane în cele două săptămâni de la lansare.
Comedia ''Life of the Party'', cu Melissa McCarthy, ocupă locul al cincilea, cu 6,5 milioane în acest weekend şi 40,5 milioane încasări de la lansare.
Topul 10 din box office-ul nord-american este completat de următoarele producţii cinematografice:
6 - ''Breaking In'': 5 milioane de dolari (36,5 milioane de dolari de la lansare)
7 - ''Show Dogs'': 4,2 milioane de dolari (11,8 milioane de dolari de la lansare)
8 - ''Overboard'': 4,1 milioane de dolari (42,5 milioane de dolari de la lansare)
9 - ''A Quiet Place'': 2,7 milioane de dolari (180,4 milioane de dolari de la lansare)
10 - ''RBG'': 1,4 milioane de dolari (6 milioane de dolari de la lansare).AGERPRES/(AS-autor: Simona Tatu, editor online: Ada Vîlceanu)
