Iaşiul a primit joi titlul de "Oraş Regal", moment apreciat de primarul Mihai Chirica, prezent la ceremonie, drept unul "istoric", oraşul devenind "una dintre perlele Coroanei".
Evenimentul a avut loc la Castelul Peleş, în prezenţa Majestăţii Sale Margareta, Custodele Coroanei Române, a Alteţei Sale Regale Principele Radu al României, a altor membri ai Casei Regale şi a invitaţilor.
"Este un moment istoric, un moment în care Iaşiul devine, să spunem, una dintre perlele Coroanei şi se adaugă Curţii de Argeş. Este un moment deosebit de onorant, pentru că venim să înnodăm o istorie seculară, în care rolul Casei Regale a fost unul definitoriu pentru evoluţia oraşului nostru. Sunt mărturii şi astăzi pe care le preţuim nespus de mult despre ceea ce a făcut Casa Regală de-a lungul istoriei pentru Iaşi", a declarat primarul Mihai Chirica.
Acesta a evocat implicarea în ultimul secol a Casei Regale în dezvoltarea Iaşiului, aceasta fiind, în opinia sa, "un model de patriotism, de sacrificiu, de înţelepciune şi de legământ pe veşnicie cu România".
"Cred că a venit momentul ca, de acum înainte, să înţelegem cât de importantă a fost monarhia pentru România, cât de important este să înnodăm această tradiţie, pentru viitorul acestei ţări şi să încercăm să îl clădim împreună. Aproape 30 de ani, care au urmat celor peste 50 de ani de alte încercări, frământări, etape din istoria României, cu care nu ne putem mândri de fiecare dată. A venit un moment istoric pentru Iaşi. Va fi cel mai preţuit dar pe care Iaşiul îl primeşte în istoria sa modernă şi sunt convins că amprenta acestui moment va rămâne în sufletele acelor copii, acelor urmaşi ai noştri care vor trebui să ducă acest gând mai departe, să îl preţuiască şi ei şi, de ce nu, să îl înnobileze şi mai mult", a afirmat Chirica.
El a susţinut totodată că decernarea titlului de "Oraş Regal" va rămâne ca un moment înscris "în pagina de onoare" a Iaşiului, "ca o mărturie a faptului că monarhia există, monarhia preţuieşte valorile şi monarhia reprezintă o şansă pentru România".
"Acum 37 de ani, Majestatea Voastră, descopeream în cuprinsul unor coperţi care aveau scrise cuvintele "Psaltire românească" un manual de limba română care se deschidea pe prima pagină cu fotografia Majestăţii Sale defuncte Regele Mihai I. Faptul că manualul era păstrat cu grijă de familia mea în cuprinsul unei psaltiri româneşti se datora vremurilor pe care părinţii şi bunicii noştri le-au trăit: aceea de a-şi descoperi, de a-şi păstra identitatea, de a-şi cunoaşte istoria nu în mod vizibil, ci ascuns. Am ţinut minte clipa aceea şi astăzi, privindu-i pe mai tinerii mei colegi, elevi şi studenţi ieşeni, mă bucur că au şansa nu doar de a citi istoria adevărată, ci de a se întâlni cu ea aici, la Castelul Peleş din Sinaia", a spus edilul.
Evocând legătura strânsă dintre Iaşi şi Familia Regală de-a lungul istoriei, senatoarea liberală Laura-Iuliana Scântei a afirmat în discursul său că titlul de "Iaşi, Oraş Regal" nu aparţine politicienilor, ci tinerilor care aduc plus de valoare comunităţii locale şi ţării.
"Noi suntem descendenţii ieşenilor de acum 100 de ani care au oferit în perioada 1916 - 1918 casă Familiei Regale, o bună şi caldă primire Parlamentului României şi Guvernului de atunci. Am rămas de atunci comunitatea ieşenilor şi oraşul într-o strânsă legătură, de sânge aproape - pentru că ieşenii, părinţii şi străbunicii de atunci au plătit această legătură cu sângele lor, cu sacrificiul lor - cu Familia Regală. Ziua de astăzi, pe care cu generozitate ne-aţi dăruit-o, şi din iubire pentru oraşul Iaşi, nu este o constituire de drepturi regale pentru Iaşi, este o aducere aminte pentru noi toţi că Iaşiul a fost capitală a Regatului României, a susţinut Coroana română în cele mai grele timpuri şi Iaşiul are descendenţi care pot să susţină în continuare Coroana română şi să scrie istorie pentru Iaşi. Titlul de "Iaşi, Oraş Regal" nu ne aparţine nouă politicienilor, ci predăm ştafeta tinerilor din spatele nostru. Vă mulţumim pentru acest arc peste timp pe care l-aţi făcut astăzi aducându-ne aminte că putem şi trebuie să ne apărăm istoria şi Familia Regală", a declarat Laura-Iuliana Scântei, senatoare PNL de Iaşi.
Iuliana Scântei este iniţiatoarea mai multor proiecte culturale la nivel local şi naţional sub titulatura "Iaşi, Oraş Regal" pentru a marca Centenarul "Iaşi - Capitala Regatului României 1916 - 1918" şi a Centenarului Marii Uniri, menite să promoveze în rândul tinerilor ieşeni rolul istoric pe care oraşul l-a avut în lupta pentru asigurarea continuităţii Statului Român şi realizarea României Mari la data de 1 decembrie 1918.
La ceremonie au luat parte de asemenea parlamentari, personalităţi ale vieţii culturale ieşene, elevi şi studenţi ieşeni laureaţi ai olimpiadelor naţionale şi internaţionale. AGERPRES/(A, autor: Daniela Malache, editor: Antonia Niţă, editor online: Irina Giurgiu)
