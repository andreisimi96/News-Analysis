Preşedintele PNL, Ludovic Orban, a afirmat joi seară, la Castelul Peleş, că speră ca partidul pe care îl conduce şi Casa Regală să continue să lucreze împreună pentru a aduce România "pe drumul cel bun", astfel încât ţara să devină "un paradis".
"Sper ca împreună, Casa Regală şi PNL, să continuăm să servim naţiunea română, să continuăm să aducem întotdeauna România pe drumul bun şi să reuşim să facem din România o ţară aşa cum este ea de fapt, un paradis, un loc în care românii ar trebui să se poate realiza în viaţă şi să aspire la fericire", a spus Orban în discursul susţinut cu ocazia dineului oferit de Custodele Coroanei, Margareta, reprezentanţilor PNL, cu ocazia împlinirii a 135 de ani de la inaugurarea Castelului Peleş şi a Centenarului Marii Uniri.
Orban a amintit momente din istoria relaţiei dintre PNL şi Casa Regală, arătând, totodată, că regele Mihai a fost implicat în cel mai înalt grad în demersurile de integrare a României în NATO şi UE.
"Stau şi mă întreb unde ar fi fost România astăzi dacă tancurile sovietice nu ar fi dus la instalarea unui regim cu forţa, împotriva voinţei românilor şi dacă nu ar fi forţat abdicarea Majestăţii Sale Regele Mihai I. Stau şi mă întreb unde ar fi fost România dacă după revoluţie românii ar fi avut voinţa de reveni la monarhie, având în Majestatea Sa Regele Mihai un om remarcabil, care probabil ar fi condus România spre o evoluţie mult mai rapidă, spre democraţie, spre prosperitate, spre respectarea drepturilor şi libertăţilor fundamentale (...). Majestatea Sa a făcut enorm de multe lucruri pentru România (...), fiind implicat în cel mai înalt grad în demersurile României pentru atingerea obiectivelor fundamentale de integrare a României în NATO, de integrare a României în Uniunea Europeană", a spus Ludovic Orban.
De asemenea, Custodele Coroanei, Margareta, şi-a exprimat aprecierea pentru ceea ce liberalii au realizat de-a lungul istoriei pentru binele ţării.
"Acum 135 de ani, regele Carol I inaugura Castelul Peleş în prezenţa prim-ministrului Ion Brătianu, a reprezentanţilor Parlamentului României şi a Guvernului de atunci. (...) Acum 100 de ani, s-a încheiat Primul Război Mondial şi s-a realizat Marea Unire. Aceste evenimente istorice l-au găsit pe regele Ferdinand alături de eminenţii voştri predecesori. Acum 95 de ani, Constituţia din 1923 aşeza România lângă cele mai avansate ţări europene privind democraţia, economia şi buna guvernare. Suntem într-un nou secol, la o jumătate de an distanţă de preşedinţia României la Consiliul Uniunii Europene. Suntem tot împreună în acelaşi loc pentru a onora munca şi memoria strămoşilor noştri. Toate acestea sunt motive de mândrie pentru noi. Ele sunt argumente puternice în favoarea destinului european şi democratic al României. În numele tuturor predecesorilor mei, vă exprim aprecierea pentru ceea ce aţi realizat de-a lungul istoriei pentru binele României şi pentru ceea ce veţi face mai departe pentru binele ei", a spus principesa Margareta.
Anterior acestei ceremonii, Custodele Coroanei a oferit o serie de decoraţii şi a acordat municipiului Iaşi titlul de Oraş Regal. AGERPRES/(AS - autor: Anamaria Toma, editor: Antonia Niţă, editor online: Anda Badea)
