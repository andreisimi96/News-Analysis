Liberalii nu susţin modificările la Codul administrativ şi Codul de procedură penală, a anunţat luni preşedintele PNL, Ludovic Orban.
"PNL nu susţine Codul administrativ, de asemenea nu susţine Codul de procedură penală. Avem o mulţime de argumente împotriva acestor acte normative", a spus Orban.
Liderul PNL a subliniat că cele două acte normative sunt "retrograde şi contestate".
El a menţionat că prin Codul administrativ se repolitizează funcţia publică.
"Suntem împotriva acestui Cod administrativ pentru că repolitizează funcţia publică, pentru că dă frâu liber politizării agresive a administraţiei şi duce la îndepărtarea oricărui principiu corect care poate să stea la baza funcţionării administraţiei publice în România. Suntem împotriva Codului administrativ pentru că menţine acelaşi sistem centralist de până acum, pentru că întăreşte şi repolitizează funcţia de prefect, retransformând prefectul într-o funcţie similară funcţiei de prim-secretar de pe vremea comunistă. Suntem împotrivă pentru că politizează practic numirile în funcţiile de conducere de la nivelul serviciilor deconcentrate, dând frâu liber clientelei de partid să conducă fără niciun fel de exigenţă profesională, fără niciun fel de concurs, ci doar prin bunul plac al partidului de guvernământ să subordoneze administraţia şi să transforme administraţia într-un instrument politic al partidului de guvernământ acest lucru având consecinţe extrem de grave asupra funcţionării democraţiei", a afirmat liderul PNL.
Întrebat ce se va întâmpla cu parlamentarii care nu vor respecta decizia BEx, el a arătat că acest lucru se va discuta la momentul respectiv.
"Votul a fost exprimat în mod democratic (n.r. - în BEx). Orice coleg a putut să-şi exprime punctul de vedere. (...) Eu am încredere că parlamentarii vor respecta mandatul care a fost dat de BEx", a mai arătat Orban.
Despre faptul că deputatul PNL Florin Roman a anunţat că va vota Codul administrativ, Orban a spus că aceasta nu este o soluţie bună.
"Este problema domniei sale. Nu cred că cea mai bună soluţie astăzi este să voteze alături de PSD", a afirmat Orban.
El a catalogat drept o altă "nenorocire" posibilitatea ca modificările la Codul de procedură penală să fie adoptate prin OUG, după cum a anunţat preşedintele PSD, Liviu Dragnea.
"De ce a înfiinţat majoritatea Comisia specială pentru legile justiţiei? Nu ca să dezbată, nu ca să aducă la o anumită formă care să fie adoptată de Parlament? S-ar face de râs, şi-ar da cu stângul în dreptul, ar fi un nou abuz şi o nouă încălcare a tuturor procedurilor democratice şi a independenţei justiţiei", a declarat Ludovic Orban.
El a precizat că PNL va sesiza Avocatul Poporului în cazul în care acest act normativ va fi adoptat prin OUG.
Preşedintele Camerei Deputaţilor, Liviu Dragnea, liderul PSD, a declarat că varianta de a adopta prin ordonanţă de urgenţă modificările preconizate la Codurile din justiţie este una pertinentă, având în vedere că mai multe legi importante din programul de guvernare aprobate în Parlament au fost întârziate de partidele de Opoziţie şi de preşedintele Klaus Iohannis prin atacarea repetată la CCR. AGERPRES/(A-autor: Florentina Peia, editor: Mihai Simionescu, editor online: Ada Vîlceanu)
