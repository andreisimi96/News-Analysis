Peste un milion de vizitatori a înregistrat Dino Parc Râşnov, cel mai mare spaţiu tematic de dinozauri din sud-estul Europei, de la deschiderea sa din iunie 2015, a informat marţi, printr-un comunicat de presă transmis AGERPRES, biroul de presă al parcului.
''Comunitatea celor pasionaţi de dinozauri şi de paleontologie se măreşte pe zi ce trece, iar asta nu poate decât să ne bucure. Iubitorii de dinozauri sunt de toate vârstele, de la copii de trei ani, până la părinţi şi bunici, acesta fiind principalul motiv pentru reuşita de a depăşi un milion de vizitatori. În continuare ne dorim să atragem atenţia unor noi vizitatori, dar avem grijă şi de cei care ne vizitează constant şi pentru care pregătim noutăţi în fiecare sezon'', a declarat managerul Dino Parc Rîşnov, Adrian Apostu, citat în comunicat. În ultimii ani, Dino Parc a reprodus în premieră în mărime naturală cel mai mare animal zburător (pterozaur) din lume, Hatzegopteryx Thambema, descoperit în Ţara Haţegului, care putea face înconjurul pământului în zbor fără să se oprească. Mai mult, în cadrul parcului au fost deschise în acest an alte două expoziţii inedite, dedicate copiilor, dar şi celor mari: expoziţia educativă ''Pădurea Magică a Dinozaurilor'', care are ca tematică principală protejarea pădurii şi educarea celor mici cu privire la importanţa arborilor în cadrul ecosistemului, precum şi expoziţia de jucării de colecţie, vechi de peste 100 de ani, lansată cu ocazia Internaţionale a Copiilor, menţionează documentul citat.
Expoziţiile din cadrul Dino Parc au fost realizate în parteneriat cu Muzeul Naţional de Istorie Naturală ''Grigore Antipa'', Universitatea Bucureşti, Institutul Geologic Român, Muzeul Naţional Secuiesc, Muzeul Judeţean de Istorie Braşov şi parteneri privaţi. Potrivit sursei citate, cifra de afaceri a Dino Parc Râşnov a evoluat pozitiv de la un an la altul. Parcul a înregistrat o creştere de 12,36% a cifrei de afaceri în 2017 faţă de 2016, de la 9.881.144 lei la 11.102.560 lei. Cifra de afaceri s-a menţinut pe un trend ascendent şi în primul trimestru al anului 2018, cu o valoare de 747.676,5 lei, în creştere faţă de aceeaşi perioadă a anului trecut când a înregistrat 636.049,5 lei.
Dino Parc Râşnov este o zonă de agrement şi un muzeu în aer liber situat în apropiere de Cetatea Râşnov. Pe lângă un traseu impresionant cu 55 de dinozauri în mărime naturală şi dinozauri animatronici, parcul dispune de locuri de joacă pentru copii, căsuţe în arbori, un cinematograf 9D, expoziţii internaţionale şi multe zone interactive, reiese din comunicat. AGERPRES/(AS - autor: Jana Pintili, editor: Nona Jalbă, editor online: Irina Giurgiu)
