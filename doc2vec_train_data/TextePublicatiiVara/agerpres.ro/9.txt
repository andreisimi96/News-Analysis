Ministrul Afacerilor Interne, Carmen Dan, a declarat, sâmbătă, că a trimis corpul de control al ministrului la arestul din Câmpina, pentru a verifica informaţiile referitoare la comiterea unor abuzuri împotriva unor deţinuţi de la care se încerca obţinerea unor denunţuri împotriva altor persoane.
"Corpul de control a fost trimis la Câmpina", a spus ministrul Carmen Dan, într-o intervenţie telefonică la România TV.
O parte a presei centrale a publicat în ultima perioadă informaţii referitoare la comiterea unor abuzuri împotriva unor deţinuţi aflaţi în arest preventiv la Câmpina, de la care procurori DNA Ploieşti ar fi încercat să obţină mărturii sau denunţuri în dosarele instrumentate. AGERPRES / (AS - editor: Marius Frăţilă, editor online: Daniela Juncu)
