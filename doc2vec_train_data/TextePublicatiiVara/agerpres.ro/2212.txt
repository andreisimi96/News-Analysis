Avocatul Poporului s-a sesizat din oficiu în legătură cu situaţia, semnalată de presă, privind reapariţia pe străzile Braşovului a minorilor care inhalează prenadez, situaţie existentă din luna octombrie 2017, precizează purtătorul de cuvânt al Avocatului Poporului, Matei Vârtosu, într-un comunicat de presă transmis AGERPRES.
Presa locală a relatat că în ultima vreme au reapărut în oraş minori care inhalează prenadez, putând fi văzuţi în zona gării şi în cartierele Astra, Tractorul ori în centrul civic.
"Unul dintre cei care ne-au semnalat faptul ne-a declarat: ''Locuiesc în cartierul Tractorul şi am observat că, pe lângă banda de boschetari beţivi şi scandalagii care s-au oploşit pe lângă piaţă de vreo doi ani şi pe care forţele de ordine îi tolerează, în pofida reclamaţiilor făcute de cetăţeni, au apărut şi aurolaci. Trag pe nas din pungă ziua-n amiaza mare, răscolesc la concurenţă cu cealaltă gaşcă containerele de resturi menajere, intră chiar în scări de bloc pe care le găsesc deschise, fac scandal. Eu îi consider un pericol public. Ţi-e şi teamă să laşi copilul să meargă singur la şcoală sau să iasă la joacă, sunt persoane vârstnice care merg la farmacie sau la piaţă şi riscă să se ia de ele acei indivizi. Să nu mai spun că ţi-e şi silă să mergi cu gunoiul, din cauză că acele locuri de depozitare au ajuns focare de infecţie şi cine ştie peste ce drogat sau beţiv rişti să dai acolo'', potrivit reportajului apărut în portalul de ştiri Mytex", menţionează comunicatul de presă.
Purtătorul de cuvânt al Direcţiei de Asistenţă Socială din Primăria Braşov - Serviciul Protecţia Copilului şi Familiei, Monica Chelban, a declarat pentru AGERPRES că până în acest moment nu au primit nici o sesizare pentru a interveni în legătură cu cele sesizate de presa locală şi de Avocatul Poporului. AGERPRES/(AS-autor: Jana Pintili, editor: Karina Olteanu, editor online: Anda Badea)
