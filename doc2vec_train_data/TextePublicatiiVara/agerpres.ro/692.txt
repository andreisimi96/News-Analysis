Jason Donovan a fost unul dintre cei mai de succes cântăreţi ai anilor '80 din istoria britanică, cu vânzări de peste 13 milioane de albume.
S-a născut la 1 iunie 1968, în Malvern, Australia şi este fiul actorului Terrance Donovan şi al crainicei de ştiri Sue McIntosh. Prima sa apariţie TV a fost într-o serie de pelicule intitulate "Skyways" (1980), fiind urmate de "I Can Jump Puddles" (1981) şi "Golden Pennies" (1985). A urmat cursurile colegiului De La Salle, în Melbourne, situată în suburbia din Malvern.
În 1985, i s-a propus să dea o probă pentru un episod din ciclul unei serii de pelicule tv denumite "Neighbours", în scurt timp acesta devenind cel mai popular serial tv, iar Jason Donovan, băiatul din spatele scenei pe care oricine dorea să-l întâlnească. Povestea rolului său a implicat evoluţia alături de un alt personaj numit "Charlene Mitchell" interpretat de Kylie Minogue şi a dus la sporirea popularităţii peliculei atât în rândul publicului britanic, cât şi australian.
Pelicula i-a adus şi câştigarea a numeroase distincţii, în 1987 fiind recompensat cu premiul "Logie" - pentru cel mai bun talent, iar în 1988 cu premiul "Silver Logie" - pentru Cel mai Popular Actor. În 1990 a fost recompensat cu premiul "Logie" - pentru cel mai popular actor într-o mini serie tv, potrivit imdb.com. A părăsit serialul "Neighbours" în 1989.
Jason Donovan şi-a dovedit talentul şi în alte proiecte tv, film şi teatru. A jucat în "Blood Oath" cu Bryan Brown şi Russell Crowe, în mini-seria "Shadows of the Heart" (1990) şi "Heroes" (1989). Primul rol principal l-a avut în filmul Rough Diamonds (1995). A interpretat apoi în "The Last Bullet" (1995), alături de Angie Dickinson în "The Sun, The Moon, The Stars" (1996), seria TV - "MDA" (2002-2003), "Loot" (2004), seria TV - "Moving Wallpaper" (2008).
Jason Donovan a urmat şi cariera muzicală. Albumul său de debut intitulat "Ten Good Reasons" a avut cele mai mari vânzări în 1989 şi a fost vândut în Marea Britanie, Europa şi Asia de Sud-Est. De asemenea, s-a aflat de patru ori pe locul 1 în Marea Britanie şi a inclus duetul alături de cântăreaţa Kylie Minogue în îndrăgita piesă "Especially for You", potrivit Jason Donovan's Official Facebook page. După lansarea celui de-al doilea album "Between The Lines" (1990), a devenit cel mai mare artist din Marea Britanie şi Europa.
La finele anilor '80, Jason Donovan are o relaţie de dragoste cu Kylie Minogue, relaţie înfiripată când cei doi jucau împreună în "Neighbours". Povestea de dragoste dintre Jason şi Kylie Minogue s-a regăsit în piesa "Especially for You", piesă care a primit multe recenzii pozitive de la critici. Cântecul a avut succes comercial, ajungând numărul unu în Marea Britanie, Irlanda, Grecia şi Belgia, atingând un maximum în Top 5 în ţări precum Australia, Noua Zeelandă, Franţa, Finlanda şi Elveţia.
În 2007, Jason a recunoscut, în autobiografia "Between The Lines", că a avut probleme cu drogurile. Căsătoria în mai 2008 cu managerul de scenă Angela Malloch şi naşterea celor doi copii, Jemma şi Zac, l-au determinat să aibă o viaţă liniştită, fapt care s-a reflectat şi în următoarele sale proiecte.
Muzica a fost mereu o constantă în cariera sa însă nu a neglijat nici activitatea în teatru. În 2009 a interpretat un rol în musical-ul "Priscilla, Queen of the Desert" care a avut un real succes.
În martie 2014 a cântat din nou în duet alături de Kylie Minogue la gala caritabilă Sport Relief care a avut loc în Queen Elizabeth Olympic Park şi a fost organizată în colaborare cu BBC şi transmisă de postul ONE, potrivit The Guardian din acea perioadă. Cei doi artişti au cântat live melodia piesa "Especially for You" care i-a făcut celebrii. Evenimentul a fost destinat strângerii de fonduri pentru ajutorarea persoanelor nevoiaşe din Marea Britanie şi din cele mai sărace ţări ale lumii. AGERPRES/(Documentare - Suzana Cristache Drăgan, editor: Marina Bădulescu, editor online: Daniela Juncu)
