Poliţiştii au confiscat şase vehicule şi peste 83 de tone de materiale feroase şi neferoase şi au aplicat peste 1.300 de sancţiuni contravenţionale, în cadrul unei acţiuni pentru prevenirea şi combaterea criminalităţii din domeniul transportului şi distribuţiei de gaze naturale şi energie electrică, telecomunicaţiilor şi transportului, ce a avut loc la nivel european, sub coordonarea EUROPOL.
Potrivit IGPR, în 30 mai, în cadrul "ACTION DAY METAL 2018", poliţiştii români au verificat 1.522 de centre de colectare a materialelor feroase şi neferoase, trei porturi, precum şi 42 de alte obiective de interes.
Poliţiştii au controlat şi 3.098 de vehicule şi au legitimat 3.305 persoane, fiind constatate 42 de infracţiuni. Au fost întocmite şase dosare penale pentru furt, a fost constatată o infracţiune de tăinuire, patru infracţiuni prevăzute de Legea protecţiei mediului şi 31 de alte infracţiuni.
Totodată, au fost depistate 118 persoane bănuite de săvârşirea de infracţiuni, una fiind arestată preventiv.
Poliţiştii au aplicat 1.369 de sancţiuni contravenţionale, în valoare totală de 1.375.578 de lei. Au fost indisponibilizate şase vehicule şi 83,6 tone de materiale feroase şi neferoase. AGERPRES/(AS - autor: Mihaela Tudorache, editor: Claudia Stănescu, editor online: Ada Vîlceanu)
