Cei patru responsabili libieni reuniţi la Paris de preşedintele francez, Emmanuel Macron, s-au angajat marţi să colaboreze pentru organizarea de alegeri legislative şi prezidenţiale la data de 10 decembrie, conform declaraţiei citite la finalul conferinţei, transmit AFP şi dpa.
'Ne-am angajat (...) să acţionăm în mod constructiv cu Naţiunile Unite pentru a organiza (...) alegeri demne de încredere şi paşnice şi să respectăm rezultatele alegerilor atunci când acestea vor avea loc', se arată în 'Declaraţia politică' asumată de prim-ministrul guvernului de uniune naţională, Fayez al-Sarraj, de mareşalul Khalifa Haftar, omul forte în estul ţării, şi de şefii celor două adunări rivale, preşedintele Camerei Reprezentanţilor, Aguila Salah, şi cel al Consiliului de Stat, Khaled al-Meshri.
Declaraţia a fost citită în limba arabă şi aprobată verbal de cei patru responsabili, la solicitarea lui Macron, dar nu a fost semnată în faţa camerelor de televiziune, aşa cum se prevedea iniţial.
Preşedintele francez s-a referit ulterior, într-o conferinţă de presă, la o 'întâlnire istorică', ce constituie 'o etapă cheie pentru reconcilierea asistată de ansamblul comunităţii internaţionale'.
Responsabilii libieni s-au angajat să procedeze la adoptarea unei 'baze constituţionale pentru alegeri' şi a unor 'legi electorale necesare', până la 16 septembrie 2018.
Conform declaraţiei, forţele de securitate libiene 'vor fi însărcinate să garanteze procesul electoral', cu 'sprijinul adecvat' al ONU, al organizaţiilor regionale şi al comunităţii internaţionale.
Cei vinovaţi de 'obstrucţionarea' procesului electoral vor trebui 'să dea socoteală', se mai spune în declaraţie, care nu precizează despre ce sancţiuni ar putea fi vorba.
Potrivit AFP, există riscul ca anumite miliţii şi mişcări jihadiste să se opună, inclusiv prin violenţă, organizării alegerilor. Douăsprezece persoane au fost ucise într-un atentat al grupării Stat Islamic asupra sediului Comisiei electorale pe 2 mai la Tripoli.
Pentru 'ameliorarea climatului în vederea alegerilor naţionale', Camera Reprezentanţilor cu sediul la Tobruk urmează să se instaleze la Tripoli, iar guvernul paralel instalat în estul ţării să fie desfiinţat în cele din urmă.
Potrivit declaraţiei, s-a mai convenit ca cele două camere 'să acţioneze imediat pentru unificarea Băncii centrale a Libiei şi a altor instituţii', într-o ţară zguduită şi de o gravă criză monetară.
Forţele militare şi de securitate, în prezent fărâmiţate în numeroase miliţii, pe lângă Armata naţională libiană (ANL) autoproclamată a mareşalului Haftar, urmează, de asemenea, să fie unificate sub egida ONU.AGERPRES/(AS - autor: Irina Cristea, editor: Mariana Ionescu, editor online: Anda Badea)
