Ministrul american al comerţului Wilbur Ross a criticat miercuri noul Regulament european privind protecţia datelor personale (RGPD), care, în opinia sa, ar putea afecta cooperarea între companii, relatează AFP.
Wilbur Ross a afirmat că oficialii americani sunt "profund îngrijoraţi" de noile reglementări intrate în vigoare pe 25 mai.
"Nu înţelegem pe deplin ce trebuie să facem pentru a ne conforma. Acest lucru va afecta cooperarea transatlantică privind reglementarea financiară, cercetarea medicală, coordonarea serviciilor de urgenţă şi comerţul", a spus Ross pentru Financial Times.
În opinia sa, costul noului regulament privind protecţia datelor ar putea fi semnificativ până la "ameninţarea bunăstării publice de ambele maluri ale Atlanticului".
"Respectarea RGPD va reprezenta un cost semnificativ în special pentru întreprinderile mici şi mijlocii şi pentru consumatorii care se bazează în mare măsură pe serviciile digitale şi care pot pierde accesul sau alegerea din cauza acestui regulament", a adăugat ministrul.
Regulamentului european privind protecţia datelor prevede drepturi sporite pentru utilizatorii de internet şi sancţiuni fără precedent în caz de abuz, în contextul scandalului în care a fost implicată reţeaua socială americană Facebook condusă de Mark Zuckerberg.AGERPRES/(AS - autor: Mihaela Moise, editor online: Anda Badea)
