Regele Abdullah al II-lea al Iordaniei a avertizat în legătură cu un salt "în necunoscut' în cazul în care criza va continua, după o săptămână de demonstraţii împotriva creşterii preţurilor care l-au costat pe prim-ministru postul, relatează marţi France Presse.
Încadrate de o importantă prezenţă a poliţiei, aproximativ 2.000 de persoane s-au adunat din nou în noaptea de luni spre marţi în apropierea biroului prim-ministrului din centrul Ammanului, în ciuda demisiei lui Hani al-Mulqi cu câteva ore înainte.
Oamenii au scandat sloganuri împotriva guvernului şi Fondului Monetar Internaţional (FMI). Unii protestatari şi-au adus copiii.
"Iordania este acum la răscruce de drumuri: fie reuşeşte să iasă din criză şi să ofere o viaţă demnă cetăţenilor săi sau, Doamne fereşte, merge în necunoscut", a declarat regele Abdullah al II-lea, potrivit unor comentarii transmise de agenţia oficială Petra.
Adresându-se reporterilor luni noapte, suveranul a dat asigurări că problemele economice ale ţării sale, frontalieră cu Siria, Irak, Israel şi Cisiordania ocupată, sunt o consecinţă a instabilităţii regionale, primirii a sute de mii de refugiaţi sirieni şi lipsei de sprijin internaţional.
Mii de iordanieni demonstrează de o săptămână împotriva măsurilor de austeritate ale guvernului, mai ales un proiect de lege ce creşte impozitele pentru gospodării şi întreprinderi.
Iordania, o ţară ce nu dispune de resurse naturale, a primit în 2016 un împrumut de 723 milioane de dolari pe trei ani de la FMI, în schimbul unui angajament de aplicare a reformelor structurale şi de a reduce deficitele.
Aliat al Statelor Unite, Iordania a rămas în afara tumultului ce a zguduit alte ţări din regiune începând cu Primăvara Arabă din 2011, chiar dacă anul trecut au avut loc manifestaţii după o reducere a subvenţiilor la combustibili. AGERPRES/(AS - autor: Sorin Calciu, editor: Gabriela Ionescu, editor online: Anda Badea)
