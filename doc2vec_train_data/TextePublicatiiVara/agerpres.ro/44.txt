Festivalul de la Sulina a demarat în anul 1998 şi s-a dorit a fi un concurs de creaţie muzicală iniţiat de compozitorul Nicolae Sava şi de Inspectoratul pentru Cultură Tulcea. În cea de-a doua ediţie s-a introdus o secţiune nouă în acest concurs, secţiunea de interpretare muzicală, muzică uşoară.
"Acest festival reprezintă încununarea eforturilor depuse de organizatori (Consiliul Local Sulina, Primăria oraşului Sulina, Casa de Cultură Sulina) şi de concurenţi deopotrivă, pe parcursul celor 20 ediţii ale festivalului", potrivit lui Paul Nour, director al Casei de Cultură din Sulina.
În perioada 1998-2017, festivalul a fost unul dintre instrumentele motivaţionale menite să catalizeze apariţia de noi valori în sfera interpretării muzicale şi să valorifice acest potenţial interpretativ în sensul promovării noilor producţii de gen în mediile locale şi naţionale.
De-a lungul anilor, concurenţi din Bucureşti, Tulcea, Constanţa, Brăila, Galaţi, Craiova, Timişoara, Bacău, Buzău, Vaslui, Iaşi, Deva, Satu Mare, Zalău, Bârlad, Oradea au fost prezenţi la Sulina în cadrul festivalului. O parte dintre concurenţii premiaţi au evoluat în timp, formându-şi propriile trupe, precizează site-ul www.primaria-sulina.ro.
Organizatorii festivalului sunt Primăria oraşului Sulina şi Casa de Cultură Sulina, cu sprijinul Ministerului Culturii şi Cultelor, Direcţiei Judeţene pentru Cultură, Culte şi Patrimoniul Naţional Cultural Tulcea, Consiliului Judeţean Tulcea.
Ediţia aniversară din 2017 a festivalului a reunit pe scena sa o parte dintre laureaţii ediţiilor precedente, într-un spectacol-confirmare a valorilor promovate de-a lungul timpului.
În cele 20 de ediţii, festivalul a atras un număr mare de turişti români şi străini, aceştia bucurându-se de calitatea interpretativă a concurenţilor veniţi din toate zonele ţării, cât şi de recitalurile susţinute de artişti profesionişti, dintre care amintim: Amadeus, ASIA, Bordo, Parlament, Semnal M, Direcţia 5, Silvia Dumitrescu, Mihai Trăistariu, Cross, AXXA, EMMA, Talisman, Corina, Pact by Leo Iorga & Adi Ordean, Krypton, Tavi Colen band, Timpuri noi, Nico, Schimbul 3, Ank Neacşu.
Din juriul festivalului au făcut parte personalităţi ale vieţii culturale româneşti, cât şi reprezentanţi ai mass-media locale şi naţionale: Nicu Alifantis - compozitor, Adrian Ordean - compozitor, Florin Ionescu - muzician, Ion Cristinoiu - compozitor, Virgil Popescu - compozitor, Nicolae Sava - compozitor, Monica Mihai - director program TV, Atena Constantin - realizator TVR, Valentina Rodinceanu - consilier Ministrul Culturii, Paul Prisada director TV Accent Tulcea, Eugen Mihăescu - compozitor, Dan Iliescu - compozitor, Bogdan Dragomir - realizator, coordonator programe Radio România Regional, artistele Dida Drăgan, Silvia Dumitrescu, Nico.
Laureaţii celor 19 ediţii, din perioada 1998-1996, au fost: 1998 - Manolache Cristian, 1999 - Romeo Zaharia, 2000 - Iulian Baldovin, 2001 - Blue Planet, 2002 - Bianca Spânache, 2003 - Ramona Manole, 2004 - Irina Popa, 2005 - Lucia Dumitrescu, 2006 - Gabriela Tănase, 2007 - Alin Văduva, 2008 - Renata Tolvai, 2009 - Minodora Dediş, 2010 - Loredana Căvaşdan, 2011 - Tatiana Turtureanu - Republica Moldova, 2012 - Răzvan Encună, 2013 - Theodora Manolache, 2014 - Ionescu Irina, 2015 - Dominique Simionescu, 2016 - Tache Ana Bianca.
La Gala ediţiei aniversare din 2017, au fost acordate Diplome de Onoare şi Diplome de Excelenţă, o astfel de distincţie - Diploma de Excelenţă din partea Radio România Regional fiindu-i acordată lui Paul Nour, director al Casei de Cultură din Sulina şi director general al Festivalului Sulina 2017, pentru profesionalismul organizării evenimentelor artistice şi pentru promovarea educaţiei muzicale.
În 2018, organizatorii pregătesc o surpriză, pe scena festivalului urmând să apară copii şi tineri iubitori de muzică rock, a precizat pentru AGERPRES Paul Nour. AGERPRES/(Documentare - Marina Bădulescu, editor: Irina Andreea Cristea, editor online: Simona Aruştei)
