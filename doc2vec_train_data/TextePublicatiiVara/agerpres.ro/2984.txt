Şapte persoane au ajuns duminică la spital după ce au fost implicate într-un accident rutier petrecut în oraşul Târgu-Neamţ, a informat purtătorul de cuvânt al Inspectoratului de Poliţie Judeţean (IPJ), Robert Costan.
Potrivit sursei citate, accidentul s-a produs duminică după-amiază în zona stadionului din Târgu Neamţ, după ce şoferul unui autoturism a pierdut controlul volanului din cauza vitezei şi a intrat într-un alt autoturism care era staţionat pe marginea drumului.
În primul autoturism, în afara şoferului de 19 ani, se mai aflau două tinere de 19, respectiv 16 ani.
În autoturismul staţionat erau un minor de 13 ani şi trei adulţi cu vârste de 19, 30 şi 49 ani.
Toate victimele sunt din localitatea Răuceşti şi au fost transportate cu mai multe ambulanţe la spital.
Două dintre acestea au rămas încarcerate şi au fost scoase de pompieri.
Poliţiştii continuă cercetările pentru a stabili exact împrejurările producerii accidentului. AGERPRES / (A, AS - autor: Gabriel Apetrii, editor: Irina Poenaru, editor online: Adrian Dădârlat, editor online: Adrian Dădârlat)
