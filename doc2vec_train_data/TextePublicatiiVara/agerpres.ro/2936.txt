Preşedintele Federaţiei Române de Handbal, Alexandru Dedu, a declarat, miercuri, că doreşte să aducă pentru postul de selecţioner al echipei naţionale masculine un antrenor care să continue strategia începută de spaniolul Xavier Pascual Fuertes.
"Îmi doresc ca munca depusă timp de 2 ani de Pascual să fie continuată. Din punctul nostru de vedere ar fi o greşeală să plecăm pe alt drum, pe o altă strategie pentru că s-ar pierde 2 ani de muncă. A fost o muncă bine făcută ale cărei proiecte sunt în desfăşurare. O să încercăm să găsim un antrenor străin sau român care e în stare să ducă înainte această mentalitate şi strategie a lui Pascual", a spus Dedu, prezent, miercuri, la evenimentul organizat de Comitetului Olimpic şi Sportiv Român cu ocazia împlinirii a 5 decenii de la succesele obţinute de sportivii români la JO Ciudad de Mexico 1968.
"Antrenorii români au avut dintotdeauna valoare, ideea este că în partea masculină ne lipseşte experienţa la competiţiile mari. Noi ca să ardem nişte etape şi să scurtăm drum spre înalta performanţă, iar aportul unor antrenori care se învârt în sferele acelea ajută", a adăugat preşedintele.
Acesta a anunţat modificări majore în majoritatea competiţiilor organizate de FRH începând cu noul sezon: "Vor fi schimbări majore în multe competiţii pe care federaţia le organizează. E vorba de sistemul competiţional la masculin, Cupa României va fi mai amplă, sistemul competiţional la juniori va fi şi el schimbat... aşadar sunt schimbări care urmează a fi efectuate".
La 13 iunie, selecţionerul echipei naţionale masculine de handbal a României, spaniolul Xavier Pascual Fuertes, a încheiat pe cale amiabilă colaborarea cu Federaţia Română de Handbal, după pierderea barajului cu Macedonia care a dus la ratarea calificării la Campionatul Mondial din 2019. Xavier Pascual Fuertes a semnat pe 6 iunie 2016 un contract pe patru ani cu FRH, cu obiectivul final de a califica naţionala masculină la Jocurile Olimpice din 2020.
AGERPRES (autor: Marius Ţone, editor: Mihai Ţenea, editor online: Simona Aruştei)
