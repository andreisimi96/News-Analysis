Papa Francisc a lansat un apel ca "teama" să nu ne împiedice să-l primim pe cel "sărac, marginalizat sau refugiat", într-un mesaj postat miercuri pe contul său de Twitter, relatează EFE.
"Să-l găsim pe Iisus cel sărac, cel marginalizat, cel refugiat. Să nu lăsăm ca teama să ne împiedice să ne ajutăm aproapele năpăstuit", se poate citi pe contul papei Francisc sub haştag '#WithRefugees'.
Sfântul Părinte a postat acest mesaj cu prilejul sărbătorii, la 20 iunie, a Zilei Mondiale a Refugiatului (World Refugee Day).
Papa a lansat în timpul pontificatului său numeroase mesaje pentru "o gestionare globală şi împărtăşită a migraţiei internaţionale care să fie ancorată în marile valori ca justiţie, solidaritate şi compasiune", aşa cum a reamintit şi săptămâna trecută cu prilejul primirii a înalţi responsabili mexicani la Vatican.
În repetate rânduri papa a cerut ca teama faţă de străini "să nu alimenteze ura şi respingerea".
World Refugee Day, adoptată prin rezoluţia 55/76 a Adunării Generale a Naţiunilor Unite, la 4 decembrie 2000, este o zi dedicată, în primul rând, curajului, forţei şi perseverenţei de care dau dovadă milioane de refugiaţi.
Potrivit ONU, Oficiul Înaltului Comisariat al Naţiunilor Unite pentru Refugiaţi (UNHCR) este mandatat să conducă şi să coordoneze acţiunile internaţionale pentru protejarea refugiaţilor şi pentru soluţionarea problemelor acestora.
Obiectivul UNHCR este de a proteja drepturile şi bunăstarea refugiaţilor. UNHCR are în vedere ca toată lumea să îşi poată exercita dreptul de a solicita azil şi de a găsi refugiu în alt stat, cu opţiunea de a se întoarce acasă în mod voluntar, de a se integra pe plan local sau de a se reinstala într-o ţară terţă.
Mandatul UNHCR îl deosebeşte de alţi actori umanitari, reclamând protecţia internaţională a refugiaţilor care nu se bucură de protecţia guvernelor lor. UNHCR admite însă că este nevoie de cooperare şi sprijin internaţional pentru a completa eforturile ţării gazdă, care are responsabilitatea principală pentru satisfacerea nevoilor refugiaţilor.
AGERPRES/(AS-autor: Mihaela Nicolaescu, editor: Mariana Ionescu, editor online: Simona Aruştei)
