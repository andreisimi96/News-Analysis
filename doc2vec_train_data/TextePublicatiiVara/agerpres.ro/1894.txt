Primarul general al Capitalei, Gabriela Firea, a anunţat că aproximativ 400.000 de persoane vor participa, sâmbătă seară, la mitingul PSD - ALDE.
"Am avut ieri comandament pentru organizarea celor 15 evenimente care au fost aprobate. (...) Azi dimineaţă am avut, din nou, o şedinţă operativă. (...) Nu sunt probleme deosebite. (...) După semnarea celor 15 protocoale şi după informaţiile primite ulterior de la organizatori, vom avea astăzi circa jumătate de milion de persoane în Bucureşti, pe străzi, care participă la diferitele evenimente - (...) circa 400.000 de persoane doar la mitingul PSD - ALDE din Piaţa Victoriei (...) şi bulevardele adiacente, iar circa 100.000 de persoane la celelalte evenimente care au fost aprobate", a declarat Firea, la Antena 3.
Întrebată dacă a discutat cu reprezentanţii Ambasadei SUA în România înainte ca misiunea diplomatică să emită o Alertă cu privire la demonstraţiile care au loc sâmbătă în Bucureşti, Firea a răspuns: "Nu cred că doar Ambasada Statelor Unite a emis o astfel de avertizare (...), cred că toate misiunile diplomatice şi este normal. (...) Dar nu cred că în Bucureşti se va întâmpla altceva faţă de orice capitală europeană şi anume toate cele 15 evenimente să se desfăşoare conform angajamentelor pe care şi le-au luat organizatorii".
Totodată, primarul general a făcut un apel la cetăţeni ca, pe parcursul acestor evenimente, să respecte legea şi să dea dovadă "de foarte multă civilizaţie, de calm şi de bună creştere".
"Să dovedim că şi în Bucureşti, ca în oricare capitală din lume, se pot organiza evenimente (...) fără a exista incidente. Dacă sunt provocări, ele să fie diminuate ca şi impact. (...) Aşa cum este dreptul fiecăruia să ia o aprobare legală şi să aibă o formă de manifestare sau de protest, aşa mi s-ar părea normal ca cei care au ocupat ilegal, anterior, Piaţa Victoriei şi acum înţeleg că încearcă să creeze nişte evenimente neplăcute, total ilegale, să înţeleagă faptul că nimeni nu este mai presus de lege, nimeni nu are nicio protecţie de nicăieri", a arătat Firea.
Ea a mai spus că va participa la mitingul PSD - ALDE alături de colegii săi, însă nu îi va aduce în Piaţa Victoriei şi pe copiii săi. "Este un miting la care ar fi destul de periculos, având în vedere numărul mare (de participanţi - n.r). (...) Sunt alte tipuri de evenimente la care pot să participe copiii, (...) nicidecum evenimente în care sunt transmise mesaje politice", a susţinut Gabriela Firea. AGERPRES/(A - autor: Mădălina Cerban, editor: Andreea Rotaru)
