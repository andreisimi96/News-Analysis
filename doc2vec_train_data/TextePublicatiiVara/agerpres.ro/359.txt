Comisarul european pentru migraţie, afaceri interne şi cetăţenie, Dimitris Avramopoulos, şi câteva grupuri politice din Parlamentul European şi-au exprimat din nou, marţi seară, sprijinul pentru admiterea României şi Bulgariei în spaţiul Schengen, în timpul unei dezbateri, la Strasbourg, pe tema unui raport cu privire la modul de funcţionare a zonei de liberă circulaţie, informează miercuri BTA.
Avramopoulos a declarat că România şi Bulgaria vor face ca spaţiul Schengen să fie mai sigur. El a cerut Consiliului UE să aprobe aderarea celor două ţări la acest spaţiu.
Grupul Partidului Popular European (PPE) din legislativul european şi-a exprimat la rândul său susţinerea pentru admiterea României şi Bulgariei în spaţiul Schengen, remarcând că reintroducerea temporară a controalelor de-a lungul frontierelor interne ale Uniunii Europene reprezintă un semn de subminare a încrederii şi are legătură totodată cu neajunsurile privind politica de azil.
A sosit momentul ca Bulgaria şi România să se alăture Schengen, a apreciat la rândul său grupul Alianţei Liberalilor şi Democraţilor pentru Europa (ALDE) din Parlamentul European.
Şi Stânga Unită Europeană (EUL) şi-a exprimat susţinerea pentru România şi Bulgaria.
Eurodeputata bulgară Filiz Hiusmenova (ALDE) a declarat că Bulgaria şi România au îndeplinit criteriile de aderare la Schengen încă de acum şapte ani, fapt menţionat în raportul discutat marţi seară de legislativul european. Spaţiul Schengen ar fi mai puternic dacă cele două ţări ar face parte din el, iar argumentele împotriva aderării celor două ţări sunt pur politice, a adăugat ea.
Eurodeputatul bulgar Asim Ademov (PPE) a atras atenţia că Parlamentul European este obligat să protejeze drepturile cetăţenilor, luptând pentru menţinerea spaţiului Schengen. Din spirit de solidaritate, Bulgaria şi România ar trebui primite imediat în Schengen, fapt ce ar contribui la securitatea UE, a insistat Ademov, adăugând că cele două ţări protejează în mod fiabil frontierele externe ale Uniunii Europene. AGERPRES/(AS - autor: Gabriela Ionescu, editor online: Simona Aruştei)
