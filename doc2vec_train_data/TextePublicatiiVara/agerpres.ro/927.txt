Echipa de fotbal FC Viitorul se va reuni miercuri 13 iunie pentru a demara pregătirea noului sezon, după aproximativ trei săptămâni de vacanţă, potrivit site-ului oficial al clubului.
Constănţenii vor efectua a doua zi vizita medicală, iar până la 20 iunie pregătirea va avea loc la bază sportivă proprie.
La data de 20 iunie, de la ora 20,00, pe terenul Central al Academiei Hagi, FC Viitorul o va întâlni pe Zimbru Chişinău, într-un meci amical.
Începând cu 22 iunie, lotul formaţiei antrenate de Gheorghe Hagi se va deplasa în Polonia, unde va efectua un nou stagiu de pregătire, la Kielce şi Warka, în care se va disputa alte patru partide de verificare.
AGERPRES (AS/autor: Mihai Ţenea, editor: Teodor Ciobanu, editor online: Anda Badea)
