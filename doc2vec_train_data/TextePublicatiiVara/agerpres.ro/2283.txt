Poliţiştii Capitalei, sub supravegherea Parchetului de pe lângă Tribunalul Bucureşti, au pus în aplicare şase mandate de percheziţie domiciliară, în municipiul Bucureşti şi judeţul Ilfov, şi şase mandate de aducere, într-un dosar privind săvârşirea infracţiunilor de constituire a unui grup infracţional organizat, tâlhărie calificată şi furt calificat.
"Din datele şi probele administrate în cauză a rezultat presupunerea rezonabilă că şase bărbaţi, cu vârste cuprinse între 28 şi 42 de ani, în perioada decembrie 2017 - iunie 2018 au format un grup infracţional specializat în săvârşirea infracţiunilor de furt şi tâlhărie, prin pătrunderea în locuinţele victimelor pentru efectuarea unor 'verificări la instalaţia de gaz', sub pretextul că sunt angajaţi ai unei companii de distribuţie a gazelor naturale sau deratizare, după care, profitând de neatenţia victimelor, ar fi sustras diferite sume de bani", informează un comunicat al Direcţiei Generale a Poliţiei Municipiului Bucureşti (DGPMB) transmis miercuri AGERPRES.
Prejudiciul total creat prin săvârşirea infracţiunilor a fost estimat la 86.000 de lei. Au fost puse în aplicare şase mandate de percheziţie domiciliară precum şi şase mandate de aducere, cei în cauză fiind conduşi pentru audieri la sediul Poliţiei Capitalei.
Potrivit anchetatorilor, pe 7 decembrie 2017, suspecţii ar fi intrat în apartamentului unui bărbat, după ce s-au prezentat ca fiind de la dezinsecţie, iar după aproximativ 15 minute persoana vătămată a constatat lipsa a două plicuri cu bani ce conţineau suma totală de 13.750 lei.
Pe 18 decembrie 2017, un alt bărbat a sesizat faptul că o persoană a pătruns în locuinţă, simulând efectuarea unei verificări la instalaţia de gaze în bucătărie, iar după ce acesta a plecat a observat că din dulap lipseşte un plic ce conţine suma de 6.100 de lei, spun poliţiştii.
Pe 18 ianuarie, poliţiştii au fost sesizaţi de către un bărbat că persoane necunoscute care ar fi verificat gazele în bucătărie au sustras din apartament un plic ce conţinea suma de 36.000 lei şi o pungă din plastic cu suma de 14.000 lei.
La data de 3 aprilie, poliţiştii au fost sesizaţi de către un bărbat în vârstă de 85 de ani asupra faptului că trei persoane necunoscute, sub pretextul că sunt angajaţi ai unei companii de gaze, au pătruns în locuinţa sa, unde în urma simulării unei verificări a instalaţiei de gaz i-au solicitat suma de 500 lei, iar în momentul în care persoana vătămată a dorit să achite, unul dintre bărbaţi i-a smuls din mână borseta în care se afla suma de aproximativ 7.000 de lei.
Cercetările sunt continuate de Serviciul de Investigaţii Criminale din cadrul Poliţiei Capitalei şi Parchetul de pe lângă Tribunalul Bucureşti, sub aspectul săvârşirii infracţiunilor de constituire a unui grup infracţional organizat, tâlhărie calificată şi furt calificat, cu cinci dintre cei în cauză în stare de arest preventiv, faţă de al şaselea fiind dispusă măsura controlului judiciar.
Acţiunea a beneficiat de sprijinul de specialitate al Unităţii Teritoriale de Analiză a Informaţiilor din cadrul Inspectoratului General al Poliţiei Române. AGERPRES/(AS - autor: Daniel Alexandru Florea, editor: Mihai Simionescu, editor online: Ada Vîlceanu)
