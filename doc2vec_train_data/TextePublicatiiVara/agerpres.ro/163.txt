Lidera extremei-drepte franceze Marine Le Pen a denunţat luni o 'lovitură de stat' comisă de Uniunea Europeană în Italia, unde preşedintele Sergio Mattarella ar urma să îl desemneze pe Carlo Cottarelli să formeze un nou guvern, relatează AFP.
''Uniunea Europeană şi pieţele financiare confiscă încă o dată democraţia. Ceea ce se întâmplă în Italia este o lovitură de stat şi un jaf contra poporului italian comise de instituţii ilegitime. În faţa acestei negări a democraţiei, furia popoarelor sporeşte peste tot în Europe!'', a scris lidera Frontului Naţional (FN) pe contul său de Twitter.
''Domnul Mattarella recurge la o lovitură de stat instituţională, el este în mod normal garantul instituţiilor şi trebuie să fie în serviciul Constituţiei italiene; el este astăzi în serviciul Uniunii Europene şi al Comisiei Europene'', a declarat la rândul său vicepreşedintele FN Nicolas Bay, pentru canalul de televiziune France-2.
Carlo Cottarelli, un economist în vârstă de 64 de ani şi fost înalt responsabil al Fondului Monetar Internaţional, ar urma să fie mandatat cu formarea unui guvern tehnocrat care însă nu are aproape nicio şansă de a obţine încrederea parlamentului, ceea ce ar duce la convocarea de noi alegeri parlamentare în Italia. AGERPRES/(AS - autor: Tudor Martalogu, editor online: Ada Vîlceanu)
