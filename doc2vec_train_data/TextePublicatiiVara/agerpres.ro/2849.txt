Poliţiştii din Braşov efectuează marţi zece percheziţii la domiciliile unor persoane şi la punctele de lucru ale unor firme, urmând să pună în aplicare şapte mandate de aducere, într-un dosar penal privind deturnarea licitaţiilor publice, conform Inspectoratului de Poliţie Judeţean.
''La data de 19 iunie a.c poliţiştii de investigarea criminalităţii economice din cadrul Inspectoratului de Poliţie Judeţean (IPJ) Braşov, sub coordonarea procurorului de caz din cadrul Parchetului de pe lângă Judecătoria Braşov, efectuează 10 percheziţii la domiciliile unor persoane şi la punctele de lucru aparţinând mai multor societăţi comerciale din judeţele Prahova şi Ialomiţa, într-un dosar în care se efectuează cercetări cu privire la deturnarea licitaţiilor publice. Din cercetări a rezultat că, în cursul anului 2018, administratorii firmelor s-ar fi prezentat, în grup, la licitaţii publice, după ce în prealabil ar fi convenit asupra celui care urma să îşi adjudece bunul licitat, la un preţ mult mai mic decât dacă licitaţia s-ar fi desfăşurat în condiţii normale'', reiese dintr-un comunicat de presă transmis AGERPRES de Inspectoratul de Poliţie Judeţean Braşov.
Poliţiştii vor aduce la audieri un număr de şapte persoane, urmând ca prejudiciul total cauzat prin activitatea infracţională să fie stabilit la finalizarea cercetărilor.
La activităţi participă şi poliţişti din cadrul Inspectoratelor de Poliţie Judeţene Prahova şi Ialomiţa. AGERPRES/(AS - autor: Jana Pintili, editor: Nona Jalbă, editor online: Gabriela Badea)
