Agenţia ONU pentru Migraţii a anunţat că 46 de migranţi, probabil etiopieni, s-au înecat, iar 16 sunt daţi dispăruţi, după ce nava pe care se aflau s-a răsturnat miercuri în apropierea Yemenului după ce a traversat Golful Aden, transmite AFP.
Personalul Organizaţiei Internaţionale pentru Migraţii (OIM) a intervenit în sprijinul supravieţuitorilor, ajunşi pe o plajă din Yemen, şi a semnalat că 46 de migranţi s-au înecat, din care 37 de bărbaţi şi 9 femei, a indicat OIM într-un comunicat, precizând că alte 16 persoane sunt date dispărute.
Nava s-a răsturnat din cauza valurilor înalte, miercuri în zori, în timp ce ce se apropia de destinaţie.
Cel puţin 100 de migranţi - 83 de bărbaţi şi 17 femei - au fost "îngrămădiţi" pe respectivul vas al unui contrabandist, înainte de a părăsi portul Bossaso, din Somalia, pe 5 iunie, a precizat OIM. Agenţia relevă că, potrivit informaţiilor sale, migranţii erau toţi etiopieni.
"Supravieţuitorii au spus că pasagerii de pe navă care nu aveau veste de salvare au început să intre în panică odată cu valurile înalte", a explicat OIM.
Un purtător de cuvânt al OIM din Geneva a declarat pentru AFP că îngrămădirea migranţilor pe o navă, fără veste de salvare, este "criminală". AGERPRES/ (AS - autor: Vicenţiu Purcărea, editor online: Daniela Juncu)
