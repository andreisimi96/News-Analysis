Ministrul de interne italian, Matteo Salvini, a apreciat miercuri că ''fără scuze oficiale'' din partea Franţei, ar fi mai bine ca întâlnirea preconizată între preşedintele francez, Emmanuel Macron, şi premierul italian, Giuseppe Conte, să fie anulată, informează France Presse şi dpa.
''Dacă nu sunt exprimate scuze oficiale, prim-ministrul Conte va face un lucru bun dacă nu va merge în Franţa'' pentru summitul prevăzut să aibă loc vineri, a declarat presei Salvini, liderul Ligii (extrema dreaptă).
Emmanuel Macron a denunţat marţi ''partea cinică şi iresponsabilă a guvernului italian'', care a refuzat să primească nava Aquarius cu peste 600 de migranţi la bord, în timp ce purtătorul de cuvânt al partidului prezidenţial ''La République en marche'', Gabriel Attal, a afirmat că poziţia Italiei te face ''să vomiţi''.
''Guvernul italian consideră inacceptabile cuvintele utilizate de Paris în declaraţiile publice de ieri'', menţionează într-un comunicat difuzat miercuri ministrul de externe italian Enzo Moavero Milanesi, care l-a convocat în cursul dimineţii pe ambasadorul Franţei în Italia. Anterior, şeful diplomaţiei italiene afirmase că Franţa a făcut remarci ''inacceptabile'' şi ''nejustificate'' care necesită să fie urgent rectificate.
Dar la sediul MAE al Italiei s-a deplasat nr.2 al ambasadei franceze, Claire Anne Raulin, întrucât ambasadorul nu se afla la Roma.
Potrivit lui Moavero, ''astfel de declaraţii compromit relaţiile între Italia şi Franţa''.
''Tonul utilizat este nejustificat'' şi chiar dacă Moavero ''înţelege că un stat prieten şi aliat poate fi în dezacord cu poziţiile unui alt stat, dezacordul trebuie exprimat într-o manieră şi o formă coerente cu o astfel de relaţie de prietenie''.
Pe un ton foarte diplomatic, şi ministrul de externe italian pretinde scuze din partea Franţei.
''Guvernul italian doreşte ca autorităţile franceze, odată ce au făcut reflecţii oportune, să-şi asume rapid iniţiative de natură să repare situaţia creată'', a concluzionat Moavero.
Franţa este ''ataşată dialogului şi cooperării'' cu Italia în gestionarea crizei migraţiei care loveşte Europa, a declarat miercuri un purtător de cuvânt al Ministerului de Externe francez, în timp ce tensiunile s-au acutizat între Paris şi Roma în respectiva problemă.
''Suntem perfect conştienţi de povara pe care o exercită presiunea migraţiei asupra Italiei şi de eforturile depuse de această ţară. Niciuna dintre afirmaţiile făcute de autorităţile franceze nu a pus la îndoială aceasta'', a adăugat acelaşi purtător de cuvânt într-o declaraţie scrisă, cu puţin timp înainte ca guvernul italian să considere necesară prezentarea de ''scuze oficiale'' din partea Franţei, după afirmaţiile preşedintelui Emmanuel Macron care a denunţat ''cinismul'' şi ''lipsa de responsabilitate'' ale italienilor. AGERPRES/(AS - autor: Lilia Traci, editor: Mariana Ionescu, editor online: Gabriela Badea)
