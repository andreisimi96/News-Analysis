În fiecare an, la 5 iunie este aniversată Ziua mondială a mediului înconjurător. Marcarea acestei zile reprezintă unul dintre principalele mijloace prin care Organizaţia Naţiunilor Unite încearcă să stimuleze preocuparea oamenilor pentru protejarea mediului înconjurător şi în acelaşi timp să sensibilizeze factorii de decizie politică să acţioneze în acest sens.
Ziua mondială a mediului înconjurător a fost stabilită de Adunarea Generală a Naţiunilor Unite în 1972. Acest an a marcat un punct de cotitură în dezvoltarea politicii internaţionale în domeniul mediului, prin organizarea, sub auspiciile ONU, a celei dintâi mari conferinţe privind problemele de mediu. Această conferinţă a avut loc la Stockholm, în Suedia, între 5-16 iunie, şi este cunoscută sub numele de Conferinţa de la Stockholm, conform www.un.org .
La 15 decembrie 1972, Adunarea Generală a ONU a adoptat o rezoluţie care desemnează ziua de 5 iunie ca Ziua mondială a mediului înconjurător şi care îndeamnă guvernele şi organizaţiile să întreprindă în această zi, în întreaga lume, activităţi prin care să reafirme preocuparea lor pentru conservarea şi îmbunătăţirea mediului. Tot la 15 decembrie 1972, Adunarea Generală a ONU a adoptat o altă rezoluţie, care a dus la crearea Programului Naţiunilor Unite pentru Mediu (UNEP).
UNEP este autoritatea globală de mediu la nivel mondial care stabileşte agenda globală de mediu şi promovează implementarea coerentă a dimensiunii de mediu a dezvoltării durabile în cadrul sistemului ONU. Misiunea UNEP este să ofere o direcţie şi să încurajeze parteneriatul în îngrijirea mediului, informând şi dând posibilitatea naţiunilor şi popoarelor de a-şi îmbunătăţi calitatea vieţii fără a o compromite pe cea a generaţiilor viitoare, potrivit https://www.unenvironment.org .
Fiecare Zi mondială a mediului înconjurător este organizată în jurul unei teme, recomandată de UNEP, temă care pune accentul pe o preocupare deosebit de presantă în ceea ce priveşte mediul. Tema din 2018 - ''Beat Plastic Pollution'' - pune accentul pe combaterea poluării cu materiale plastice.
În timp ce plasticul are multiple utilizări valoroase, oamenii au devenit dependenţi de obiecte din plastic de unică folosinţă, iar acest fapt se soldează cu grave consecinţe asupra mediului, se arată pe site-ul http://worldenvironmentday.global. În lumea întreagă, un milion de sticle de băutură din plastic sunt achiziţionate în fiecare minut, iar până la 500 de trilioane de pungi de plastic de unică folosinţă sunt folosite în fiecare an. Totodată 13 milioane de tone de plastic ajung în fiecare an în ocean, potrivit https://www.unenvironment.org. În total, jumătate din materialul plastic fabricat este destinat pentru a fi utilizat o singură dată, fiind apoi aruncat.
În fiecare an, la 5 iunie, în peste 100 de ţări sunt organizate manifestări pentru conştientizarea populaţiei privind problemele de mediu. Începând din 1987, Ziua mondială a mediului înconjurător a fost găzduită de câte o ţară, unde au avut loc festivităţile oficiale la nivel mondial. Cele mai recente astfel de festivităţi au avut loc în Angola, Italia, Brazilia, Norvegia şi SUA, iar în 2017 - în Canada. În 2018 aceste manifestări sunt găzduite de India. Accentul care se pune pe ţara gazdă ajută la evidenţierea provocărilor de mediu cu care aceasta se confruntă şi sprijină efortul depus pentru abordarea acestora.
România organizează an de an o serie de manifestări prin care este marcată Ziua mondială a mediului. Printre acestea se numără acţiuni de informare, conştientizare şi educaţie ecologică, acţiuni de ecologizare, dezbateri şi mese rotunde, distribuiri de fluturaşi şi pliante, concursuri etc., organizate de instituţiile publice locale în parteneriat cu ONG-urile de profil şi autorităţile de mediu.
Astfel, spre exemplu, Primăria Municipiului Bistriţa organizează în perioada 14 mai - 5 iunie 2018 o campanie care cuprinde: concursul "Hai să scăpăm Bistriţa de poluarea cu plastic!", acţiuni de colectare selectivă în zonele de case individuale, acţiuni de colectare selectivă în cartierele de locuinţe colective. Concursul urmăreşte creşterea responsabilităţilor cu privire la protejarea mediului înconjurător, creşterea eficienţei modului de colectare selectivă a deşeurilor, importanţa reciclării deşeurilor, dar şi reducerea utilizării ambalajelor din plastic, schimbarea unor deprinderi şi încurajarea activităţilor de voluntariat. Primăria Municipiului Bistriţa împreună cu SC Supercom S.A organizează un concurs de colectare a PET-urilor în şcolile municipiului Bistriţa, potrivit unui comunicat de presă al Primăriei Municipiului Bistriţa.AGERPRES/(Documentare - Ruxandra Bratu, Daniela Dumitrescu; editor: Marina Bădulescu, editor online: Daniela Juncu)
