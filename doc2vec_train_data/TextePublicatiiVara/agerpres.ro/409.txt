Premierul Viorica Dăncilă a declarat, miercuri, că programul anunţat de Guvern privind acordarea de credite cu dobândă zero, garantate 80% de către stat, va fi aprobat de Executiv în şedinţa din această săptămână dacă va avea avizele de la toate ministerele, în caz contrar urmând să fie adoptat săptămâna viitoare.
"Vedem, dacă avem toate avizele pentru săptămâna aceasta, dacă obţinem avizele de la toate ministerele vom ieşi cu el săptămâna aceasta, dacă nu, săptămâna viitoare . (...) Eu sper că de acest program să beneficieze cât mai mulţi tineri, pentru că aceşti bani pot fi folosiţi în educaţie, pentru plata cursurilor la facultate, pentru materiale didactice pentru calculatoare, pot fi folosiţi în sănătate, pentru medicamente pentru operaţii, pot fi folosiţi în cultură, în sport, deci o paletă largă în care pot fi folosiţi aceşti bani.Vom vorbi în şedinţa de Guvern despre acest lucru şi eu sper că acest program să fie atractiv pentru cât mai mulţi tineri din România", a declarat Viorica Dăncilă.
Fiind întrebată despre bugetul care ar urma să fie alocat programului, premierul a spus: "Nu ştiu exact suma, dar ştiu că în jur de un miliard de lei".
Miercuri, premierul Viorica Dăncilă a participat, alături de ministrul Agriculturii, Petre Daea, şi preşedintele Consiliului Judeţean Vrancea, Marian Oprişan, la punerea în funcţiune a Staţiei de Pompare şi Repompare 5 Haret (SRP5) din Amenajarea complexă Rugineşti-Pufeşti-Panciu (Vrancea), care va iriga culturile cu apă din canalul Siret-Bărăgan.
Guvernul va aproba săptămâna viitoare un program de creditare cu dobândă 0%, garantat de stat în proporţie de 80%, adresat tinerilor cu vârsta între 16 şi 26 de ani, dar şi persoanelor cu vârsta între 26 şi 55 de ani, având ca obiectiv principal investiţia în educaţie, cultură, sănătate, sport, locuinţe, a anunţat marţi vicepremierul Viorel Ştefan. AGERPRES/ (A - autor: Daniel Florea, editor: Mihai Simionescu, editor online: Irina Giurgiu)
