Traficul rutier pe autostrada A1, între Deva şi Simeria, a fost reluat sâmbătă, după aproape trei ore în care a fost blocat din cauza unui accident de circulaţie soldat cu patru persoane decedate şi trei răniţi, a informat purtătorul de cuvânt al IPJ Hunedoara, Bogdan Niţu.
Potrivit poliţiştilor, vinovat de producerea accidentului este un bărbat de 70 de ani, din Petroşani, care a circulat cu autoturismul pe contrasens, intrând în coliziune cu un autoturism înmatriculat în judeţul Timiş şi cu o autoutilitară înmatriculată în Bucureşti.
În urma impactului, patru bărbaţi care se aflau în autoturismul din Petroşani, au decedat. Alţi doi bărbaţi din autoturismul înmatriculat în Timiş şi un al treilea, aflat în autoutilitară, au fost răniţi şi transportaţi la Unitatea de Primiri Urgenţe a Spitalului Judeţean din Deva.
Cei trei răniţi au vârstele de 26, 38 şi 52 de ani şi au suferit, conform primelor evaluări ale medicilor, traumatisme craniene, toracice, la mâini şi la picioare, a precizat purtătorul de cuvânt al Serviciului Judeţean de Ambulanţă (SAJ) Hunedoara, dr. Călin Dumitrescu.
Pentru salvarea victimelor, la faţa locului s-au deplasat şapte echipaje ale Inspectoratului pentru Situaţii de Urgenţă şi ale Serviciului Judeţean de Ambulanţă Hunedoara. Este vorba despre cinci ambulanţe, între care două sunt de terapie intensivă, o autospecială de descarcerare grea şi o alta mixtă.
Pe durata acţiunilor de salvare şi a cercetărilor efectuate de poliţişti, traficul pe A1, pe tronsonul dintre Deva şi Simeria, a fost blocat, maşinile fiind dirijate pe DN7. AGERPRES/(AS - autor: Sorin Blada, editor: Mirela Bărbulescu, editor online: Andreea Lazaroiu)
