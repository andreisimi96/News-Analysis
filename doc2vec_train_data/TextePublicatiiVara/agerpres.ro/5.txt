Mihai Chirica, primar al municipiului Iaşi, consideră că demisia lui Nicolae Bănicioiu din Partidul Social Democrat va fi urmată de un val de plecări ale nemulţumiţilor, fapt care va duce la declinul lui Liviu Dragnea.
Fostul social-democrat Mihai Chirica, în prezent primar independent, a declarat pentru AGERPRES că nu este surprins de plecarea din PSD a deputatului Nicolae Bănicioiu întrucât sunt mulţi nemulţumiţi de liderul partidului Liviu Dragnea.
"Era prognozabilă o astfel de mişcare pentru că de câteva luni încoace, mai ales după eşecul şi al guvernării Tudose, tot mai mulţi colegi, foşti colegi din PSD, îşi pronunţau indignarea, cu teamă, în spaţii rezervate, faţă de posibilitatea părăsirii formaţiunii politice imediat ce domnul Ponta îşi rezolvă problemele de justiţie. Acest lucru s-a întâmplat. Dumnealui are achitare pe acea speţă, iar colegii de partid s-au aliat împreună cu dumnealui în conturarea unei alte formaţiuni politice, care va deveni un centru de putere. În câtva timp va reuşi să balanseze formaţiuni precum ALDE, respectiv PMP şi, sigur că da, va distruge supremaţia lui Dragnea, pentru că Dragnea fără Parlament e ca roata fără spiţă, nu contează", a afirmat Chirica.
Întrebat dacă vor urma şi alte plecări din PSD, edilul ieşean a spus "cu siguranţă da". Nu acelaşi lucru spune despre alte plecări din organizaţia PSD Iaşi. "De la Iaşi, în afară de domnul Bănicioiu, care a fost o propunere făcută de mine la alegerile din 2016 peste dorinţa organizaţiei ieşene, nu mă mai aştept la mare lucru decât dacă persistă în trădare. Domnul Bănicioiu şi la demiterea domnului Grindeanu a avut acelaşi punct de vedere pe care îl are şi astăzi, adică a fost împotrivă, nu s-a prezentat în sala de vot, i s-a părut o enormitate politică să-ţi demiţi propriul guvern. Deci a rămas consecvent. Faţă de ceilalţi am o mare rezervă doar din prisma principiului de a trăda o cauză, un principiu, o morală. Probabil că, dacă suma celui care dă e mai mare decât suma pe care o primesc astăzi, mă refer la avantaje materiale, vor trăda. De ce nu?", a susţinut Mihai Chirica.
El a criticat şi reacţia celor de la PSD Iaşi, care au spus, printr-un comunicat de presă, că plecarea lui Bănicioiu din filială şi din partid nu reprezintă o mare pierdere.
"Nu e mare pierdere că de la 48% au ajuns în jur de 20 şi ceva. Nu e mare pierdere că pleacă oamenii valoroşi din partid, nu e mare pierdere că îşi dau afară primari reşedinţă de judeţ, primari din oraşe din Moldova care au zeci de ani şi stagii vechi în acest Partid Social Democrat. Nimic nu e mare pierdere. (...) Asistăm în fiecare zi la cea mai gravă criză morală în care a fost această naţiune dintotdeauna de când s-a creat statul român. Nu e nimic grav în toate astea. E foarte grav că Belina persistă. Nu pot să fac decât o singură urare, la care ţin foarte mult: decât să ne pierdem vremea cu Dragnea, mai bine îi luăm bilet spre Costa Rica şi ne vedem de treabă în România", a conchis primarul Mihai Chirica. AGERPRES/(A - autor: Daniela Malache, editor: Andreea Rotaru, editor online: Simona Aruştei)
