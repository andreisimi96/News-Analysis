Luigi Di Maio şi Matteo Salvini, şefii Mişcării 5 Stele (M5S, antisistem) şi Ligii (extremă dreaptă), au anunţat joi seară că au ajuns la un nou acord pentru formarea unui guvern de uniune, relatează AFP, DPA şi Reuters.
"Toate condiţiile sunt reunite pentru un guvern politic M5S/Ligue", au anunţat Luigi di Maio şi Matteo Salvini într-un comunicat transmis de M5S după lungi tratative.
"Angajament, coerenţă, ascultare, muncă, răbdare, bun simţ, cap şi inimă pentru binele italienilor. Poate că am ajuns aici în sfârşit, după atâtea obstacole, atacuri, ameninţări şi minciuni", a postat Salvini pe Facebook.
Preşedintele Sergio Mattarella l-a convocat în acest context pe Carlo Cottarelli, pe care l-a însărcinat luni să formeze un guvern de experţi pentru a conduce ţara până la organizarea de noi alegeri, însă acesta a îngheţat formarea echipei sale pentru a lăsa timp pentru noi discuţii ale celor două partide populiste majoritare în Parlament.
Potrivit tuturor probabilităţilor, Cottarelli ar urma să renunţe la mandatul acordat de preşedinte, care îi va acorda din nou mandatul lui Paolo Conte, un jurist novice în politică. Acesta a renunţat duminică la acest mandat după ce preşedintele a blocat numirea lui Paolo Savona, un economist anti-euro, pe postul de ministru de finanţe.
Potrivit media italiene, Di Maio şi Salvini s-au înţeles asupra unui alt ministru de finanţe, dar Paolo Savona va continua să ocupe un portofoliu în guvern, cel al afacerilor europene.
Potrivit Reuters, care citează surse din interiorul partidului, pentru postul cheie de ministru al economiei va fi nominalizat un profesor de economie puţin cunoscut, Giovanni Tria.AGERPRES/(AS - editor: Florin Ştefan, editor online: Anda Badea)
