Accesul femeilor şi fetelor la educaţie şi locuri de muncă, dezvoltarea unui cadru de acţiune prin care să fie eliminate toate formele de violenţă fizică şi sexuală împotriva acestora şi creşterea rolului lor în luarea deciziilor vor fi principalele teme de discuţie ale celei de-a 12-a ediţii ale Zilelor Europene ale Dezvoltării (EDD), un forum dedicat cooperării şi dezvoltării durabile care începe marţi la Bruxelles.
Organizat de Comisia Europeană şi desfăşurat sub titulatura 'Femeile şi fetele în fruntea dezvoltării durabile: protejează, capacitează, investeşte', evenimentul de anul acesta oferă participanţilor şansa de a întâlni şi de a asculta personalităţi implicate în mişcările pentru drepturile femeilor, şefi de state şi de guverne, reprezentanţi ai mediului de afaceri, ai organizaţiilor nonguvernamentale şi ai mediului academic, întreprinzători şi tineri, care vor împărtăşi cunoştinţe şi bune practici în cadrul a 120 de sesiuni, dezbateri, prezentări de proiecte şi evenimente speciale.
Printre personalităţile care vor lua cuvântul în cadrul celei de-a 12-a ediţii a EDD se numără, potrivit site-ului evenimentului, preşedintele Comisiei Europene, Jean-Claude Juncker, prim-vicepreşedintele Comisiei Europene, Frans Timmermans, şefa diplomaţiei Uniunii Europene, Federica Mogherini, comisarul european pentru Comerţ, Cecilia Malmström, comisarul pentru cooperare internaţională şi dezvoltare, Neven Mimica, preşedintele Parlamentului European, Antonio Tajani, preşedintele Băncii Europene de Investiţii, Werner Hoyer, preşedinta agenţiei ONU pentru egalitatea de gen şi emanciparea femeilor, Phumzile Mlambo-Ngcuka, şi regina Letizia a Spaniei.
În contextul Zilelor Europene ale Dezvoltării, rolul pozitiv al femeilor este promovat şi prin campania online globală 'She is We', care are în centrul său poveşti individuale de succes ale unor persoane care au generat un impact important în comunităţile din care fac parte. Numeroase personalităţi s-au alăturat iniţiativei în rolul de ambasadori #SheisWe, precum preşedinta agenţiei ONU pentru egalitatea de gen şi emanciparea femeilor, Phumzile Mlambo-Ngcuka, directoarea FMI, Christine Lagarde, laureata premiului Nobel pentru Pace în 2011, Leymah Gbowee, laureatul premiului Nobel pentru Pace în 2006, Muhammad Yunus, antreprenoarea Maria Eitel, cântăreţul şi antreprenorul Youssou N'Dour, fotbalistul Didier Drogba.
În cadrul forumului, va avea loc un eveniment special dedicat liderului sud-african Nelson Mandela, de la naşterea căruia se vor împlini, la 18 iulie anul acesta, o sută de ani şi care, pe lângă lupta împotriva apartheidului, a fost şi un susţinător al drepturilor femeilor din Africa de Sud. La eveniment va participa şi cunoscutul cântăreţ senegalez Youssou N'Dour.
Decernat în cadrul Zilelor Europene ale Dezvoltării, premiului Lorenzo Natali răsplăteşte jurnaliştii care scriu articole pe teme din domeniul dezvoltării durabile. O distincţie specială va fi acordată anul acesta unui jurnalist pentru articolele sale care tratează tema eliminării violenţei împotriva femeilor şi fetelor.
Începând cu prima ediţie, care a avut loc în anul 2006, EDD s-a dorit un reper în calendarul evenimentelor dedicate dezvoltării şi a fost supranumit 'Davosul dezvoltării'. În cifre, cele 11 ediţii care s-au desfăşurat până acum au însemnat 154 de ţări participante, 2.670 de vorbitori, 100 de lideri mondiali, 7 laureaţi ai premiului Nobel, 4.500 de organizaţii, 42.000 de participanţi şi 500 de sesiuni.AGERPRES/(AS-autor: Simona Tatu, editor: Mariana Ionescu, editor online: Anda Badea)
