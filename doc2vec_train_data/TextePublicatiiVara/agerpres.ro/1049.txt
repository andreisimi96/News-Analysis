Poliţiştii au efectuat, luni, percheziţii într-o cameră de detenţie din Penitenciarul de Maximă Siguranţă Iaşi, într-un caz de înşelăciune, a anunţat, marţi, purtătorul de cuvânt al Inspectoratului de Poliţie Judeţean (IPJ) Botoşani, Maria Carp.
Potrivit sursei citate, poliţiştii Serviciului de Investigaţii Criminale au desfăşurat percheziţia în baza unui mandat emis de Judecătoria Botoşani.
"În urma activităţilor desfăşurate au fost identificate şi ridicate în vederea continuării cercetărilor mai multe mijloace materiale de probă, printre care şi două telefoane mobile, care conţineau inclusiv numărul de telefon al bărbatului de 31 de ani reţinut la data de 3 iunie 2018", a afirmat Maria Carp.
În acelaşi dosar, poliţiştii botoşăneni au dispus, luni, reţinerea pentru 24 de ore faţă de un bărbat de 31 de ani, bănuit de comiterea unei infracţiuni de tentativă la înşelăciune. Acesta, în urma unei înţelegeri prealabile cu o persoană necunoscută, s-a prezentat la locuinţa unei femei de 89 de ani din municipiul Botoşani, cu scopul de a ridica o sumă de bani.
Persoana vătămată fusese apelată telefonic de aceeaşi persoană necunoscută, care, prin utilizarea unei calităţi false, i-a solicitat acesteia o sumă de bani, sub pretextul că fiul ei a fost implicat într-un accident rutier.
Bărbatul de 31 de ani a fost surprins în flagrant de organele de poliţie înainte de a se întâlni cu persoana vătămată.
"În cauză se continuă cercetările sub aspectul comiterii infracţiunii de tentativă la înşelăciune, pentru documentarea întregii activităţi infracţionale", susţin poliţiştii. AGERPRES/ (AS- autor: Cristian Lupaşcu, editor: Irina Poenaru, editor online: Gabriela Badea)
