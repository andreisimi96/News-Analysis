Uniunea Europeană ar putea implementa în iulie măsuri preliminare pentru protecţia producătorilor de oţel şi aluminiu faţă de taxele de import aplicate de SUA, a declarat luni agenţiei Reuters comisarul european pentru comerţ, Cecilia Malmstrom.
O anchetă completă asupra tarifelor americane - 25% asupra importurilor de oţel şi 10% asupra celor de aluminiu - va dura nouă luni, a precizat Malmstrom. Conform reglementărilor Organizaţiei Mondiale a Comerţului (OMC), UE poate impune tarife provizorii de protecţie timp de 200 de zile, dacă o analiză preliminară va arăta că industriile oţelului şi aluminiului sunt afectate sau periclitate grav. "Tot ce facem este compatibil - la virgulă - cu OMC, spre deosebire de alţii", a spus comisarul.
Statele Unite au introdus taxele respective în martie, iar de vineri ele se aplică şi producătorilor din UE. Comisia Europeană a lansat în aceeaşi lună un studiu de impact.
Preşedintele american Donald Trump a justificat măsurile adoptate prin raţiuni de securitate naţională. Malmstrom a apreciat acest punct de vedere ca "foarte inovator", deoarece este greu de spus în ce mod comerţul Uniunii Europene poate constitui o ameninţare.
Statele Unite au în vedere şi tarife similare la importul de autovehicule, care - a avertizat comisarul european - pot duce la măsuri de retorsiune mai serioase din partea UE.
Trump a provocat şi o criză la OMC, refuzând numirea unor judecători de apel, ceea ce va duce până la urmă la blocarea sistemului de soluţionare a disputelor, a mai arătat Cecilia Malmstrom. "Dacă asta au de gând să facă, sunt pe calea cea bună", a adăugat ea. AGERPRES/(AS - editor: Marius Hosu, editor online: Irina Giurgiu)
