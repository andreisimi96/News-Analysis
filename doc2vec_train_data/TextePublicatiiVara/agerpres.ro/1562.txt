Activiştii de mediu anunţă organizarea de proteste, la nivel naţional, în urma informaţiei potrivit căreia Guvernul României ar fi blocat procedura de includere a Roşiei Montane în lista siturilor UNESCO.
''În urmă cu o lună ICOMOS, forul profesional al UNESCO, a confirmat că Roşia Montană are toate atributele pentru a putea fi inclusă în Lista Patrimoniului Mondial. Azi, aflăm că Guvernul Dăncilă a formulat o cerere către UNESCO pentru blocarea dosarului. Aşa ceva nu s-a mai întâmplat nicăieri în lume, vreodată. Este confirmarea faptului că PSD-ALDE vor să meargă înainte cu proiectul minier, că urmăresc o înţelegere cu Gabriel Resources. Nu îi vom lăsa să distrugă tot ceea ce a fost obţinut prin luptă. Împreună îi vom opri'', declară Roxana Pencea-Brădăşan, director fondator al Mining Watch Romania.
Potrivit unui comunicat de presă al organizaţiei "Salvaţi Roşia Montană", iniţativa de blocare a procedurii de includere a Roşiei Montane în lista siturilor UNESCO are loc cu numai trei săptămâni înainte de momentul luării deciziei finale de către Comitetul UNESCO.
Decizia de includere a Roşiei Montane pe Lista Patrimoniului Mondial era programată la cea de-a 41-a întrunire a Comitetului UNESCO, ce se va desfăşura în perioada 29 iunie - 2 iulie la Manama, Bahrain.
''Dosarul pentru includerea Roşiei Montane pe Lista Indicativă a României pentru UNESCO şi dosarul de nominalizare subsecvent au fost pregătite de-a lungul mai multor ani, înainte de începerea procesului de arbitraj intentat de Gabriel Resources, şi nu ca o reacţie a statului român. Prin urmare, Tribunalul arbitral nu avea temei să considere o potenţială includere a Roşiei Montane în Lista Patrimoniului Mondial drept măsură de reprimare luată de statul român la adresa proiectului investiţional al companiei Gabriel Resources. Decizia va fi luată de organele în drept ale UNESCO şi strict în temeiul Convenţiei Patrimoniului Mondial. Nu numai că o includere a Roşiei Montane în lista UNESCO nu ar periclita poziţia statului român în procesul de arbitraj, ci chiar ar întări apărarea statului român în proces, având în vedere că vorbim de o decizie luată de UNESCO, nu de reprezentanţii României'', este de părere Marcos A. Orellana, adjunct profesor la George Washington University School of Law.
Activiştii de mediu consideră că solicitarea Executivului "indică mai degrabă începutul unei negocieri dintre Guvern şi Gabriel Resources", iar "în schimbul aprobărilor finale pentru realizarea proiectului minier, părţile din arbitraj pot oricând să renunţe la cauză".
În context, campania "Salvaţi Roşia Montană" cheamă cetăţenii la protest în apărarea Roşiei Montane vineri, 8 iunie, în toate oraşele din ţară, începând cu ora 18:00. În plus, cei interesaţi pot semna o petiţie adresată Centrului Patrimoniului Mondial UNESCO, prin care se solicită ca dosarul să fie lăsat să îşi urmeze cursul şi să intre pe agenda Comitetului Patrimoniului Mondial de la finalul lunii iunie.
Potrivit unor informaţii apărute în presă, Guvernul ar fi stopat procedura de includere a localităţii Roşia Montană în patrimoniul UNESCO, cererea fiind făcută de Ministerul Culturii şi Identităţii Naţionale şi transmisă ambasadorului României la UNESCO prin intermediul MAE.
Ambasadorul României la UNESCO, Adrian Cioroianu, consideră că ar fi normal ca procedura de includere a localităţii Roşia Montană în patrimoniul UNESCO să fie reluată după soluţionarea procesului de arbitraj cu Gabriel Resources, acţionarul majoritar Roşia Montană Gold Corporation. "Dosarul este stopat în faza actuală. Câtă vreme durează procesul. În momentul în care se soluţionează procesul, normal ar fi să fie reluată evaluarea. Dosarul e la UNESCO în continuare", a declarat, joi, pentru AGERPRES, Cioroianu. AGERPRES/(AS - autor: Daniel Badea, editor: Andrea Marinescu, editor online: Gabriela Badea)
