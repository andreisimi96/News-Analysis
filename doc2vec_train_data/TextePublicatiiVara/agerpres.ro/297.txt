Lucky-loser-ul argentinian Marco Trungelliti, care a venit cu maşina de la Barcelona la Roland Garros însoţit de bunica sa nonagenară, a debutat cu dreptul la turneul de Mare Şlem din Franţa, trecând în primul tur de tenismanul australian Bernard Tomic.
Trungelliti s-a impus în patru seturi, 6-4, 5-7, 6-4, 6-4, în faţa fostului nr. 17 mondial, ajuns acum pe locul 206.
Marco Trungelliti, nr. 190 mondial, în vârstă de 28 de ani, a beneficiat de forfait-ul australianul Nick Kyrgios, accidentat la cotul drept.
El a venit din Catalonia şi a ales să parcurgă cei 1.000 de km până la Paris cu maşina, alături de mama sa, fratele lui şi bunica sa, în vârstă de 89 de ani.
"Ea nu ştie nimic despre tenis şi până când spectatorii nu au început să aplaude, ea nu înţelegea că meciul s-a încheiat", a spus tenismanul argentinian.
Trungelliti a adăugat că nu şi-a menajat deloc bunica când a aflat că este primul pe lista jucătorilor care au beneficiat de invitaţie pentru a-l înlocui pe Kyrgios. "Bunica mea era la duş când eu i-am spus: 'Bun, acum plecăm la Paris'", a explicat argentinianul, obişnuit cu distanţele lungi în maşină.
"Pentru noi, în Argentina, dacă nu locuieşti la Buenos Aires, să parcurgi 1.000 de km este nimic. Poţi să mergi 1.000 de km fără să întâlneşti un singur oraş".
În faza următoare a competiţiei, Marco Trungelliti îl va întâlni pe italianul Marco Cecchinato, care în runda inaugurală a trecut cu 2-6, 6-7 (4), 7-5, 6-2, 10-8 de românul Marius Copil.
AGERPRES (autor: Vlad Constantinescu, editor: Mihai Ţenea, editor online: Anda Badea)
