Şeful guvernului spaniol Mariano Rajoy, slăbit de un scandal de corupţie, a dat asigurări miercuri, cu două zile înainte de votul asupra unei moţiuni de cenzură depusă de opoziţie, că nu are nicio intenţie de a demisiona, informează AFP.
Întrebat la guvern de un deputat dacă îşi va da demisia, Rajoy a răspuns că "intenţia" sa este de "a duce până la capăt mandatul care i-a fost conferit de spanioli", adică până la sfârşitul legislaturii din 2020. "Am un mandat din partea cetăţenilor, care au acordat partidului meu cu 50 de locuri mai multe decât are al doilea partid" al ţării, Partidul Socialist Muncitoresc Spaniol (PSOE), a adăugat el.
Slăbit de condamnarea Partidului Popular (PP), pe care îl conduce, într-un mega proces pentru corupţie, pentru că a beneficiat de fonduri obţinute ilegal, Rajoy se confruntă cu o moţiune de cenzură depusă de PSOE şi care ar urma să fie supusă la vot vineri, fără certitudinea că va trece.
Rajoy este presat să demisioneze de către foştii săi aliaţi din partidul Ciudadanos, care refuză să susţină moţiunea PSOE, dar care cer noi alegeri, în condiţiile în care sunt creditaţi cu mare încredere în sondaje.
"Sentinţa nu condamnă guvernul spaniol, sentinţa nu condamnă PP", a reiterat Rajoy, subliniind că partidul său a fost doar condamnat în proces civil în calitate de beneficiar al acestor fonduri şi nu în penal.
"Torquemada (figură marcantă a Inchiziţiei din Spania) s-a întors", a mai declarat Rajoy.
Răspunzând invectivelor din partea socialiştilor, potrivit cărora el nu mai are "credibilitate", şeful guvernului spaniol i-a acuzat în replică de "şantaj".
Fie PSOE îşi va trece moţiunea cu ajutorul participanţilor unui viitor "guvern Frankestein", care va include stânga radicală din Podemos, secesioniştii catalani şi naţionaliştii basci, fie el va fi susţinut de Ciudadanos pentru a convoca noi alegeri, a subliniat Rajoy.
"Vă şantajează pe toţi. Vom vedea cine acceptă şantajul", a declarat el la adresa deputaţilor. AGERPRES/(AS - autor: Adriana Matcovschi, editor: Gabriela Ionescu, editor online: Simona Aruştei)
