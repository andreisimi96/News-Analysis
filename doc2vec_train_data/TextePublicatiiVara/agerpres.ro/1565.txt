* Comisia specială pentru elaborarea legilor Justiţiei a adoptat, la proiectul de modificare a Codului de procedură penală, un amendament potrivit căruia în cursul urmăririi penale şi al judecării cauzei sunt interzise comunicările publice, declaraţiile publice, precum şi furnizarea de alte informaţii, provenind de la autorităţi publice, referitoare la faptele şi persoanele ce fac obiectul acestor proceduri şi nu se pot face referi la persoanele suspectate sau acuzate ca şi cum acestea au fost condamnate.
* Un autocar înmatriculat în România a fost implicat într-un accident, lângă Vidin, 11 români fiind răniţi uşor, potrivit primelor date transmise de Ministerul Afacerilor Externe. Reprezentanţii misiunii diplomatice au întreprins, în regim de urgenţă, demersuri pe lângă autorităţile locale în vederea obţinerii unor informaţii suplimentare cu privire la cetăţenia, identitatea şi situaţia persoanelor afectate.
* Ambasadorul României la UNESCO, Adrian Cioroianu, consideră că ar fi normal ca procedura de includere a localităţii Roşia Montană în patrimoniul UNESCO, stopată în prezent la cererea Guvernului, să fie reluată după soluţionarea procesului de arbitraj cu Gabriel Resources, acţionarul majoritar Roşia Montană Gold Corporation.
* Blocarea dosarului Roşia Montană la UNESCO în anul Centenarului reprezintă un gest iresponsabil şi spune multe despre calitatea anumitor politicieni şi despre patriotismul real al acestora, afirmă fostul ministru al Culturii, Corina Şuteu.
* Ministrul Apărării Naţionale, Mihai Fifor, participă joi şi vineri la reuniunea miniştrilor Apărării din statele membre NATO, care se desfăşoară la Bruxelles. Potrivit MApN, agenda primei zile a reuniunii va cuprinde prezentarea stadiului implementării posturii aliate de descurajare şi apărare, precum şi modalităţi de eficientizare a acestuia. În cea de a doua zi a reuniunii, subiectul principal va fi axat pe cooperarea dintre Alianţa Nord-Atlantică şi Uniunea Europeană.
* Comisia parlamentară de anchetă a Camerei Deputaţilor şi Senatului pentru a clarifica aspectele ce ţin de desfiinţarea Direcţiei Generale de Protecţie şi Anticoruptie a acordat vot favorabil raportului final în urma finalizării activităţii acestui for, concluzia prezentată de preşedintele comisiei, senatorul PSD Viorel Salan, fiind că ministrul Justiţiei de la acea vreme a încălcat legea.
* Comisia SIPA a fost "doar un pretext de a identifica eventuale motive în scopul acuzării ministrului de Justiţie din perioada 2005 - 2006" şi nu şi-a realizat scopul formal pentru care a fost înfiinţată - acela de a identifica motivele pentru care s-a desfiinţat acea direcţie generală de protecţie şi anticorupţie, a declarat deputatul PNL Gabriel Andronache. Şi senatorul USR Mihai Goţiu a criticat concluziile din raportul adoptat de Comisia SIPA, pe care le-a catalogat drept "elucubrante" şi a afirmat că majoritatea parlamentară din componenţa comisiei şi-a urmărit doar scopul propagandistic şi nu să afle adevărul despre modul în care s-a înfiinţat şi a fost folosit acest serviciu înainte de anul 2005.
* Procurorii au reţinut 33 de persoane în dosarul clanului "Ştoacă", pentru săvârşirea mai multor infracţiuni, printre care trafic de droguri şi persoane, proxenetism, înşelăciune, influenţarea declaraţiilor, cumpărare de influenţă şi dare de mită, precizează Biroul de presă al DIICOT. Potrivit unor surse judiciare, printre cei reţinuţi se află Cristian Cosmin Mihai, fiul lui Cristian Dănuţ Mihai, fost senator de Brăila, dar şi Pollak Bohus, cunoscut drept "Ben" de la reality show-ul "Insula iubirii". Primul este acuzat de aderare la un grup infracţional organizat, proxenetism şi trafic de persoane, iar Pollak Bohus de trafic de droguri.
* Curtea Constituţională a României a hotărât repunerea pe rol a sesizării referitoare la articolul privind nerecunoaşterea căsătoriilor dintre persoane de acelaşi sex, stabilind termen pentru dezbatere pe data de 5 iulie, au precizat, pentru AGERPRES, surse din CCR. Conform surselor citate, pentru acea dată vor fi citate şi părţile implicate în acest caz.
* Cursurile elevilor de clasa a VIII-a se finalizează vineri, urmând ca luni - 11 iunie să aibă loc proba scrisă la limba şi literatura română din cadrul Evaluării Naţionale. Potrivit calendarului aprobat de Ministerul Educaţiei Naţionale, pe 13 iunie se va susţine proba scrisă la matematică, iar pe 14 iunie elevii aparţinând minorităţilor naţionale vor participa la proba scrisă la limba şi literatura maternă. AGERPRES/(redactor: Andreea Rotaru, editor: Georgiana Tănăsescu, editor online: Gabriela Badea)
