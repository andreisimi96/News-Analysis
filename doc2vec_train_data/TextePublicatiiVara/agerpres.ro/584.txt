Leontin Toderici a primit aprobarea Băncii Naţionale a României pentru exercitarea funcţiei de director general al Bancpost, acesta fiind mandatat de Banca Transilvania să coordoneze integrarea Bancpost, ERB Retail Services IFN şi ERB Leasing IFN în Grupul Financiar BT.
Potrivit unui comunicat al Băncii Transilvania, remis joi AGERPRES, Leontin Toderici are peste 20 de ani de experienţă în domeniul bancar, fiind, din 2013, director general adjunct - Chief Operations Officer la BT.
"De-a lungul timpului a coordonat proiecte de importanţă strategică pentru Grupul Financiar Banca Transilvania, iar două dintre acestea înseamnă premiere mondiale: înlocuirea core-bankingului BT cu soluţia Oracle Flexcube, având ca platformă tehnică tehnologia Exadata şi Exalogic, respectiv lansarea serviciului de transfer de bani Western Union prin intermediul bancomatului. Este doctor în informatică economică şi absolvent al EMBA CNAM Paris - ASE Bucureşti. A terminat Facultatea de Automatică şi Calculatoare în cadrul Universităţii Tehnice, precum şi Facultatea de Ştiinţe Economice la Universitatea Babeş-Bolyai, în Cluj-Napoca", se menţionează în comunicat.
Banca Transilvania a devenit în aprilie 2018 proprietarul pachetului majoritar de acţiuni (99,15%) deţinut de Eurobank Group la Bancpost, respectiv al acţiunilor deţinute la ERB Retail Services IFN şi ERB Leasing IFN. AGERPRES/(AS - autor: Oana Tilică, editor: Mariana Nica, editor online: Irina Giurgiu)
