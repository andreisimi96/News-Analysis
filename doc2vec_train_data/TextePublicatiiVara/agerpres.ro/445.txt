Serviciul Român de Informaţii (SRI) a fost chemat în judecată de primăria comunei prahovene Floreşti, în cererea depusă la Tribunal solicitându-se obligarea SRI să spună dacă a întreprins acţiuni care îi vizau pe angajaţii primăriei.
Potrivit portalului instanţelor de judecată, dosarul a fost înregistrat pe rolul Tribunalului Prahova la data de 22 mai, primul termen fiind stabilit pentru data de 19 iunie.
În motivele invocate pentru chemarea în judecată se arată faptul că angajaţii primăriei în cauză, prin primar, au cerut SRI în aprilie, în baza Legii 544/2001 privind liberul acces la informaţiile de interes public, să furnizeze informaţii cu privire la 'acte şi acţiuni întreprinse de instituţia SRI în colaborare sau la solicitarea altor instituţii (Parchet general, parchete din subordine) şi care vizează angajaţi ai Primăriei comunei Floreşti, respectiv acele informaţii care nu sunt exceptate de la accesul liber al cetăţenilor'.
"Cu toate acestea, SRI a refuzat să comunice datele şi informaţiile solicitate prin adresa nr. 5363/02.04.2018, aspect ce rezultă din cuprinsul adresei 41418/04.05.2018, acest refuz fiind unul nejustificat, deoarece motivarea sa este străină de dispoziţiile legale în vigoare. (...) Prin adresa nr. 5363/02.04.2018, angajaţii Primăriei Floreşti au invocat existenţa unor informaţii care favorizează şi ascund încălcarea legii de către Ministerul Public, solicitând SRI tocmai comunicarea acelor documente ce nu pot fi clasificate întrucât încalcă legea. Pe de altă parte, informaţiile solicitate de angajaţii Primăriei Floreşti nu fac parte din categoria celor ce sunt exceptate de la accesul liber al cetăţenilor, portivit art. 12 din lege", se arată în cererea de chemare în judecată.
Primarul comunei prahovene Floreşti, Eugen David, a fost condamnat la sfârşitul lunii martie de Judecătoria Câmpina la un an şi trei luni de închisoare cu suspendare într-un dosar de conflict de interese, decizia nefiind definitivă. AGERPRES / (AS - autor: Anamaria Toma, editor: Marius Frăţilă, editor online: Anda Badea)
