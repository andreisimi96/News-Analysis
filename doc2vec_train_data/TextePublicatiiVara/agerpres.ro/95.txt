Şapte pompieri au fost răniţi uşor în timp ce acţionau pentru stingerea unui incendiu la Europa Park, în Rust, vestul Germaniei, a anunţat poliţia duminică.
Incendiul a început sâmbătă seara într-o cameră de depozitare înainte de a se răspândi la nivelul atracţiei "Peştera piraţilor", distrusă total de flăcări.
Aproximativ 250 de pompieri au fost mobilizaţi până duminică dimineaţă pentru a stinge focul, a cărui origine rămâne nedeterminată şi care elibera coloane mari de fum negru în atmosferă.
Aproximativ 25.000 de persoane au fost evacuate din complexul parcului. Nici un vizitator nu a fost rănit.
Turiştii au fotografiat scena, apoi au difuzat clişeele impresionante pe reţelele de socializare.
Parcul a fost redeschis pentru public duminică dimineaţa, deşi mai multe atracţii tematice germane şi scandinave au rămas închise din cauza pagubelor.
Creat în 1975, Europa-Park, care a înregistrat anul trecut 5,7 milioane de vizitatori, este al doilea parc tematic din Europa după Disneyland Paris. AGERPRES/(AS - autor: Mariana Ionescu, editor online: Simona Aruştei)
