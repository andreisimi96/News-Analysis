Lucrătorii ISU Cluj au neutralizat un proiectil de tun descoperit în localitatea clujeană Ceanu Mare, în care este îngropat tatăl fostului cancelar german Gerhard Schroder.
Potrivit ISU Cluj, muniţia neexplodată descoperită este din perioada conflagraţiilor mondiale.
"S-a găsit un singur proiectil exploziv de 75 mm, care a ieşit cândva pe gură de tun", a declarat, luni, pentru AGERPRES, purtătorul de cuvânt al ISU Cluj, Andrei Biriş.
Fritz Schroder, tatăl fostului cancelar german Gerhard Schroder, a fost caporal în armata germană şi a murit în lupte, în octombrie 1944, în zona Turzii, iar apoi a fost înmormântat în apropiere, în localitatea Ceanu Mare. Gerhard Schroder nu şi-a cunoscut tatăl şi a vizitat mormântul lui Fritz Schroder în 2004, când era cancelar al Germaniei. AGERPRES/(A - autor: Marius Septimiu Avram, editor: Nona Jalbă, editor online: Ada Vîlceanu)
