Curtea Constituţională a României (CCR) a stabilit miercuri că o comisie parlamentară nu poate avea rol de iniţiator al propunerilor legislative, singurii titulari ai acestui drept fiind Guvernul, deputaţii, senatorii şi, cu îndeplinirea unor condiţii speciale, un număr de cel puţin 100.000 de cetăţeni cu drept de vot.
Potrivit unui comunicat al CCR transmis AGERPRES, miercuri, Plenul Curţii Constituţionale s-a pronunţat asupra sesizării de neconstituţionalitate a dispoziţiilor Hotărârii Parlamentului României numărul 19/2018 pentru constituirea Comisiei speciale comune a Camerei Deputaţilor şi Senatului privind analizarea şi actualizarea cadrului normativ cu incidenţă în domeniul securităţii naţionale, sesizare formulată de Grupul parlamentar al PNL, şi a dispoziţiilor articolului 1 litera d) şi e), articolului 2 alineatului (4), articolului 4 alineatul (2) şi ale punctului 2 din Anexa la Hotărârea Parlamentului 20 /2018 privind constituirea Comisiei speciale comune a Camerei Deputaţilor şi Senatului pentru elaborarea Codului administrativ, sesizare formulată de Grupul parlamentar al USR.
În urma deliberărilor, arată sursa citată, Curtea Constituţională, cu unanimitate de voturi, a admis sesizarea formulată de Grupul parlamentar al PNL şi a constatat că dispoziţiile articolului 1 litera e) teza întâi din Hotărârea Parlamentului 19/2018 pentru constituirea Comisiei speciale comune a Camerei Deputaţilor şi Senatului privind analizarea şi actualizarea cadrului normativ cu incidenţă în domeniul securităţii naţionale sunt neconstituţionale.
De asemenea, Curtea a admis sesizarea formulată de USR, constatând că dispoziţiile articolului 1 litera e) teza întâi din Hotărârea Parlamentului 20/2018 privind constituirea Comisiei speciale comune a Camerei Deputaţilor şi Senatului pentru elaborarea Codului administrativ sunt neconstituţionale.
"Pentru pronunţarea ambelor soluţii de admitere, Curtea a reţinut că dispoziţiile articolului 1 litera e) teza întâi din Hotărârea Parlamentului numărul 19/2018 şi cele ale articolului 1 litera e) teza întâi din Hotărârea Parlamentului 20/2018, având conţinut identic, potrivit căruia "Comisia poate avea rol de iniţiator al propunerilor legislative în domeniul (...)" contravin prevederilor articolului 74 alineatul (1) din Constituţie, care prevăd expres şi limitativ titularii dreptului de iniţiativă legislativă, şi anume Guvernul, deputaţii, senatorii şi, cu îndeplinirea unor condiţii speciale, un număr de cel puţin 100.000 de cetăţeni cu drept de vot", arată CCR.
CCR precizează că, nefiind inclusă în această enumerare, o comisie parlamentară nu poate exercita în nume propriu acest drept, deoarece reprezintă o entitate distinctă de cea a membrilor săi parlamentari, doar aceştia din urmă având dreptul de iniţiativă legislativă, în virtutea rolului lor constituţional.
Deciziile sunt definitive şi general obligatorii şi se comunică preşedinţilor celor două Camere ale Parlamentului. AGERPRES/(AS - autor: Mihai Stoica, editor: Florin Marin, editor online: Ada Vîlceanu)
