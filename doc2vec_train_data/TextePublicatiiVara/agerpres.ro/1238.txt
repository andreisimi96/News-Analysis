Şefa diplomaţiei ecuadoriene, Maria Fernanda Espinosa, a fost aleasă marţi preşedinte al celei de-a 73-a Adunări Generale a ONU, un titlu în cea mai mare parte ceremonial, dar care presupune o vizibilitate ridicată şi funcţii procedurale importante, informează Reuters.
Espinosa a câştigat în faţa ambasadoarei Hondurasului la ONU, Mary Elizabeth Flores Flake, cu 128 de voturi contra 62, cu două abţineri. Espinosa va deveni astfel a patra femeie care a deţinut vreodată preşedinţia Adunării Generale a ONU şi prima după Haya Rashed Al-Khalifa, din Bahrein, care a deţinut preşedinţia în 2006-2007.
Espinosa va prelua funcţia în septembrie, la începutul celei de-a 73-a Adunări Generale a ONU.
Este un lucru rar să existe alegeri pentru această funcţie, care în mod normal este asigurată prin consens, fără vot. De data aceasta a fost rândul Americii Latine şi al Caraibelor să nominalizeze preşedintele Adunării, în baza unei rotaţii geografice prestabilite.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
