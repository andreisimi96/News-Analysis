Doi angajaţi ai mass-media sud-coreene au fost expulzaţi după ce au fost arestaţi pentru intrare ilegală în incinta reşedinţei ambasadorului nord-coreean din Singapore, a anunţat poliţia duminică, informează France Presse.
Aproximativ 3.000 de jurnalişti au venit în oraşul-stat pentru summitul istoric programat marţi între preşedintele american Donald Trump şi liderul nord-coreean Kim Jong Un.
Singapore este renumit în menţinerea ordinii şi respectarea legii. La rândul lor, media sud-coreene sunt cunoscute pentru tenacitate.
Cei doi bărbaţi, în vârstă de 42 şi 45 de ani, angajaţi ai canalului Korean Broadcasting System, au fost arestaţi joi după ce au pătruns în reşedinţa ambasadorului. Ei au primit un "avertisment solemn" înainte de a fi expulzaţi sâmbătă, a anunţat poliţia la scurt timp după sosirea lui Kim Jong Un în arhipelag.
Mijloace enorme au fost desfăşurate pentru a asigura securitatea summitului. Cartiere întregi au fost aproape blocate.
Poliţia a reiterat cu această ocazie că jurnaliştii vinovaţi de încălcarea legii locale "nu vor fi acreditaţi şi, prin urmare, nu vor fi în măsură să acopere summitul dintre Statele Unite ale Americii şi Republica Populară Democrată Coreeană".
În 2015, poliţia a împuşcat un bărbat care a încercat să treacă cu maşina peste o barieră lângă hotelul Sangri-La, unde avea loc o reuniune de securitate cu ministrul american al apărării la acea vreme, Ashton Carter.
Mai târziu, au fost descoperite droguri în vehicul şi autorităţile au exclus orice motivaţie teroristă.AGERPRES/(AS - editor: Sorin Calciu, editor online: Anda Badea)
