Orice investiţie viitoare sau actuală necesită un cadru economic şi juridic stabil, în sensul continuităţii şi al predictibilităţii acestuia, a declarat, miercuri, Isabel Rauscher, ambasador al Republicii Austria în România.
"România este o ţară fascinantă, pentru mine vreau să spun, ca observator, atrage investitori şi aş mai dori să menţionez încă un lucru. Şi anume că orice investiţie viitoare sau actuală necesită un cadru stabil juridic. Stabil în sensul continuităţii şi al predictibilităţii acestuia. Stabil în sensul certitudinii juridice", a spus Isabel Rauscher, la o conferinţă organizată de Business Review.
Potrivit acesteia, în România sunt înfiinţate peste 3.000 de societăţi austriece care angajează peste 100.000 de persoane. Schimburile comerciale dintre cele două ţări sunt în creştere. În 2017 s-a întregistrat o creştere de 9,1%, la 3,65 de miliarde de euro, de la 3,34 miliarde de euro în 2016.
De asemenea, ambasadorul Republicii Austria în România a menţionat faptul că apropierea geografică şi elementele comune culturale dintre Austria şi România au condus la un angajament susţinut al austriecilor de a investi în România. Volumul total de este cuprins între 7,6 miliarde de euro şi 8,3 miliarde de euro, potrivit diferitelor statistici.
Totodată, angajamentul austriac de a investi în România a putut fi demonstrat prin cele două investiţii: Erste Bank BCR şi OMV Petrom, acestea fiind cele mai mari investiţii făcute vreodată de firmele austriece în străinătate. AGERPRES/(AS - autor: George Bănciulea, editor: Andreea Marinescu, editor online: Gabriela Badea)
Sursa foto:  www.bmeia.gv.at  
