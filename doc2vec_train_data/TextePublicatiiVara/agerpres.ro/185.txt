Cancelarul federal german Angela Merkel s-a întâlnit în timpul recentei sale vizite în China cu soţiile celor doi avocaţi aflaţi în detenţie - o iniţiativă rară pentru un lider occidental - au informat acestea din urmă luni AFP.
Şefii de stat sau de guverne străine se abţin de obicei să vorbească public despre drepturile omului şi să aibă întrevederi cu militanţi în timpul vizitelor lor în această ţară din Asia.
Angela Merkel nu a evocat întâlnirea sa cu cele două femei în timpul vizitei oficiale pe care a avut-o în China joi şi vineri. Cu toate acestea, ea a declarat că a abordat problema drepturilor omului în timpul întrevederii avute cu premierul chinez Li Keqiang.
Un purtător de cuvânt al guvernului german a dat asigurări pentru AFP că Angela Merkel "s-a întâlnit joia trecută, la Beijing, cu un grup de avocaţi în domeniul drepturilor omului şi cu apropiaţi ai persoanelor în detenţie, cu care a discutat despre situaţia lor".
Merkel a discutat joi cu Li Wenzu, soţia avocatului Wang Qanhzhang, arestat în iulie 2015, şi cu Xu Yan, soţia lui Yu Wensheng, inculpat la începutul anului pentru că a cerut alegeri libere.
Wang Quanzhang se numără printre cei peste 200 de avocaţi şi militanţi pentru drepturile omului care au fost arestaţi în vara lui 2015 în cadrul unei ample operaţiuni de reprimare. Cei mai mulţi au fost de atunci eliberaţi, iar alţii au fost condamnaţi la pedepse până la opt ani de închisoare.
Angela Merkel a fost rugată, de asemenea, înainte de vizita sa în China, să abordeze problema lui Liu Xia, văduva laureatului Premiului Nobel pentru Pace, Liu Xiaobo. Aceasta este de facto plasată în arest la domiciliu de opt ani, fără să fi fost obiectul vreunei condamnări.
Asociaţia Human Rights Watch spera că Merkel ar putea să o aducă pe Liu Xia cu ea în Germania.AGERPRES/(AS - editor: Adriana Matcovschi, editor online: Ada Vîlceanu)
