În zilele de 8, 9 şi 10 iunie, între orele 10.30-18.00, Piaţa Constituţiei din Bucureşti va fi locul unei întâlniri cu istoria prin organizarea unei producţii-eveniment care îşi propune să readucă la viaţă satul medieval românesc şi obiceiurile sale specifice.
Vor avea loc ateliere de meşteşuguri străvechi (olărit, sculptură în lemn, pictură pe scuturi, pielărie şi ţesătorie), dansuri şi jocuri medievale, turnir şi competiţii între străjeri. Lumea rurală a secolului al XIV-lea va fi readusă la viaţă în cele mai mici detalii, iar personajele fascinante ale epocii le vor fi ghizi tuturor celor care vor dori să parcurgă o călătorie în vremea lui Vlaicu Vodă, domnitor al Ţării Româneşti între anii 1364-1377, arată un comunicat al Teatrului Excelsior.
Începând cu ora 21.00, publicul va putea urmări spectacolul "Vlaicu Vodă", în regia lui Horia Suru, o versiune concentrată a piesei omonime a lui Alexandru Davila. Corul Ascendis, formaţia Trei parale şi grupul Bălaşa Percussion, alături de un ansamblu instrumental arhaic, vor da culoare universului sonor specific epocii, creat prin muzica originală semnată de Petre Ancuţa, iar actorii Teatrului Excelsior, alături de actori invitaţi, vor da expresie personajelor fascinante ale dramei istorice.
Satul medieval construit în mărime naturală va evoca, în cele mai mici detalii, fascinanta lume de acum şase veacuri. Nouă case, opt turnuri de apărare, patru ateliere de meşteşugari, un han şi o biserică (interpretare după biserica Sân Nicoară, Curtea de Argeş), sute de costume şi măşti populare, zeci de muzicieni (instrumentişti, cor şi ansamblu arhaic), alături de săteni, străjeri, călăreţi, meşteşugari (olari, pielari, sculptori în lemn şi ţesătoare) vor reconstitui, exact ca odinioară, atmosfera tipic medievală.
Evenimentul se adresează publicului de toate vârstele, oferind fiecărui spectator ocazia de a cunoaşte istoria într-un mod cât se poate de personal: de la descoperirea tradiţiilor şi obiceiurilor satului medieval, la rememorarea nostalgică a timpurilor îndepărtate, menţionează comunicatul citat.
Organizatorul producţiei-eveniment Vlaicu-Vodă este Primăria Municipiului Bucureşti, prin Teatrul Excelsior.
Intrarea publicului în satul medieval este liberă, iar accesul la spectacolul "Vlaicu Vodă" se face doar pe bază de rezervare, prin intermediul site-ului www.bilet.ro .
* Vineri, 8 iunie, începe la Sibiu cea de-a 25-a ediţie a Festivalului Internaţional de Teatru.
Potrivit www.sibfest.ro , Festivalul Internaţional de Teatru de la Sibiu reprezintă cel mai complex festival anual din România, iar la nivel internaţional a ajuns să fie cel mai mare festival de artele spectacolului din Europa, ca amploare, dimensiune şi calitatea evenimentelor.
Foto: (c) ROMULUS BRUMA / AGERPRES FOTO - Festivalul Internaţional de Teatru de la Sibiu, ediţia a XXIV-a
Amploarea şi dimensiunea programelor propuse la Sibiu cu acest prilej au generat un eveniment internaţional de tradiţie, cu o structură din ce în ce mai bine definită. Programul ediţiei din acest an, desfăşurată pe parcursul a zece zile, până în 17 iunie, continuă o ofertă culturală bogată, la cel mai înalt nivel, cu aproape 500 de evenimente ce oferă o alternativă bună la petrecerea timpului liber alături de prieteni şi familie, arată sursa citată.
Festivalul prezintă evenimente în peste 70 de spaţii, printre care biserici, situri istorice, puburi, dar şi clasicele săli de spectacol. La actuala ediţie sunt aşteptaţi 3.300 de artişti şi invitaţi speciali.
De asemenea, producătorii ediţiei din acest an se aşteaptă la peste 600.000 de vizitatori.
Festivalul Internaţional de Teatru de la Sibiu a luat fiinţă în 1993, la iniţiativa unui grup condus de Constantin Chiriac, actor la Teatrul "Radu Stanca" din Sibiu, care a hotărât să dăruiască oraşului un Festival de teatru.
Festivalul a crescut de la an la an, a căpătat amploare din ce în ce mai mare, numărul ţărilor participante ajungând de la opt, la cea de a doua ediţie, până la 68, în 2005.
Anul 2007 a marcat o ediţie de excepţie a Festivalului ca recunoaştere a contribuţiei acestui eveniment la obţinerea titlului de Capitală Culturală Europeană alături de Luxemburg şi Marea Regiune, reunind peste 2.500 de invitaţi din 70 de ţări.
Festivalul reprezintă, dincolo de o celebrare a artelor, o îmbinare perfectă între teatru, dans, circ, film, carte, conferinţe, expoziţii, performance, muzică, şi o ocazie de învăţare şi perfecţionare pentru mii de voluntari români şi străini care s-au alăturat, anual, evenimentului.
Festivalul Internaţional de Teatru de la Sibiu este organizat de Teatrul Naţional "Radu Stanca" Sibiu în coproducţie cu TVR şi SRR. AGERPRES/(Documentare - Mariana Zbora-Ciurel, editor: Doina Lecea, editor online: Adrian Dădârlat)
