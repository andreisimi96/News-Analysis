Preşedintele sirian, Bashar al-Assad, intenţionează să întreprindă o vizită în Coreea de Nord pentru a se întâlni cu liderul Kim Jong Un, a anunţat duminică agenţia oficială nord-coreeană KCNA, preluată de AFP şi Reuters.
Acesta ar fi prima dată când liderul nord-coreean Kim Jong-un ar primi la Phenian un şef de stat.
'Voi merge în RPDC (Republica Populară Democrată Coreeană, n.red.) şi mă voi întâlni cu Excelenţa Sa Kim Jong Un', a declarat Assad, cu ocazia primirii ambasadorului nord-coreean Mun Jong Nam, miercuri, a relatat KCNA, folosind acronimul oficial al ţării.
Anunţul intervine la scurt timp după ce preşedintele american, Donald Trump, a confirmat vineri summitul cu Kim Jong Un, care va avea loc la Singapore, la 12 iunie, după o intense negocieri diplomatice.  
'Lumea salută evenimentele remarcabile survenite recent în peninsula Coreea graţie anvergurii excepţionale şi înţelepciunii leadership-ului lui Kim Jong Un. Sunt convins că el va obţine victoria finală şi va realiza reunificarea Coreei fără greş', a mai declarat Assad, potrivit agenţiei nord-coreene.
'Guvernul sirian va sprijini deplin, ca întotdeauna, toate politicile şi măsurile conducerii RPDC şi va întări şi dezvolta permanent relaţiile de prietenie cu RPDC', îl citează KCNA pe Bashar al-Assad.
Serviciul de presă al preşedintelui sirian, contactat de AFP şi Reuters, a refuzat să comenteze informaţiile.
Coreea de Sud şi Siria întreţin bune relaţii de mai multe decenii. Inspectori ai ONU au acuzat cele două ţări de comerţ cu arme chimice, ceea ce Phenianul neagă. Coreea de Nord a fost suspectată că a ajutat Siria să construiască o instalaţie nucleară, distrusă de Israel în 2007.
Cele două state au fost izolate pe scena diplomatică de Occident, Coreea de Nord pentru proiectul său de a se dota cu arma atomică, iar Siria pentru masacrele din timpul războiului civil.
De când a acces la putere în 2011, Kim Jong Un nu s-a întâlnit cu niciun şef de stat în ţara sa. El s-a deplasat oficial în afara Coreei de Nord ca lider de-abia în acest an, pentru o întâlnire cu preşedintele chinez, Xi Jinping, un aliat al regimului său.
Cu ocazia unei vizite la Phenian săptămâna trecută a şefului diplomaţiei de la Moscova, Serghei Lavrov, liderul nord-coreean a fost invitat în Rusia.
Bashar al-Assad s-a deplasat de două ori, din noiembrie trecut, la Soci, în Rusia, pentru a se întâlni cu preşedintele rus Vladimir Putin.AGERPRES/(AS - autor: Irina Cristea, editor: Mariana Ionescu, editor online: Anda Badea)
