Pogorârea Sfântului Duh (Cinzecimea sau Rusaliile);
Sf. Mc. Iuliu Veteranul; Sf. Sfinţiţi Mc. Eladie şi Terapont, episcopul Sardiei; Sf. Mărturisitor Ioan Rusul
Duminica a 8-a după Paşti
Duminica Coborârii Sf. Spirit - Rusaliile. Sf. m. Eladie; Sf. Iuliu Veteranul
Sf. Augustin din Canterbury, ep.
Praznicul Pogorârii Sfântului Duh este sărbătorit în calendarul creştin ortodox la cincizeci de zile de la sărbătoarea Învierii Domnului (Sfintele Paşti).
În ziua în care Duhul Sfânt a venit în lume şi S-a pogorât peste Sfinţii Apostoli, s-a întemeiat la Ierusalim Biserica lui Hristos.
Comunitatea apostolică primară a primit prin venirea celei de-a treia persoane a Sfintei Treimi tot ceea ce era necesar organismului creştin. Despre venirea pe pământ a Sfântului Duh a vorbit Mântuitorul Hristos în seara Cinei de Taină, înainte de patimile, moartea şi Învierea Sa: "Eu vă spun adevărul: Vă este de folos ca să mă duc Eu. Căci dacă nu Mă voi duce, Mângâietorul nu va veni la voi, iar dacă Mă voi duce, Îl voi trimite la voi" (Ioan 16, 7).
Duhul Sfânt S-a pogorât într-o zi de duminică, în chip de limbi de foc: "Şi când a sosit ziua Cincizecimii, erau toţi împreună la un loc. Şi fără de veste s-a făcut în cer un vuiet ca de suflare de vânt ce vine repede şi a umplut toată casa unde şedeau. Şi limbi ca de foc li s-au arătat, împărţite, şi au şezut pe fiecare din ei. Şi s-au umplut toţi de Duh Sfânt şi au început să grăiască în alte limbi, precum le dădea lor Duhul a grăi". (Fapte, 2; 1-4)
De sărbătoarea Rusaliilor în biserici se aduc ramuri de tei sau de nuc care se sfinţesc şi se împart credincioşilor, simbol al limbilor de foc coborâte peste Apostoli şi putere a Duhului Sfânt.
* Sfântul Mucenic Iuliu Veteranul este pomenit în calendarul creştin ortodox la 27 mai.
A suferit moarte martirică în vremea persecuţiilor împotriva creştinilor declanşate de împăratul Diocleţian (285-305), care a dispus, printre altele, să fie îndepărtaţi din armata romană toţi soldaţii creştini.
Acest soldat veteran, pe nume Iuliu, a fost adus la judecată la Durostor, în provincia Moesia Inferior, în faţa guvernatorului Maxim şi a fost acuzat că nu vrea să jertfească zeilor. Guvernatorul a căutat să-l înduplece să jertfească zeilor, arătându-i că nu este mare lucru să facă aceasta.
Sfântul Mucenic Iuliu s-a împotrivit însă. În discuţia cu Maxim, Sfântul Mucenic a arătat că este mai de preţ să moară pentru Hristos, decât să ţină seama de legile păgâne care îndemnau la cinstirea zeilor.
Văzând guvernatorul curajul şi neclintirea lui Iuliu în credinţă, a ordonat să i se taie capul.
* Astăzi este pomenit şi Sfântul Mărturisitor Ioan Rusul, care s-a născut în jurul anului 1690, în Rusia. A căzut prizonier la turci, în timpul războiului ruso-turc din anul 1711.
A ajuns rob la un ofiţer superior turc din Procopie, Asia Mică, căruia i-a slujit cu credinţă şi smerenie.
Era îngrijitor la animale, iar grajdul vitelor i-a devenit şi locul de odihnă. Deşi, în timp i s-a oferit o cameră apropiată de grajd, a refuzat şi a continuat să doarmă alături de animale.
Prin rugăciunile Sfântului Ioan Rusul, grajdul se umplea de bună mireasmă. Dormea puţin, se ruga mult şi se hrănea cu pâine şi apă. În fiecare sâmbătă mergea la biserică şi se împărtăşea cu Sfintele Taine. A plecat la Domnul în jurul vârstei de 40 de ani, în anul 1730.
Sfintele sale moaşte au fost descoperite peste trei ani, după ce s-a arătat sfântul în vis preotului satului. Astăzi, sfintele moaştele ale Sfântului Ioan Rusul se află în localitatea Procopie din insula grecească Evvia.
La Sfântul Ioan Rusul, mare tămăduitor şi făcător de minuni, au evlavie credincioşii de pretutindeni. În Evvia, Sfântului Ioan Rusul, cel care a trăit toată viaţa ca un rob, în grajd, împreună cu animalele, i s-a ridicat o biserică impunătoare. (surse: "Dicţionar de Teologie Ortodoxă", pr.prof.dr. Ion Bria, 1994; http://www.crestinortodox.ro). AGERPRES/(Documentare - Mariana Zbora-Ciurel, editor: Cristian Anghelache)
