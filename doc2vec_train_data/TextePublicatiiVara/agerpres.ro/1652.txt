Preşedintele rus, Vladimir Putin, a declarat joi că 'nu se gândeşte' să-l predea pe regizorul ucrainean Oleg Senţov, închis în Rusia pentru 'terorism', în schimbul jurnalistului ruso-ucrainean Kiril Vişinski, arestat la sfârşitul lui mai la Kiev, informează AFP.
'Deocamdată, nu ne gândim la asta, ne gândim la altceva, la faptul că judecata sănătoasă trebuie să aibă câştig de cauză în Ucraina şi că sperăm că vom obţine eliberarea jurnalistului rus', a afirmat el în timpul tradiţionalei sesiuni anuale de întrebări şi răspunsuri cu cetăţenii ruşi, retransmisă TV.
Directorul Biroului de la Kiev al agenţiei de presă ruse RIA Novosti, jurnalistul ruso-ucrainean Kiril Vîşinski, a fost 'arestat în Ucraina pentru activităţile sale profesionale', a subliniat Putin. 'În ceea ce-l priveşte pe domnul Senţov, el a fost arestat în Crimeea nu pentru activităţile sale de jurnalist, ci pentru pregătirea unui atentat', a adăugat preşedintele rus. 'Sunt două lucruri total diferite şi incomparabile', şi-a exprimat convingerea preşedintele rus, calificând arestarea lui Vîşinski drept una 'fără precedent şi inacceptabilă'.
Regizorul Oleg Senţov, care s-a opus anexării Peninsulei Crimeea de către Rusia, în martie 2014, a fost condamnat în august 2015 pentru 'terorism' şi 'trafic de arme'. El ispăşeşte o pedeapsă de 20 de ani într-o închisoare din Extremul Orient rus şi se află de trei săptămâni în greva foamei. Procesul împotriva lui, calificat drept 'stalinist' de Amnesty International, a fost de asemenea denunţat de Kiev, UE şi SUA.
Arestat la sfârşitul lui mai la Kiev, jurnalistul ruso-ucrainean Kiril Vîşinski a fost inculpat de 'înaltă trădare' de justiţia ucraineană, crimă pasibilă de 15 ani de închisoare.
Miercuri, preşedintele Consiliului European, Donald Tusk, le-a cerut UE şi G7 să-l 'susţină' pe Oleg Senţov. 'Solidaritatea noastră poate să-i salveze viaţa', a subliniat Tusk.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
