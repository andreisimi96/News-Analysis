România, prin contribuţia sa la Alianţa Nord-Atlantică, este îndreptăţită să vorbească despre o întărire a poziţiei sale ca "principal actor la Marea Neagră" în ceea ce priveşte asigurarea securităţii regionale, a declarat, sâmbătă, ministrul Apărării, Mihai Fifor, la Black Sea and Balkans Security Forum.
El a vorbit şi despre faptul că îşi doreşte ca brigada multinaţională de la Craiova să fie operaţională până la sfârşitul anului, dar şi despre "posibilitatea din ce în ce mai accentuată ca România să găzduiască un comandament de nivel de trei stele".
"Suntem îndreptăţiţi să spunem că, în momentul de faţă, discutăm despre o întărire a poziţiei României ca principal actor la Marea Neagră, ca principal furnizor de securitate în această regiune", a punctat Fifor.
Oficialul român a vorbit despre eforturile depuse de România pentru ca situaţia securităţii de la Marea Neagră să fie explicit pe agenda Summitului NATO de la jumătatea lunii viitoare.
"Sunt luni bune de când, împreună cu Ministerul Afacerilor Externe, încercăm să impunem cumva această idee că Marea Neagră trebuie discutată ca punct separat în agenda Summitului NATO din această vară, dar pe de altă parte după ministeriala NATO de la începutul acestui an, atunci când România s-a oferit ca gazdă pentru un comandament de trei stele terestru, am făcut toate demersurile necesare astfel încât să putem să obţinem acest lucru", a adăugat ministrul Apărării.
Un astfel de comandament pe teritoriul ţării noastre, a afirmat el, ar aduce echilibru pe Flancul Estic al NATO.
"Credem că dacă, după Summitul NATO, România va putea găzdui acest comandament, vom putea vorbi despre o abordare echilibrată a întregului Flanc Estic, pentru că, până la urmă, ţările baltice, Polonia, au astfel de capabilităţi şi astfel de structuri de comandă iar România, printr-o astfel de structură de comandă ar veni şi ar echilibra partea de sud în Flancul Estic", a punctat ministrul român al Apărării. AGERPRES/(A - autor: Oana Ghiţă, editor: Mirela Bărbulescu, editor online: Daniela Juncu)
