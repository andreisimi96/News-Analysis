Fostul mare atlet jamaican Usain Bolt, care visează să devină fotbalist profesionist, se antrenează cu echipa norvegiană de primă divizie Stromsgodset, a anunţat miercuri ziarul Verdens Gang, potrivit Reuters.
Bolt, care are 31 de ani, de opt ori campion olimpic, mare pasionat de fotbal, s-a antrenat miercuri dimineaţă cu echipa din oraşul Drammen, situat la circa 40 km sud-vest de Oslo. Fostul sprinter speră să joace într-un meci contra formaţiei Under-19 a clubului.
"Vreau să încerc să progresez, să muncesc cât pot de intens, să joc cât pot de mult. Poate un club va vedea ceva şi va hotărî să-mi dea o şansă", a declarat Bolt, care s-a retras după Mondialele de anul trecut de la Londra.
Directorul sportiv al lui Stromsgodset, fostul internaţional norvegian Jostein Flo, a spus că Bolt va purta, în perioada petrecută al echipă, tricoul cu numărul 9.58 (recordul său mondial în proba de 100 m). El a adăugat că jamaicanul ar putea fi folosit într-un meci, pentru a arăta ce poate.
Jucătorii lui Stromsgodset au fost surprinşi să-l găsească miercuri în vestiar pe cel mai rapid om din lume, a povestit Flo.
"Noi le-am spus că vine să dea teste un jucător care e foarte rapid - uşa s-a deschis şi a intrat Bolt. A fost un şoc pentru ei, nu le venea să creadă", a afirmat Flo.
Bolt, care este fan al echipei engleze Manchester United, s-a antrenat în martie cu gruparea germană Borussia Dortmund.
Stromsgodset a fost adversara Stelei în turul 2 preliminar al Ligii Campionilor în sezonul 2014-2015. Ea este acum pe locul 12 în campionat, din 16 formaţii.
AGERPRES (autor: Mircea Lazaroniu; editor: Mihai Ţenea, editor online: Anda Badea)
