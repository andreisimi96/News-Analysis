Actriţa americană Reese Witherspoon şi studioul Metro-Goldwyn-Mayer sunt foarte aproape să încheie un acord pentru a realiza partea a treia a comediei 'Legally Blonde' (2001), potrivit site-ului de specialitate Deadline citat marţi de EFE.
Dacă proiectul se finalizează, Witherspoon o va interpreta din nou pe Elle Woods, o tânără naivă din înalta clasă care intră la Drept la Harvard pentru a-şi recuceri iubitul.
După succesul primului 'Legally Blonde', care a avut încasări de 142 de milioane de dolari în întreaga lume, continuarea 'Legally Blonde 2: Red, White & Blonde' (2003) prezenta aventurile lui Elle Woods ca avocată la Washington.
Karen McCullah şi Kirsten Smith, care au scris scenariul filmului original adaptat după cartea cu acelaşi titlul al scriitoarei Amanda Brown, vor fi responsabile şi cu scenariul celei de-a treia părţi.
Deşi nu se cunosc prea multe detalii despre viitorul film, Deadline notează că intenţia viitorei comedii 'Legally Blonde' este de a se axa asupra mesajului feminist şi de a celebra putea femeilor.
Câştigătoare a unui Oscar pentru 'Walk the Line' (2005), Witherspoon a strălucit anul trecut în serialul HBO 'Big Little Lies', în care a jucat alături de Nicole Kidman, Laura Dern, Shailene Woodley şi Zoe Kravitz şi al cărui al doilea sezon a fost deja confirmat.
Reese Witherspoon a fost văzută anul acesta în filmul Disney, 'A Wrinkle In Time', iar printre proiectele sale viitoare se află şi un serial alături de Jennifer Aniston realizat de Apple despre un grup de profesionişti din televiziune care prezintă ştirile de dimineaţă.AGERPRES/(AS - editor: Mihaela Nicolaescu, editor online: Anda Badea)
