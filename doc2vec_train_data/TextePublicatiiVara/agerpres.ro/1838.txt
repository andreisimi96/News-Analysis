Ministrul Apărării, Mihai Fifor, a avut, vineri, o întrevedere cu omologii din Finlanda şi Croaţia, ţări care, alături de România, alcătuiesc trio-ul statelor care vor prelua Preşedinţia Consiliului Uniunii Europene într-o perioadă cu multiple provocări pentru proiectul european, inclusiv pe dimensiunea de securitate şi apărare, se arată într-un comunicat de presă transmis de Ministerul Apărării Naţionale (MApN).
Potrivit sursei citate, discuţiile, care au avut loc în contextul reuniunii ministeriale a NATO, au vizat identificarea obiectivelor ce pot fi promovate în comun de cele trei state membre pentru avansarea procesului de implementare a Strategiei Globale pentru politica externă şi de securitate a UE, alături de Serviciul European de Acţiune Externă.
"Miniştrii apărării au subliniat importanţa consolidării Politicii de Securitate şi Apărare Comună, în deplină complementaritate cu NATO şi relevanţa legăturii transatlantice pentru securitatea continentului european. De asemenea, există viziuni similare în privinţa necesităţii aprofundării cooperării UE-NATO în contracararea ameninţărilor hibride, apărarea cibernetică şi în domeniul comunicării strategice", se menţionează în comunicat.
O altă prioritate comună vizează identificarea modalităţilor optime de sprijin a întreprinderilor mici şi mijlocii din industria de apărare, având în vedere oportunităţile oferite de iniţiativele Comisiei Europene prin Fondul European de Apărare.
Ministrul Fifor a evidenţiat contextul european complex generat de ieşirea Marii Britanii din Uniune şi angajamentul României în sprijinul implementării iniţiativelor în derulare la nivel European (PESCO, CARD, EDF). Ministrul român al apărării a propus continuarea dialogului la nivel înalt pe dimensiunea de securitate şi apărare prin organizarea unei reuniuni la Bucureşti în toamna acestui an. AGERPRES/(AS - autor: Cristian Lupaşcu, editor: Florin Marin, editor online: Ada Vîlceanu)
