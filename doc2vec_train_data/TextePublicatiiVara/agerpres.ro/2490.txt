Circulaţia pe drumul judeţean care face legătura între localitatea Suseni şi staţiunea turistică Râuşor, din Masivul Retezat, a fost parţial restricţionată, joi, după ce infrastructura rutieră a fost afectată în mai multe locuri din cauza ploilor, scurgerilor de pe versanţi şi a eroziunii generate de pârâul care curge în vecinătatea căii de acces.
În această situaţie, autorităţile au decis instituirea unor restricţii de circulaţie pe trei tronsoane cu lungimi cuprinse între 10 şi 40 de metri, unde drumul a fost distrus pe o bandă de mers, existând pericol de surpare, în continuare.
"În acest context, la Primăria Râu de Mori s-a întrunit Grupul de suport tehnic care a luat hotărârea restricţionării circulaţiei pe drumul afectat, din motive de siguranţă. Grupul de suport tehnic este alcătuit din reprezentanţi ai Primăriei Râu de Mori, Consiliului Judeţean Hunedoara, Inspectoratului pentru Situaţii de Urgenţă, Inspectoratului Judeţean de Jandarmi, Inspectoratului de Poliţie Judeţean, Gărzii de Mediu şi Salvamont", a declarat purtătorul de cuvânt al ISU Hunedoara, Anemona Doda.
Grupul de suport a mai decis informarea cabanierilor şi a turiştilor despre restricţia de circulaţie şi despre riscurile existente în zonă.
De asemenea, pentru iniţierea procedurilor de remediere a problemelor apărute va fi întocmit referatul de necesitate prevăzut de lege în asemenea situaţii. AGERPRES/(AS - autor: Sorin Blada, editor: Karina Olteanu, editor online: Ada Vîlceanu)
