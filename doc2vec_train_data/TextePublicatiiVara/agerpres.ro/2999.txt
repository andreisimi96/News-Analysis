Complexul Muzeal Arad, în colaborare cu Muzeul Mineralogiei "Victor Gorduza" din Baia Mare, prezintă publicului expoziţia "Flori de mină din Maramureş", a informat luni managerul instituţiei de cultură arădene, dr. Florin Hălmăgean.
Potrivit acestuia, expoziţia va fi organizată în cadrul secţiei de Ştiinţele Naturii, vernisajul urmând a avea loc marţi, 3 iulie, la ora 16.00.
Curatorul expoziţiei, Anca Cocota, a spus că vor putea fi văzute 46 de eşantioane minerale, din toate clasele sistematicii mineralogice, minerale cu un colorit bogat, cu forme diverse şi estetică deosebită, unele dintre acestea expuse pentru prima oară în afara spaţiului muzeal propriu.
"Numărul impresionant de eşantioane minerale cu calităţi estetice deosebite, recoltate din minele din jurul oraşului Baia Mare, oferă regiunii dreptul de a fi considerată cea mai bogată deţinătoare de flori de mină din România. Aceasta este binecunoscută pe plan naţional ş internaţional datorită organizării de-a lungul timpului a 135 de expoziţii temporare, din care 90 de expoziţii în România şi 45 în importante oraşe europene din Austria, Franţa, Ungaria, Olanda, Germania, Belgia şi Monaco, a declarat presei Cocota.
Ea a adăugat că arădenii vor putea să cunoască o parte a patrimoniului Muzeului de Mineralogie din Baia Mare, care este cel mai reprezentativ muzeu cu acest specific din ţară şi deţine una din cele mai mari colecţii regionale de minerale din Europa.
"Prin valoarea deosebită a patrimoniului muzeal, prin modul de prezentare şi organizare a expoziţiei permanente, precum şi prin numeroasele expoziţii realizate în străinătate, Muzeul Judeţean de Mineralogie 'Victor Gorduza' Baia Mare s-a impus în cadrul muzeelor din ţară, ca o unitate reprezentativă pentru muzeologia românească din domeniul ştiinţelor naturii", a adăugat curatorul expoziţiei.
Expoziţia "Flori de mină din Maramureş" va putea fi vizitată în cadrul Complexului Muzeal Arad până în data de 27 septembrie a.c.. AGERPRES/(AS - autor: Ioan Weisl; editor: Nona Jalbă, editor online: Ada Vîlceanu)
