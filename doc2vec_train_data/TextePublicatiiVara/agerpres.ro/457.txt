Numărul copiilor cu vârsta cuprinsă între 0-18 ani, care aveau domiciliul în România, a fost de 4,176 milioane, la 1 ianuarie 2018, în scădere cu 37.900 comparativ cu anul anterior, potrivit unui comunicat al Institutul Naţional de Statistică, remis cu prilejul zilei de 1 iunie - Ziua Internaţională a Copilului.
Conform datelor INS, ponderea populaţiei cu vârsta cuprinsă între 0-18 ani în totalul populaţiei după domiciliu a fost, la 1 ianuarie 2018, de 18,8%, în scădere faţă de anii anteriori. Proporţia băieţilor în segmentul de populaţie de 0-18 ani a fost, în ultimii ani, superioară comparativ cu cea a fetelor de aceeaşi vârstă (51,4%); raportul de masculinitate a fost de 1.057 băieţi la 1000 fete.
Potrivit INS, în anul 2017 s-au născut 191.70 copii. În anul 2017, rata de fertilitate a scăzut faţă de anii anteriori, ajungând la 34,4 născuţi-vii la 1.000 femei de vârstă fertilă (15-49 ani). Cele mai ridicate rate ale natalităţii, înregistrate în anul 2017, au fost în regiunile Bucureşti-lfov (9,7 născuţi-vii la 1.000 locuitori), Nord-Vest şi Centru (cu o rată de 9,4  născuţi-vii la 1.000 locuitori fiecare), iar cele mai scăzute rate de natalitate s-au înregistrat în regiunile Sud-Vest Oltenia (7,5 născuţi-vii la 1.000 locuitori) şi Sud-Est (7,9 născuţi-vii la 1.000 locuitori).
La începutul anului şcolar 2017/ 2018, populaţia şcolară era de 3,578 milioane, cuprinsă într-o reţea de învăţământ cu 7.047 unităţi şi 236.200 cadre didactice. Din totalul populaţiei şcolare la începutul anului şcolar 2017/ 2018, numărul copiilor din creşe şi grădiniţe era de 541.900, al elevilor din clasele primare şi gimnaziale de 1,678 milioane, iar al celor din învăţământul liceal de 637.700. Gradul de cuprindere în învăţământ a populaţiei de vârstă şcolară la începutul anului şcolar 2017 /2018 a fost de 72,0%;
Din numărul total de elevi înscrişi la începutul anului şcolar 2017/ 2018, 2,312 milioane frecventau şcoala la formă de învăţământ de zi.
În anul 1954, Adunarea Generală a ONU a recomandat instituirea Zilei Internaţionale a Copilului, serbată de atunci, an de an, la 1 iunie. AGERPRES/(AS - autor: George Bănciulea, editor: Mariana Nica, editor online: Irina Giurgiu)
