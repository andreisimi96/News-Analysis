Atacantul vedetă al echipei Braziliei, Neymar, va reveni pe gazon duminică contra Croaţiei, într-un meci de pregătire pentru Cupa Mondială de fotbal 2018, după trei luni de absenţă din cauza unei accidentări la piciorul drept, a anunţat sâmbătă selecţionerul Tite, citat de AFP.
"El va rămâne pe bancă, întrucât este în faza de recuperare. El va intra după pauză, pentru că este un meci de pregătire pentru toată echipa", a explicat Tite într-o conferinţă de presă la Liverpool.
După meciul cu Croaţia, Brazilia va întâlni Austria pe 10 iunie tot într-un meci de pregătire.
La Cupa Mondială din Rusia, Brazilia va evolua în Grupa E, alături de Elveţia, Costa Rica şi Serbia.
AGERPRES (editor: Vlad Constantinescu, editor online: Irina Giurgiu)
