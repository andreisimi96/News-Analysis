Partidul Democrat din Coreea de Sud, formaţiunea preşedintelui Moon Jae-in, favorabil apropierii de Coreea de Nord, a obţinut miercuri o victorie zdrobitoare la alegerile locale, organizate după summitul istoric dintre preşedintele Donald Trump şi liderul nord-coreean Kim Jong Un din Singapore, relatează AFP.
Această victorie în primele alegeri după sosirea la putere în mai 2017 a lui Moon Jae-in este privită drept un succes pentru preşedintele sud-coreean, un artizan neobosit al apropierii dintre Statele Unite şi Coreea de Nord.
Conform sondajelor realizate la ieşirea de la urne pentru principalele trei canale de televiziune sud-coreene, Partidului Democrat a obţinut 14 din cele 17 posturi municipale şi de guvernator puse în joc.
La Seul, primarul Park Won-soon pare să fi obţinut cel de-al treilea mandat, consolidându-şi statutul de potenţial candidat la prezidenţiale al Partidului Democrat în 2022, la sfârşitul mandatului lui Moon Jae-in.
În Adunarea Naţională, Partidul Democrat ar trebui, de asemenea, să obţină 10 din cele 12 locuri puse în joc în aceste alegeri. Formaţiunea urmează astfel să dispună de 128 de locuri din totalul de 300 în parlament, în faţa Partidului Libertatea Coreeană a fostei preşedinte Park Geun-hye, care dispune de 114 locuri. AGERPRES/(AS - autor: Mihaela Moise, editor: Mariana Ionescu, editor online: Gabriela Badea)
