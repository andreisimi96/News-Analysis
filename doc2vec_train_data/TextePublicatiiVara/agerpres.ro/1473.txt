Anul viitor, pe perioada Preşedinţiei României la Consiliul Uniunii Europene, drepturile copilului vor fi o prioritate a României, a declarat ministrul delegat pentru afaceri europene, Victor Negrescu, miercuri, în cadrul Galei UNICEF România 2018.
"Este important să lucrăm împreună, alături de UNICEF, alături de aceste acţiuni importante care se fac în plan naţional şi internaţional pentru a proteja pe cei tineri. (...) Fiecare lucru pe care noi îl facem este important, fiecare gest pe care noi îl facem este important, fiecare privire pe care noi o adresăm este importantă. Tot ceea ce se întâmplă, mai ales când e vorba de interacţiunea cu un copil, este important şi acest lucru ilustrează că se poate, că putem da speranţă. (...) Şi aici vreau să subliniez sloganul UNICEF: Pentru fiecare copil! Da, fiecare copil ar trebui să aibă şansa şi oportunitatea să-şi atingă visul. (...) Anul viitor, pe perioada Preşedinţiei României la Consiliul Uniunii Europene, drepturile copilului vor fi o prioritate a României, vor fi o prioritate asumată de România, pentru că este important la nivel european să vorbim despre ceea ce putem face împreună. Or, din păcate, la nivel european nu vorbim suficient de copii, de drepturile lor, de garanţiile pe care noi le putem implementa împreună pentru a sprijini acele politici care aduc bunăstare copiilor", a afirmat Victor Negrescu.
Ministrul a subliniat că este nevoie de acţiuni comune la nivelul UE.
"Avem nevoie de demersuri comune, mai ales că vom discuta despre viitorul buget european şi mai ales că vom discuta, anul viitor, de agenda strategică (...) în următorii cinci ani. Trebuie să influenţăm, de ce nu, împreună, aceste documente, pentru ca ele să vorbească de copii. Vreau să vă spun ceva despre care cu siguranţă mulţi dintre dumneavoastră ştiţi: nu toată lumea consideră că e important să punem copilul pe agendă. Nu ştiu de ce nu gândesc acest lucru ca fiind important. Poate consideră că alte tematici sunt mai importante decât acest lucru. Şi de aceea este important ca noi să acţionăm, să lucrăm împreună (...), e important să urcăm acest subiect cât mai sus pe agenda europeană, pentru a lua decizii în comun, împreună şi cu un impact real", a declarat Negrescu.
El a mai spus că este la fel de important a se da copiilor şansa să participe la luarea deciziilor, dând ca exemplu faptul că logoul României pentru perioada Preşedinţiei la Consiliul UE a fost ales în urma unui concurs câştigat de un adolescent în vârstă de 15 ani.
Gala UNICEF a reunit reprezentanţi ai autorităţilor naţionale, parlamentari, oficiali guvernamentali, ai autorităţilor locale, ai corpului diplomatic şi beneficiari ai organizaţiei.
Copiii au avut ocazia să participe activ la gală, fie prin reprezentaţiile artistice oferite invitaţilor prezenţi, fie prin mesajele transmise de pe scena evenimentului privind drepturi fundamentale care trebuie să le fie ocrotite, printre acestea regăsindu-se dreptul de a se juca şi de a fi protejaţi împotriva violenţei, dreptul de a-şi exprima liber opinia, dreptul la educaţie şi dreptul la familie.
Gala, moderată de unul dintre ambasadorii UNICEF ai ţării noastre, Andreea Marin, s-a bucurat şi de prezenţa celorlalţi doi ambasadori români ai UNICEF, Andrei Maria (Smiley) şi Horia Tecău. La eveniment a fost prezent şi reprezentantul UNICEF în România, Pieter Bult. AGERPRES/ (A,AS - autor: Daniel Florea, editor: Antonia Niţă, editor online: Daniela Juncu)
