Guvernul spaniol, care a acceptat să primească 629 de migranţi salvaţi de nava Aquarius, nu are nicio problemă cu Italia sau cu Franţa, cele două ţări aflându-se în plină criză diplomatică după ce preşedintele francez Emmanuel Macron a criticat ''cinismul'' şi ''iresponsabilitatea'' Italiei care a refuzat să permită acostarea navei pe ţărmurile sale, relatează AFP.
"Aceasta nu este o problemă a Spaniei cu Italia sau a Spaniei cu Franţa, este o problemă a Spaniei cu ea însăşi", a declarat vicepremierul spaniol Carmen Calvo la o conferinţă de presă la Valencia, unde ar urma să sosească nava ONG-ului SOS Mediterana în următoarele zile.
"Ne-am comportat, mai întâi de toate, aşa cum ne obligă Constituţia" în ceea ce priveşte respectarea tratatelor internaţionale şi "pentru că suntem (un membru al) Europei", a răspuns ea unui jurnalist, întrebată dacă Spania ar fi gata să primească mii de migranţi.
Guvernul spaniol a precizat de asemenea că pasagerii de pe Aquarius nu vor primi automat statutul de refugiat. Va fi examinat fiecare caz în parte după "interviurile personale", a avertizat Carmen Calvo.
Unii solicitanţi de azil ar putea fi plasaţi în centre de detenţie în aşteptarea examinării cererilor lor, a adăugat ea.
Italia, condusă de o coaliţie din care face parte Liga (extrema dreaptă), a refuzat cu fermitate să primească migranţii salvaţi de nava Aquarius, iar ministrul de interne Matteo Salvini a strigat "Victorie!" atunci când Spania s-a oferit să-i primească pe migranţi.
Preşedintele francez Emmanuel Macron a denunţat "partea de cinism şi de iresponsabilitate a guvernului italian", declanşând o criză diplomatică între Paris şi Roma.
Salvini i-a răspuns cerând Franţei să primească mai mulţi imigranţi, aşa cum s-a angajat în 2015. În pofida acestor tensiuni, şeful guvernului italian Giuseppe Conte s-a menţinut întrevederea de vineri de la Paris cu preşedintele Macron. AGERPRES/(AS - autor: Mihaela Moise, editor: Ionuţ Mareş, editor online: Gabriela Badea)
