Ediţia cu numărul 3 a celui mai mare festival internaţional de trupe tribute din România - HeyDay Music Festival - începe vineri, în Parcul Izvor; cele mai apreciate trupe tribute din străinătate, care au concertat la festivaluri prestigioase din Europa, vin la Bucureşti pentru a reinventa hituri care au scris istorie.
"Primăria Capitalei, prin creart - Centrul de Creaţie, Artă şi Tradiţie al Municipiului Bucureşti, organizează între 15 şi 17 iunie, în Parcul Izvor, cea de a treia ediţie a HeyDay Music Festival, cel mai mare festival internaţional de trupe tribute din România. Pentru al treilea an consecutiv, evenimentul aduce pe Park Stage, River Stage şi Stars Stage, cele mai apreciate trupe tribute din străinătate, care au concertat la festivaluri prestigioase din Europa, dar şi trupe din România, recunoscute pentru interpretarea pieselor unor formaţii celebre şi pentru stilul vestimentar adoptat, devenind sosii ale artiştilor legendari", informează un comunicat de presă al PMB.
Conform sursei citate, prin intermediul HeyDay Bucureştiul se aliniază unor trenduri internaţionale în lumea muzicii şi anume reinventarea şi reinterpretarea unor hituri care au scris istorie de-a lungul timpului, devenind unul dintre punctele de reper importante pe harta festivalurilor de renume din Europa şi încurajând turismul de festival şi muzica tribute în România.
"Anul acesta vor concerta peste 18 trupe tribute din Marea Britanie, Italia, Germania şi România, oferind show-uri inedite în cadrul cărora vor răsuna cele mai iubite hituri din anii '40 până astăzi. În weekendul 15 - 17 iunie, Parcul Izvor devine un spaţiu dedicat în totalitate muzicii şi relaxării, reprezentând destinaţia perfectă de festival, indiferent de vârstă sau de generaţie. HeyDay reuneşte, astfel, unele dintre cele mai cunoscute 'tribute acts', oferind fanilor şansa de a vedea live legende ale scenei muzicale, într-un festival fără precedent în Bucureşti", se arată în comunicat.
Atmosfera festivalului este completată de o paletă diversă de activităţi şi zone dedicate, în care fanii trupelor îşi pot face tatuaje, se pot machia sau coafa în stilul artiştilor îndrăgiţi. De asemenea, cei mici se pot distra într-un loc special amenajat cu jocuri şi activităţi interactive. Mai mult decât atât, in incinta festivalului există şi o zonă de gastronomie şi de băuturi răcoritoare, precizează Primăria Capitalei.
Prima seară de festival este deschisă, de la ora 17,00, cu un tribute Spice Girls, din Marea Britanie. De la ora 17,50, The Lizberries din Italia va încânta publicul cu melodii ale formaţiei irlandeze The Cranberries, iar American MultiDivas din Marea Britanie vor aduce pe scenă, de la ora 18,40, un concert tribute dedicat unora dintre cele mai bune voci feminine, precum Cher, Tina Turner şi Madonna. De la ora 19,30, Jeff Dingle din Marea Britanie îl impersonează pe Bruno Mars. The CashBags din Germania urcă pe scenă de la ora 20,20, aducând un omagiu lui Johnny Cash. Seara va fi încheiată de Speak Floyd din România, care vor aduce, începând cu ora 21,20, un tribute Pink Floyd.
Ziua de sâmbătă începe cu un tribute George Michael (ora 17,00), urmând ca de la ora 17,50 Forevermore din România să ofere un concert Whitesnake. Legend Live din Marea Britanie urcă pe scenă de la ora 18,40 şi îi va aduce un tribute lui Bob Marley. De la ora 19,30 The Rock din România prezintă un tribute AC/DC, iar de la 20,20 JK din Marea Britanie va fi Robbie Williams. La sfârşitul serii, de la ora 21,20, este programat un tribut Frank Sinatra, în interpretarea lui Horia Brenciu & HB Orchestra Big Band.
A treia seară de festival se deschide la ora 17,00 cu un tribute din Marea Britanie adus lui Whitney Houston. De la 17,50 New Proscenium din România urcă pe scenă cu cele mai cunoscute melodii ale formaţiei Nightwish. Prince Xperience din Marea Britanie concertează de la ora 18,40, aducând un tribute lui Prince. Who's Next din Marea Britanie va cânta melodiile celor de la The Who, de la ora 19,30, urmând ca de la 20,20 publicul să se bucure de un show complet Queen, susţinut de un artist italian, recunoscut pentru impersonarea fidelă a lui Freddie Mercury. Seara se va încheia cu un concert The Daredevils, de la ora 21,20.
Biletele se găsesc în reţeaua Bilete.ro, la casa de bilete creart, iar în cele trei zile de festival pot fi cumpărate şi de la cele două case special amenajate din Parcul Izvor. Preţul unui bilet este de 15 lei/ zi, iar abonamentul pentru toate cele trei zile de festival este 29,99 lei. Intrarea copiilor în vârstă de până la 14 ani, însoţiţi de un adult, a elevilor, studenţilor şi pensionarilor este liberă. AGERPRES/(AS - autor: Iulia Carciog, editor: Andreea Rotaru, editor online: Ada Vîlceanu)
