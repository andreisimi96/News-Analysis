Tribunalul de arbitraj sportiv (TAS) a majorat suspendarea jucătoarei italiene Sara Errani, finalista de la Roland Garros în 2012, de la două la zece luni, din cauza violării codului antidoping, relatează AFP.
În august 2017, o instanţă independentă a Federaţiei internaţionale de tenis (ITF) a suspendat-o pe Errani pentru două luni, din cauza unui control pozitiv inopinat la substanţa letrozol, din familia de hormoni şi modulatori metabolitici, pe 16 februarie 2017.
Errani, 30 ani, a justificat prezenţa substanţei prin faptul că a intrat accidental în contact cu medicamentul pe care mama ei îl lua din motive de sănătate. Câştigătoare a 5 Grand Slam-uri la dublu, italianca a făcut apel la TAS pentru anularea suspendării, dar forul de la Lausanne a majorat suspendarea la 10 luni cu efect imediat şi a anulat rezultatele ei din perioada 16 februarie - 17 iunie 2017.
Agenţia italiană antidoping a făcut, de asemenea, recurs la decizia ITF şi a cerut la TAS o suspendare mai drastică.
Errani, nr. 74 WTA, mai are de efectuat 8 luni de suspendare, după cele 2 efectuate deja. Ea a jucat la Roland Garros, unde a fost eliminată în primul tur de franţuzoaica Alize Cornet. AGERPRES/(autor: Teodor Ciobanu, editor: Vlad Constantinescu, editor online: Gabriela Badea)
