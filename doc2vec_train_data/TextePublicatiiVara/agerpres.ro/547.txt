O proporţie cuprinsă între 60% şi 72% dintre italieni vor ca ţara lor să rămână parte a zonei euro, în timp ce 23-24% dintre italieni ar opta pentru renunţarea la moneda unică europeană, relevă două sondaje de opinie recente, transmite Reuters.
Sondajele au fost realizate de institutele Euromedia şi Piepoli şi rezultatele au fost difuzate miercuri seară în emisiunea 'Porta a Porta' difuzată de postul de televiziune public RAI.
Euro a devenit un subiect al dezbaterii politice din Italia în perspectiva alegerilor care vor avea loc ulterior în acest an sau la începutul lui 2019.
Ancheta sociologică realizată de Piepoli indică faptul că 72% dintre italieni vor ca ţara lor să rămână în zona euro, iar 23% susţin contrariul. Cinci la sută dintre cei intervievaţi sunt indecişi.
Sondajul Euromedia arată că 60% dintre italieni susţin rămânerea în zona euro, 24% dintre ei vor ca ţara să renunţe la euro, iar 16% sunt indecişi. AGERPRES/(AS - autor: Tudor Martalogu, editor: Gabriela Ionescu, editor online: Simona Aruştei)
