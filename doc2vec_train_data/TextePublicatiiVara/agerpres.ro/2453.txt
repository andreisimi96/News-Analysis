Peste 3.300 de pompieri cu peste 2.200 de mijloace tehnice au intervenit, în ultimele 24 de ore, în 60 de localităţi din 13 judeţe pentru limitarea şi înlăturarea efectelor generate de fenomenele hidrometeorologice periculoase, informează un comunicat de presă al Inspectoratului General pentru Situaţii de Urgenţă (IGSU).
Potrivit sursei citate, în urma ploilor torenţiale, a descărcărilor electrice, a căderilor de grindină şi a vântului puternic din cursul zilei de miercuri şi din timpul nopţii, au fost înregistrate efecte de vreme rea în 60 de localităţi din 13 judeţe: Argeş, Bihor, Caraş - Severin, Dâmboviţa, Dolj, Gorj, Mehedinţi, Olt, Prahova, Sălaj, Sibiu, Timiş şi Vâlcea.
"În cursul zilei de ieri şi pe timpul nopţii, pompierii din cadrul inspectoratelor pentru situaţii de urgenţă vizate de vremea neprielnică au acţionat pentru evacuarea apei din 58 de locuinţe, 22 de anexe, 135 de curţi şi 33 de subsoluri. De asemenea, s-a intervenit cu accesorii specifice pentru îndepărtarea a 82 de arbori ce au căzut pe carosabil, locuinţe şi stâlpi de electricitate, fiind avariate şi 29 de autoturisme. O situaţie deosebită a fost înregistrată în localitatea Obârşia - Cloşani din judeţul Mehedinţi, unde colegii noştri au intervenit pentru salvarea a două persoane surprinse de manifestarea descărcărilor electrice. Din nefericire, una dintre acestea a decedat, iar cealaltă a fost transportată la spital, cu semne vitale. De asemenea, militarii au acţionat pentru salvarea unei persoane din localitatea Arcani, judeţul Gorj, care a fost surprinsă de apele aflate în creştere, sub un pod. Aceasta a fost recuperată în cel mai scurt timp şi predată echipajelor medicale pentru investigaţii de specialitate", se arată în comunicatul de presă.
Aceeaşi sursă mai afirmă că echipajele profesioniste pentru situaţii de urgenţă au evacuat preventiv o familie (formată din trei membri) din localitatea Borlova, judeţul Caraş - Severin, a cărei gospodărie a fost izolată de ape. Persoanele, între care doi minori, au fost cazate temporar la rude, urmând ca, după remedierea situaţiei, să revină la domiciliul lor.
"Din cauza vântului puternic, şapte acoperişuri ale unor imobile au fost parţial sau total distruse, iar viiturile produse în judeţul Caraş - Severin au generat o alunecare de teren care a afectat un operator economic. În judeţele aflate sub incidenţa fenomenelor hidrometeorologice periculoase au fost semnalate întreruperi ale alimentării cu energie electrică, iar echipaje specializate se află în teren pentru remedierea situaţiei, în cel mai scurt timp. De asemenea, circulaţia rutieră a fost afectată temporar din cauza copacilor căzuţi pe carosabil sau a aluviunilor pe trei drumuri naţionale (DN 57B, DN 66 şi DN 68A) şi trei drumuri judeţene (DJ 582, DJ 671A şi DJ 564A)", se mai precizează în comunicatul IGSU.
Conform aceleiaşi surse, în acest moment nu sunt semnalate persoane blocate sau alte urgenţe medicale ce nu pot fi asigurate din cauza fenomenelor hidrometeorologice şi se acţionează în localităţile afectate pentru îndepărtarea tuturor urmărilor de vreme rea şi evaluarea pagubelor produse.
De asemenea, la această oră, traficul rutier, aerian, feroviar, maritim şi fluvial se desfăşoară în condiţii normale.
Având în vedere prognozele meteorologilor pentru perioada următoare, inspectoratele pentru situaţii de urgenţă rămân mobilizate pentru a interveni, în cel mai scurt timp, în zonele unde se pot produce situaţii de urgenţă, iar evoluţia fenomenelor meteorologice periculoase este permanent monitorizată prin Centrul Operaţional Naţional al IGSU. AGERPRES / (AS - autor: Irina Poenaru, editor: Mihai Simionescu, editor online: Irina Giurgiu)
