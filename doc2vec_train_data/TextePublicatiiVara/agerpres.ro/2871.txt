Consilierul prezidenţial Elena-Simina Tănăsescu şi-a prezentat miercuri demisia din funcţie, a anunţat Administraţia Prezidenţială.
''În ultimele zile, în spaţiul public au apărut speculaţii cu privire la eventuale presiuni exercitate asupra unui judecător al Curţii Constituţionale, ca urmare a unei discuţii purtate de doamna Elena-Simina Tănăsescu cu domnul Petre Lăzăroiu. Administraţia Prezidenţială reiterează că nu au existat niciun fel de presiuni şi sunt complet neadevărate acuzaţiile aduse în acest sens. Având însă în vedere că este inadmisibil ca la nivelul opiniei publice să planeze orice suspiciune că ar fi fost posibilă o încercare de imixtiune în activitatea Curţii Constituţionale, pentru a nu prejudicia instituţia Preşedintelui României, doamna Elena-Simina Tănăsescu a înaintat astăzi, 20 iunie a.c., preşedintelui Klaus Iohannis demisia din funcţia de consilier prezidenţial'', se precizează într-un comunicat al Administraţiei Prezidenţiale.
Vinerea trecută, judecătorul CCR Petre Lăzăroiu a declarat că a fost chemat de unul dintre consilierii preşedintelui Klaus Iohannis, care i-ar fi comunicat că şefului statului i se cere imperios de către o asociaţie emiterea unui decret de revocare a sa din funcţie.
"M-am întâlnit cu doamna Simina Tănăsescu (consilier prezidenţial - n.r.), la cererea dânsei. Am fost la Facultatea de Drept, unde avea examene. M-a rugat prietenos să vin până la dânsa că are o misiune ingrată. Mi-a spus: uite, am hârtia aceasta (o cerere de la Fundaţia VeDem Just, prin care solicită preşedintelui CCR, Valer Dorneanu, să pună în discuţie mandatul lui Petre Lăzăroiu - n.r). Zic: ştiu, e o aberaţie, circulă de vreo două săptămâni, eu nu iau în consideraţie. Păi da, dar zice: preşedintelui i se cere imperios să se emită un decret. Cu ce obiect? Păi, decret de revocare a ta. Zic: ştii bine că nu are niciun temei, nu are nicio prerogativă. Da, dar suntem în situaţia în care, dacă nu emite acest decret, ne dă în judecată respectiva asociaţie, dacă îl emite, ne dai tu în judecată. Eu am zis: bineînţeles că aşa va fi", preciza, pentru AGERPRES, Petre Lăzăroiu.
Ulterior, Administraţia Prezidenţială a precizat, printr-un comunicat de presă, că Simina Tănăsescu a avut o discuţie tehnică, fără implicarea Instituţiei preşedintelui României, cu judecătorul Petre Lăzăroiu, despre solicitarea asociaţiei civice VeDem Just, subliniind că orice fel de speculaţii sau insinuări cu privire la eventuale presiuni exercitate asupra magistratului sunt complet neadevărate şi nefondate.
În cursul zilei de marţi, preşedintele Klaus Iohannis a declarat că "s-a produs o denaturare din motive politice". "Întreaga chestiune a fost denaturată din motive pur politice, habar nu am de ce judecătorul Lăzăroiu a intrat în acest joc", a spus şeful statului.
Tot marţi, potrivit unor surse, Curtea Constituţională a României a decis să sesizeze Comisia de la Veneţia cu privire la întâlnirea dintre consilierul prezidenţial Simina Tănăsescu şi judecătorul Petre Lăzăroiu.  AGERPRES/(AS - autor: Cristina Tatu, editor: Andreea Rotaru, editor online: Anda Badea, Irina Giurgiu)
