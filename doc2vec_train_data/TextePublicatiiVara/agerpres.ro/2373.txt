Parchetul militar va cerceta împrejurările în care a murit militarul dispărut duminică, în zona plajei Corbu, judeţul Constanţa, şi identificat miercuri, după ce trupul neînsufleţit al acestuia a fost adus de valuri pe plaja din dreptul localităţii Vadu , la nord de Capul Midia.
"Caporalul clasa a III-a Petru Cosma făcea parte dintr-un detaşament al Batalionului 55 Apărare Antiaeriană 'Someş' din Dej, dislocat în perioada 4-15 iunie la Centrul Naţional de Instruire pentru Apărare Antiaeriană de la Capu Midia, pentru activităţi de instruire cu trageri de luptă", informează un comunicat al Ministerului Apărării Naţionale (MApN) transmis miercuri AGERPRES.
Caporalul Petru Cosma avea 47 de ani, era angajat al MAPN din anul 1997 şi a participat la două misiuni în teatrele de operaţii (în anul 2003 în Afganistan şi în anul 2006 în Irak). El era căsătorit şi avea doi copii.
Conducerea Ministerului Apărării Naţionale prezintă condoleanţe şi este alături de familia îndoliată. AGERPRES/(AS - autor: Daniel Alexandru Florea, editor: Mihai Simionescu, editor online: Anda Badea)
