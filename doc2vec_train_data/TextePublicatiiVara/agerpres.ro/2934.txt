Preşedintele Adunării Generale a Organizaţiei Naţiunilor Unite, Miroslav Lajcak, a primit marţi titlul de Doctor Honoris Causa decernat de Şcoala Naţională de Studii Politice şi Administrative (SNSPA).
"Este o mare onoare şi cred, de asemenea, o mare oportunitate pentru comunitatea academică să aibă şansa să îl primească în SNSPA pe excelenţa sa Miroslav Lajcak. CV-ul său, activitatea profesională, backgroundul său sunt foarte cunoscute în România", a afirmat rectorul instituţiei, Remus Pricopie, în cadrul ceremoniei.
El a spus că este o oportunitatea excepţională pentru studenţii SNSPA să aibă şansa să interacţioneze cu personalităţi mondiale.
Foto: (c) SILVIU MATEI / AGERPRES FOTO
Ministrul Afacerilor Externe, Teodor Meleşcanu, l-a felicitat pe Lajcak pentru titlul primit şi a vorbit despre profesionalismul şi dedicaţia în diplomaţie şi relaţii internaţionale ale acestuia.
"Noi muncim împreună pentru stabilitate, pentru pace şi prosperitatea ţărilor noastre", a afirmat Meleşcanu.
"Este o mare onoare pentru mine să accept titlul de Doctor Honoris Causa şi este o mare onoare să mă adresez vouă tuturor - studenţi, lectori, profesori ai SNSPA", a spus, la rândul său, Miroslav Lajcak.
Foto: (c) SILVIU MATEI / AGERPRES FOTO
El a vorbit despre dialog, cooperare, multilateralism, contradicţii, conflicte. "Avem nevoie unii de alţii mai mult decât oricând", a susţinut Lajcak.
La ceremonie au mai vorbit consilierul de stat Ligia Deca, dar şi fostul preşedinte al României Emil Constantinescu. Preşedintele CNR Sorin Cîmpeanu a avut, de asemenea, o intervenţie video.
Miroslav Lajcak a absolvit Facultatea de Drept a Universităţii Comenius (Bratislava), a urmat un masterat în Dreptul internaţional la Moscova şi a studiat la Centrul European "George Marshall" din Garmisch-Partenkirchen (Germania).
El şi-a dedicat viaţa profesională serviciului diplomatic, reprezentând atât Republica Slovacă, cât şi comunitatea internaţională. Din anul 1988, a activat în diplomaţia Cehoslovaciei, apoi a Slovaciei. În perioada 1991-1993, Miroslav Lajcak a lucrat la ambasadele cehoslovace şi slovace de la Moscova, apoi a lucrat în aparatul central al MAE al Slovaciei.
În perioada 1994 - 1998, a fost ambasador în Japonia. A ocupat posturi în Bruxelles, Bosnia şi Herţegovina şi Muntenegru, unde a fost o figură cheie în medierea crizelor post-conflict din Balcanii de Vest, Republica Federală Iugoslavia, Rusia. Din 1999 până în 2001, Lajcak a fost asistent executiv al trimisului special al secretarului general al Organizaţiei Naţiunilor Unite pentru Balcani, Eduard Kukan.
În perioada 2001 - 2005, Miroslav Lajcak a fost ambasador al Slovaciei în Iugoslavia (din anul 2003, în Serbia şi Muntenegru) şi, prin cumul, ambasador în Albania şi Macedonia (cu reşedinţa la Belgrad). Din decembrie 2005 până în mai 2006, a fost reprezentantul special al Înaltului reprezentant al UE, Xavier Solana, în problema pregătirii şi desfăşurării referendumului pentru independenţa Muntenegrului.
La 1 iulie 2007, Miroslav Lajcak a ocupat funcţia de Înalt reprezentant al comunităţii internaţionale şi Reprezentant special al UE în Bosnia şi Herţegovina. În perioada 2009 - 2010, a fost ministru al Afacerilor Externe al Slovaciei.
Din 2010 până în 2012, el a contribuit la formarea noului serviciu diplomatic al Uniunii Europene, Serviciul European de Acţiune Externă, în calitate de director general pentru Europa şi Asia Centrală.
În plus, a fost şi negociatorul-şef al UE pentru acordurile de asociere ale UE cu Ucraina şi Moldova, precum şi reprezentantul UE pentru "discuţiile de 5 + 2" privind procesul de reglementare transnistreană.
În anul 2017, Miroslav Lajcak a fost ales de către Adunarea Generală a Organizaţiei Naţiunilor Unite preşedinte al celei de-a şaptezeci şi doua sesiuni, până în septembrie 2018. În momentul alegerii sale, era ministru al Afacerilor Externe şi Europene al Republicii Slovace, o poziţie pe care a deţinut-o din aprilie 2012. În perioada aprilie 2012 - martie 2016, a fost, de asemenea, viceprim-ministru al ţării sale.
Miroslav Lajcak cunoaşte limbile rusă, engleză, germană, bulgară şi sârbo-croată. AGERPRES/(AS, A - autor: Roberto Stan, editor: Georgiana Tănăsescu, imagine: Cătălin Soci, redactor video: Marilena Stănescu, grafician: Andrei Cârlan, editor online: Anda Badea, Irina Giurgiu)
