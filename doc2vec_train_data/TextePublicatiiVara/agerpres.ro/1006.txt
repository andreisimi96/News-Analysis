UNESCO şi OSCE au publicat luni un ghid de combatere a antisemitismului prin intermediul educaţiei, care se adresează profesorilor, formatorilor corpului didactic, autorilor de programe şi manuale şcolare, dar şi legislatorilor, informează AFP.
"Este pentru prima dată când o agenţie a ONU elaborează un ghid pentru a lupta împotriva antisemitismului prin intermediul educaţiei. Or, este o miză fundamentală, căreia educaţia poate să îi aducă răspunsul cel mai durabil, atacând prejudecăţile şi ignoranţa", a declarat pentru AFP directorul general al Organizaţiei Naţiunilor Unite pentru Educaţie, Ştiinţă şi Cultură (UNESCO), Audrey Azoulay.
"Antisemitismul, rasismul, xenofobia şi alte forme de intoleranţă şi discriminare, inclusiv contra musulmanilor şi creştinilor, ameninţă nu doar securitatea indivizilor şi a comunităţilor care le suportă efectele, ci pot, de asemenea, să contribuie la crearea climatului toxic necesar pentru propagarea extremismului, terorismului şi criminalităţii", a declarat în prefaţa ghidului Ingibjorg Solrun Gisldottir, directoarea Biroului instituţiilor democratice pentru drepturile omului (BIDDH) din cadrul Organizaţiei pentru Securitate şi Cooperare în Europa (OSCE).
Prima miză: pentru a lupta mai bine contra antisemitismului, este importantă o mai bună identificare a lui, iar noul ghid abordează "natura complexă a antisemitismului contemporan", manifestările şi caracteristicile sale - fie că e vorba de stereotipuri defăimătoare, teorii conspiraţioniste sau revizioniste - şi impactul său.
Documentul pune bazele principale care trebuie să ghideze prevenţia, mai ales prin trezirea spiritului critic în rândul elevilor şi imunizarea lor faţă de ideile antisemite.
Ghidul conţine, de asemenea, numeroase exemple pedagogice concrete, dar şi o prezentare a unor "bune practici" din mai multe ţări.
Spre exemplu, Norvegia a fost salutată pentru planul său interministerial de acţiune împotriva antisemitismului 2016-2020, ce conţine un pilon educaţional şi un altul consacrat conservării patrimoniului şi culturii evreieşti, ambele fiind însoţite de un recensământ al incidentelor antisemite. Sunt menţionate în acelaşi ghid şi Statele Unite, prin activitatea desfăşurată de A World of Difference Institute, dar şi Franţa, înzestrată cu o Delegaţie interministerială, sub autoritatea prim-ministrului, ce are misiunea de a coordona activitatea publică în domeniul luptei împotriva rasismului, antisemitismului şi urii faţă de comunitatea LGBT.
UNESCO a început să lucreze în urmă cu puţin peste un an la această temă "asociată prevenirii faptelor violente de extremism", a explicat pentru AFP Karelk Fracapane, coordonator al proiectelor educative UNESCO în domeniul extremismului violent şi al prevenirii genocidelor.
La începutul lunii aprilie, la patru luni după ce a preluat conducerea UNESCO, Audrey Azoulay a făcut din consolidarea prevenirii extremismului violent una dintre axele principale ale activităţii sale.
În 2013, UNESCO şi BIDDH din cadrul OSCE au colaborat deja la un ghid destinat luptei împotriva intoleranţei şi discriminărilor faţă de musulmani.AGERPRES/(AS - autor: Florin Bădescu, editor: Ana Bîgu, editor online: Irina Giurgiu)
