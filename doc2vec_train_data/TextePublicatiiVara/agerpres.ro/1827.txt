* Preşedintele Klaus Iohannis a anunţat că a decis să convoace o şedinţă specială a CSAT pentru discuţii privind viitorul Summit NATO de la Bruxelles.
* Premierul Viorica Dăncilă a anunţat că, începând de luni, toate taxele şi impozitele datorate de persoane fizice către Agenţia Naţională de Administrare Fiscală se vor putea plăti prin unităţile CEC Bank.
* Înalta Curte de Casaţie şi Justiţie a amânat, pentru 21 iunie, pronunţarea sentinţei în dosarul "DGASPC Teleorman", în care este judecat liderul PSD, Liviu Dragnea, pentru instigare la abuz în serviciu şi instigare la fals intelectual în calitate de preşedinte al Consiliului Judeţean Teleorman.
* Înalta Curte de Casaţie şi Justiţie a decis să trimită la Judecătoria Sectorului 1 dosarul în care Gabriel Oprea, la data faptelor viceprim-ministru pentru Securitate Naţională şi ministru al Afacerilor Interne, este acuzat de ucidere din culpă în legătură cu accidentul rutier ce a dus la decesul poliţistului Bogdan Gigină.
* Guvernul a aprobat reglementările care vor permite lansarea emisiunii de titluri de stat 'Centenar' pentru populaţie cu dobândă de peste 25% pe cinci ani, vânzarea lor urmând să înceapă, cel mai probabil, săptămâna viitoare, a anunţat purtătorul de cuvânt al Executivului, Nelu Barbu.
* Canabisul continuă să fie cel mai consumat drog în România, cu o prevalenţă a consumului de-a lungul vieţii de 5,8%, a precizat Agenţia Naţională Antidrog într-un comunicat de presă. Pe poziţia a doua în top se situează noile substanţe psihoactive (NSP) - 2,5%. Urmează cocaină/crack şi LSD - câte 0,7%, ecstasy - 0,5%, ciuperci halucinogene - 0,4%, heroină, amfetamine şi ketamină - câte 0,3%.
* Traficul rutier va fi restricţionat sâmbătă în Bucureşti în contextul mitingului organizat de Partidul Social Democrat, al marşurilor Diversităţii şi Normalităţii, dar şi pentru organizarea mai multor evenimente. AGERPRES/(autor: Florin Marin, editor: Claudia Stănescu)
