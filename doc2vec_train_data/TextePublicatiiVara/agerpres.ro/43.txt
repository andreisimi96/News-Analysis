Antrenorul echipei de fotbal CS Universitatea Craiova, Devis Mangia, a declarat, sâmbătă, într-o conferinţă de presă, că ar face o mare greşeală dacă ar subestima echipa de ligă secundă FC Hermannstadt, adversara din finala Cupei României.
''Ar fi o foarte mare satisfacţie câştigarea trofeului, un rezultat mare, una e să câştigi un trofeu şi alta e să îl câştigi după 25 de ani de aşteptare. Şi pentru carierele jucătorilor şi a mea ar fi un lucru important să câştigăm un trofeu. Cea mai mare greşeală pe care o putem face este să subestimăm adversarul. Eu şi staff-ul meu am urmărit multe meciuri jucate de Hermannstadt, care este o echipă bună. Ar fi pe un loc bun în prima ligă. Este o echipă bună şi nu putem face o astfel de greşeală, o finală este o finală, iar ambele echipe pornesc cu aceleaşi şanse'', a afirmat Mangia, la Arena Naţională din Bucureşti.
''Nu există presiune, e frumos să jucăm pe un asemenea stadion, într-o asemenea atmosferă'', a subliniat tehnicianul, conştient că Universitatea nu a câştigat niciodată pe Arena Naţională. ''Terenul bun este un avantaj pentru show, oamenii vin la stadion să vadă un spectacol frumos'', a mai spus tehnicianul.
Mangia aşteaptă ca echipa din Bănie să fie susţinută la finală de mulţi spectatori: ''E o mare satisfacţie să vedem în stadion mulţi suporteri ai echipei noastre, înseamnă că am făcut o treabă bună''.
Mangia a comentat şi faptul că FC Hermannstadt a scos în drumul său spre finală deţinătoarea trofeului, FC Voluntari, şi vicecampioana FCSB: ''Fotbalul e fotbal, uneori îl considerăm mai dificil decât este. E o chestiune de atitudine, iar atitudinea şi talentul pot face diferenţa''.
Referitor la faptul că Supercupa României va avea loc la Craiova, Mangia a declarat: ''Nu ne gândim încă la Supercupă. Trebuie să ne gândim la meciul de mâine şi să facem tot posibilul pentru a reuşi un rezultat mare pentru club, pentru suporteri, pentru oraş''.
Devis Mangia nu a dorit să facă un exerciţiu de imaginaţie şi să estimeze pe ce loc ar fi terminat echipa sa dacă ar fi jucat din prima etapă pe stadionul ''Ion Oblemenco'': ''Am jucat 16 meciuri în deplasare, deşi erau considerate acasă (la Drobeta-Turnu Severin, n. red.), şi nu a fost normal, dar nu pot spune că aş schimba ceva. Am terminat pe poziţia a treia şi consider că este un lucru meritat''.
Mangia nu va conta pe patru jucători în finala de duminică: Florin Gardoş, Ovidiu Bic, Apostol Popov, toţi accidentaţi, iar Marius Briceag este suspendat.
Italianul a declarat că se simte un pic oltean după acest an petrecut la Craiova: ''Am stat un an în acest loc, care are o identitate specială, simt atmosfera şi pot spune că m-am ataşat de Craiova, sper să mă simt şi mai ataşat mâine seară''.
Mangia a comentat şi sezonul pe care l-a făcut Universitatea: ''Am făcut tot posibilul şi am reuşit rezultate foarte bune, am reuşit o clasare pe podium după 23 de ani, e un rezultat important pentru club. Am ajuns în finala Cupei, care era un nou obiectiv. Suntem în luptă pentru acest obiectiv, pentru câştigarea trofeului''.
Antrenorul echipei din Bănie a subliniat că nu reţine momente dificile în stagiunea care se încheie: ''Trebuie să mă gândesc mult să găsesc momente în care rezultatele nu au fost bune. Cu excepţia primelor etape, echipa a stat mereu pe primele trei locuri, iar din acest motiv clubul mi-a prelungit contractul. Ne dorim în viitor să încercăm să facem lucrurile din ce în ce mai bine. Felicitări jucătorilor pentru acest sezon şi nu îmi voi schimba opinia indiferent de rezultatul meciului de mâine''.
CS Universitatea Craiova o va întâlni pe FC Hermannstadt, formaţie de ligă secundă, în finala Cupei României, duminică, de la ora 21,00, pe Arena Naţională din Bucureşti.AGERPRES (A - editor: Mihai Ţenea, editor online: Daniela Juncu)
