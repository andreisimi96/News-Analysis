Un important general nord-coreean, colaborator foarte apropiat al lui Kim Jong Un, a sosit miercuri la New York pentru o vizită extrem de rară cu scopul de a stabili agenda summitului istoric dintre liderul nord-coreean şi Donald Trump, comentează AFP.
Generalul Kim Yong Chol, sosit de la Beijing potrivit reprezentanţei diplomatice a Coreii de Nord la ONU, este cel mai înalt responsabil nord-coreean care calcă pe teritoriul SUA în ultimii 18 ani. Secretarul de stat american, Mike Pompeo, care l-a întâlnit deja în cursul celor două vizite efectuate la Phenian în această primăvară, urmează să i se alăture pentru un dineu miercuri seară şi mai multe întrevederi joi, a precizat Casa Albă.
Obiectivul discuţiilor va fi de a stabili dacă cele două ţări inamice sunt în măsură să definitiveze o ordine de zi acceptată bilateral pentru summitul de la 12 iunie din Singapore şi să accelereze pregătirile pentru acesta, la o săptămână după scrisoarea trimisă de Donald Trump lui Kim Jong Un în care anula întâlnirea lor inedită criticând "ostilitatea" Coreii de Nord.
După această răsturnare de situaţie a intervenit o revenire spectaculoasă a optimismului, astfel încât Casa Albă afirmă în prezent că summitul va avea loc aşa cum a fost stabilit iniţial.
Pentru aceasta, "trebuie ca denuclearizarea" Coreii de Nord "să se afle pe masa şi în centrul întâlnirii", a avertizat însă purtătoarea de cuvânt a Casei Albe, Sarah Sanders. "Iar preşedintele trebuie să aibă sentimentul că se fac progrese pe acest front", a subliniat ea.
Mike Pompeo şi Kim Yong Chol vor încerca, prin urmare, să concilieze aşteptări aprioric ireconciliabile.
Washingtonul reclamă o "denuclearizare completă, verificabilă şi ireversibilă" şi intenţionează să relaxeze sancţiunile internaţionale numai după ce procesul, prin natura sa lung şi complex, va fi încheiat sau cel puţin foarte avansat.
La rândul său, Phenianul a acceptat să discute despre o denuclearizare, dar refuză să fie unilaterală, iar definiţia ei riscă să fie foarte îndepărtată de cea a americanilor, ţinând cont că, până acum, nord-coreenii au prezentat arsenalul lor atomic a o garanţie a supravieţuirii regimului.AGERPRES/(AS - editor: Alic Mîrza, editor online: Daniela Juncu)
