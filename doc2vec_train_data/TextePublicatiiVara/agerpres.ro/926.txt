Cea de-a 66-a stagiune a concertelor estivale de orgă se deschide marţi, la Biserica Neagră, începând cu ora 18,00, cu un concert susţinut la cele patru orgi funcţionale aflate în spaţiul sacral.
''Stagiunea anului 2018 propune braşovenilor şi turiştilor un număr de 34 de concerte de muzică sacră, care se vor desfăşura în perioada 5 iunie - 25 septembrie. Concertul inaugural va începe marţi la ora 18,00 şi va fi susţinut la patru din cele cinci orgi aflate în Biserica Neagră, de către organiştii Eckart Schlandt, Steffen Schlandt, Ursula Filipi şi Paul Cristian. Pe lângă orga Buchholz a Bisericii Negre, care datează din anul 1839, se vor susţine concerte şi la orgile din Lechinţa (1861), Hamba (1837) şi cea din Rupea (1669), aflate în Biserica Neagră din cauza unor lucrări de reparaţii care se fac la bisericile din care provin. Orga din 1861 a fost curăţată şi reintonată zilele trecute după o folosire de peste 20 de ani în cadrul Bisericii Negre, pentru îmbunătăţirea actului artistic'', a declarat luni, pentru AGERPRES, Adriana Imbuzan, referent muzical la Biserica Neagră.
Programul concertelor păstrează formatul ultimilor ani: în fiecare marţi, de la ora 18,00, pentru lunile iunie şi septembrie, şi în fiecare zi de marţi, joi şi sâmbătă, de la aceeaşi oră pentru lunile iulie şi august. Concertele durează, în medie, 30 de minute, iar costul biletului de intrare este de 12 lei, copiii beneficiind de gratuitate.
Pe parcursul stagiunii, alături de organiştii braşoveni vor mai concerta muzicieni din ţară, dar şi din Germania, SUA, Austria. Prima stagiune a concertelor estivale de orgă la Biserica Neagră s-a organizat în anul 1953.
Biserica Neagră este singura biserică din România care adăposteşte cinci orgi, dintre care doar patru sunt funcţionale, orga Buchholz fiind cea mai mare orgă mecanică din ţara noastră.
Cea de-a 66-a stagiune a concertelor estivale de la Biserica Neagră este organizată de Biserica Evanghelică C.A din România-Parohia Braşov. Biserica Neagră este cel mai vizitat obiectiv turistic din municipiul Braşov, anul trecut fiind înregistraţi un număr de 278.442 de vizitatori, cu 8% mai mulţi decât în 2016. AGERPRES / (AS - autor: Jana Pintili, editor: Irina Poenaru, editor online: Gabriela Badea)
