Personalitatea fostului preşedinte al Sfatului Ţării din Basarabia în momentul Unirii cu România, Ion C. Inculeţ, a fost evocată luni în cadrul unui simpozion internaţional organizat în cadrul manifestărilor dedicate Centenarului Marii Uniri.
În contextul anului Centenarului, a fost organizat simpozionul "Ion C. Inculeţ, ctitor de ţară şi de biserică bârnoveană". În cadrul simpozionului a fost dezvelit bustul omului politic Ion C. Inculeţ, au fost oficiate ceremonii religioase de comemorare şi au fost organizate manifestări ştiinţifice ce au vizat viaţa şi activitatea academică şi politică al omului politic.
"E un moment de bucurie pentru noi în momentul pe care îl organizăm şi sperăm să existe şi momente de continuitate pe acest demers al nostru, să nu ne oprim în anul Centenarului, încât lucrurile care au generat schimbări radicale în istoria identităţii naţionale şi spirituale a poporului român să fie conştientizate mai mult de către noi şi să dea acest spirit al nevoii de unitate", a declarat preotul paroh Adrian Albet, organizatorul evenimentului.
La evenimentul desfăşurat în comuna Bârnova au luat parte reprezentanţi ai mediului academic, ai autorităţilor locale, tineri şi elevi. Printre aceştia s-a aflat şi nepoata lui Ion C Inculeţ, Diana Inculeţ, care a venit special din Canada pentru a lua parte la eveniment.
"Am venit să fac o legătură cu poporul meu, să învăţ mai mult despre istoria noastră. Cele trei fiice ale mele sunt cu mine acum. Vreau să fac o legătură cu familia mea. Este foarte important pentru noi să refacem legătura cu oamenii de aici, cu ţara. Sunt sigură că tatăl meu ar fi fost foarte încântat să fim aici", a declarat nepoata lui Ion C. Inculeţ.
Născut în aprilie 1884 la Răzeni, Ion Inculeţ a fost ales la 21 noiembrie 1917 preşedintele Sfatului Ţării din Basarabia. El a contribuit la înfăptuirea, la 27 martie 1918, a Unirii Basarabiei cu România. AGERPRES/(A, autor: Daniela Malache, editor: Karina Olteanu, editor online: Ada Vîlceanu)
