Marea Britanie a transmis marţi un mesaj de unitate, aducând un omagiu victimelor atacului comis în urmă cu un an împotriva musulmanilor în apropierea unei moschei situate în zona Finsbury Park, în nord-estul Londrei, în care o persoană a fost ucisă şi 12 au fost rănite, relatează AFP şi Reuters.
La ora locală 09:30 (08:30 GMT), a fost ţinut un moment de reculegere în faţa primăriei cartierului Islington, în nordul capitalei britanice, nu departe de locul atacului comis în timpul Ramadanului cu ajutorul unei camionete de către Darren Osborne, un galez în vârstă de 48 de ani, condamnat în februarie la închisoare pe viaţă.
"Un bărbat mânat de sentimente rasiste a intrat cu vehiculul în mulţime şi a încercat să divizeze şi să distrugă comunitatea noastră", a declarat liderul Partidului Laburist, Jeremy Corbyn, alături de familiile victimelor, membri ai guvernului, între care şi ministrul de interne Sajid Javid, precum şi de membri ai comunităţii musulmane şi reprezentaţi ai serviciilor de ajutor.
"Nu le vom permite niciodată să ne distrugă. Rămâneţi uniţi, sprijiniţi-vă unii pe alţii", a mai spus el.
A fost un atac "împotriva tuturor londonezilor", a declarat primarul Londrei, Sadiq Khan. "Terorismul este terorism, oricare ar fi ţinta", a adăugat el, spunând că mesajul de unitate transmis de localnici este o sursă de inspiraţie.
"Când londonezii se confruntă cu adversitate, ne apărăm valorile. Acesta este oraşul nostru, acesta este modul nostru de viaţă. Pentru cei care încearcă să ne divizeze, mesajul este 'nu veţi reuşi niciodată' ", a mai spus el.
Darren Osborne - şomer şi tatăl a patru copii - a fost găsit vinovat în februarie de omor şi tentativă de omor având legătură cu terorismul. Osborne a negat că este autorul atacului din seara de Ramadan de lângă moscheea de la Finsbury Park, soldat cu un mort şi 12 răniţi, dintre care doi grav, şi a susţinut că era doar pasager în furgoneta condusă de un alt bărbat pe nume Dave, dar anchetatorii au stabilit că a acţionat singur. Potrivit procurorilor, el era "obsedat" de musulmani şi se radicalizase cu câteva săptămâni înainte de atac.
Atacul de la 19 iunie 2017 a survenit într-un climat extrem de tensionat în Marea Britanie, după trei atentate produse în decurs de trei luni la Londra şi Manchester, soldate în total cu 35 de morţi şi revendicate de Statul Islamic. AGERPRES/(AS - autor: Mihaela Moise, editor: Mariana Ionescu, editor online: Irina Giurgiu)
