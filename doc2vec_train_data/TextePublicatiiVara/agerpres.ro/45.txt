Cupa Mondială de fotbal, inaugurată în anul 1930 la Montevideo, a fost întreruptă timp de 12 ani din cauza celui de-al Doilea Război Mondial şi s-a reluat în 1950. Gazda celei de-a patra ediţii a fost Brazilia, aleasă drept ţară organizatoare de către FIFA în anul 1946, la congresul de la Luxemburg.
Cele 22 de partide ale Cupei Mondiale din 1950 s-au desfăşurat între 24 iunie şi 16 iulie, pe şapte stadioane din şase oraşe gazdă: Estadio do Maracana din Rio de Janeiro (200.000 de locuri), Independencia şi Sete de Setembro din Belo Horizonte, Estadio do Pacaembu din Săo Paulo, Estadio do Eucaliptos din Porto Alegre, arena Durival de Britto din Curitiba şi Ilha do Retiro din Recife, precizează http://www.fifa.com/.
Alături de ţara gazdă, Uruguay, Paraguay, Chile, Bolivia, Mexic, Italia, Iugoslavia Elveţia, Spania, Anglia, Suedia şi SUA au fost naţionalele care s-au întrecut pentru a cuceri Cupa. România nu s-a calificat la această ediţie a Campionatului Mondial.
Din prima grupă au făcut parte Brazilia, Iugoslavia, Elveţia şi Mexic. A doua grupă a fost compusă din Spania, Anglia, Chile şi Statele Unite. Grupa a treia a fost formată din Suedia, Italia şi Paraguay, pentru că India s-a retras. Grupa a patra a fost reprezentată doar de Uruguay şi Bolivia, pentru că celelalte două echipe, Scoţia şi Turcia, au absentat de la turneul final.
Cupa Mondială de Fotbal din Brazilia din 1950 a început cu o mare surpriză. Echipa Angliei, cu celebrii Tommy Lawton şi Stanley Matthews, a fost învinsă cu 1-0 de formaţia SUA.
Italia, campioana mondială en-titre, a decepţionat. După al Doilea Război Mondial, naţionala Italiei a avut o evoluţie modestă la CM. Tragedia marii echipe AC Torino, care în 1949 s-a prăbuşit cu avionul, lovindu-se de turla bisericii din Superga, a distrus toate visele suporterilor echipei naţionale. Majoritatea jucătorilor ''Squadrei Azzura'' (19 persoane) au dispărut în acel tragic accident.
Fiecare echipă câştigătoare din cele patru grupe iniţiale a fost inclusă, apoi, în grupa finală: Brazilia, Uruguay, Spania şi Suedia. Echipa ţării gazdă, considerată în vremea aceea invincibilă, şi-a intimidat adversarii şi a început în trombă cu scoruri fluviu: 7-1 cu Suedia, 6-1 cu Spania. Parcursul excelent al brazilienilor fusese confirmat şi de victoriile cu Iugoslavia (2-0) şi Mexic (4-0) din prima fază a grupelor.
În anul 1950 nu a existat o finală propriu-zisă. A fost singurul turneu al cărui rezultat nu a depins de o finală. Campioana a fost decisă după disputarea meciurilor într-o grupă de patru echipe. Totuşi, înaintea ultimei etape, doar Brazilia şi Uruguay mai puteau câştiga grupa. Aceste două echipe urmau să se întâlnească chiar în ultima etapă. Un egal ar fi avantajat Brazilia, deoarece avea un punct mai mult.
La 16 iulie 1950, spre decepţia celor 200.000 de spectatori prezenţi pe Estádio do Maracana, victoria a revenit Uruguayului cu scorul de 2-1, iar căpitanul Varela a primit cupa chiar din mâinile celui care o instituise, francezul Jules Rimet, preşedintele FIFA.
Cupa Mondială din 1950 a fost o competiţie prolifică, dovadă stând cele 88 de goluri marcate în 22 de jocuri disputate, conform http://www.fifa.com. Prin urmare, media a fost de patru reuşite pe meci. Brazilienii au marcat 22 de goluri, Uruguay - 15, Suedia - 11, iar Spania - 10.
Golgheterul ediţiei din 1950 a fost căpitanul brazilian Ademir Marques de Menezes, care a reuşit să înscrie de nouă ori. După el, au urmat uruguayanul Oscar Miguez şi spaniolul Estanislao Basora, cu câte cinci goluri.
Pe toată durata Mondialului, nu s-a acordat niciun avertisment de către arbitri. În ''finala'' din 1950, a fost înregistrat un număr record de spectatori la o partidă a Cupei Mondiale de fotbal: 199.850 de persoane prezente în tribune. În general, la meciurile din competiţia mondială de atunci, s-a înregistrat un uluitor număr total de spectatori prezenţi în tribune: 1.043.500, adică o medie de 47.431 de persoane la fiecare meci.
AGERPRES/(Documentare - Horia Plugaru, editor: Cristian Anghelache, editor online: Simona Aruştei)
Sursa foto:  FIFA World Cup / Facebook
