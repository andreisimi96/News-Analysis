Lucrările la tronsonul doi al centurii ocolitoare a Zalăului ar putea demara în martie 2019, a precizat marţi, într-o conferinţă de presă, directorul Companiei Naţionale de Administrare a Infrastructurii Rutiere (CNAIR), Narcis Neaga.
Proiectul s-a blocat în urmă cu aproximativ opt ani, deoarece traseul şoselei ocolitoare trece prin apropierea unui poligon militar.
Narcis Neaga a spus că proiectantul şi Ministerul Apărării vor avea în curând o întâlnire finală pentru clarificarea problemelor legate de poligon, partea de proiectare fiind deja contractată.
"Referitor la centura Zalăului există contract pentru proiectare, atât studiul tehnic, cât şi faza de proiect tehnic, plus detalii de execuţie, adică este un pachet complet. (...) El trebuia fie finalizat în septembrie 2018, conform contractului, însă din cauza unor probleme speciale pe care le aduce acel poligon de tragere, probabil se va întârzia o lună de zile. S-a convenit cu Ministerul Apărării pentru o întâlnire finală, la sfârşitul aceste săptămâni - începutul săptămânii viitoare, pentru ca proiectantul, împreună cu ministerul să găsească soluţia care trebuie aplicată în zona poligonului. Ce vreau să menţionez este faptul că traseul nu va fi modificat. Este acelaşi traseu care va a fost stabilit, în sfârşit şi acolo se va găsi o soluţie de protecţie. Poligonul nu va fi modificat, centura îşi păstrează traseul", a subliniat acesta.
Directorul CNAIR a adăugat faptul că finanţarea proiectului este inclusă în Master Planul de transporturi, acesta fiind estimat, iniţial, când traseul era mai lung, la circa 43 de milioane de euro, pentru nouă kilometri de traseu.
"Dacă lucrările merg conform graficului pe care l-am discutat şi ni l-am asumat, undeva în octombrie vom avea proiectul tehnic, undeva la anul, în martie, teoretic ar trebui să înceapă lucrurile, pe perioada de iarnă urmând a se desfăşura procedurile de achiziţie publică pentru constructor", a declarat Narcis Neaga. AGERPRES/(A - autor: Sebastian Olaru, editor: Nona Jalbă, editor online: Anda Badea)
