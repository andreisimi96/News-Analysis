Fostul premier Dacian Cioloş susţine că includerea sitului Roşia Montană pe Lista Patrimoniului Mondial UNESCO nu creşte riscul arbitrajului în litigiul în care este implicată România, ci ar fi o recunoaştere oficială internaţională a valorii patrimoniului cultural şi natural şi ar deschide pentru zonă oportunităţi de finanţare.
"Includerea Peisajului Cultural Minier Roşia Montană pe Lista Patrimoniului Mondial UNESCO angajează statul în sensul punerii în valoare a sitului (management), dar nu în alt sens (de exemplu, excluderea vreunei activităţi) şi nu creşte riscurile arbitrajului (litigiul dintre Gabriel Resources/RMGC şi România)", a scris Cioloş, pe Facebook.
El a adăugat că situl Roşia Montană este deja protejat de legislaţia naţională şi includerea sa pe lista UNESCO nu va aduce cu sine o supra-protejare.
"Totodată, includerea sitului pe Lista Patrimoniului Mondial UNESCO nu va aduce cu sine o supra-protejare a sitului, care este deja protejat de legislaţia naţională în vigoare, ci o recunoaştere oficială internaţională a valorii patrimoniului cultural şi natural al acestuia. Acest pas ar deschide pentru zonă oportunităţi de finanţare, de creare de locuri de muncă şi de dezvoltare a unei economii durabile", a explicat Cioloş.
Ambasadorul României la UNESCO, Adrian Cioroianu, a declarat, joi, că ar fi normal ca procedura de includere a localităţii Roşia Montană în patrimoniul UNESCO, stopată în prezent la cererea Guvernului, să fie reluată după soluţionarea procesului de arbitraj cu Gabriel Resources, acţionarul majoritar Roşia Montană Gold Corporation.
"Dosarul este stopat în faza actuală. Câtă vreme durează procesul. În momentul în care se soluţionează procesul, normal ar fi să fie reluată evaluarea. Dosarul e la UNESCO în continuare", a declarat joi, pentru AGERPRES, Cioroianu.
Potrivit unor informaţii apărute în presă, Guvernul ar fi stopat procedura de includere a localităţii Roşia Montană în patrimoniul UNESCO, cererea fiind făcută de Ministerul Culturii şi Identităţii Naţionale şi transmisă ambasadorului României la UNESCO prin intermediul MAE.
Decizia privind includerea Roşiei Montane în Patrimoniul Mondial UESCO urma să fie luată de Comitetul Patrimoniului Mondial la cea de a 42-a sesiune a acestuia, care va avea loc între 29 iunie şi 2 iulie la Manama, în Bahrain.
Acţionarul majoritar Roşia Montană Gold Corporation ar cere despăgubiri de 4,4 miliarde de dolari pentru blocarea proiectului aurifer, conform informaţiilor din mass-media. AGERPRES/(AS - autor: Alina Novăceanu, editor: Claudia Stănescu, editor online: Ada Vîlceanu)
