Producţia de carne de bovine, ovine şi caprine a fost pe creştere în aprilie 2018, faţă de luna precedentă, în timp ce producţia de carne de porc şi de pasăre s-a diminuat în perioada analizată, potrivit datelor publicate vineri de Institutul Naţional de Statistică (INS).
Comparativ cu aprilie 2017, a fost înregistrat un avans doar în ceea ce priveşte producţia de carne de pasăre, iar pentru restul speciilor (bovine, ovine/caprine şi porcine) a fost consemnat un recul.
Astfel, în luna aprilie 2018, producţia de carne de bovine a fost de 9.240 de tone, în creştere cu 27,2% faţă de martie 2018 (7.267 tone), dar în scădere cu 21,9% faţă de aprilie 2017 când s-au obţinut 11.833 tone. Numărul bovinelor sacrificate a fost 56.000 de capete, în creştere cu 19,1% faţă de luna anterioară, dar în scădere cu 21,1% faţă aprilie 2017.
Producţia de carne de porc obţinută în luna aprilie a depăşit 31.757 tone, mai puţin cu 13,6% faţă de luna precedentă când s-au realizat 36.743 tone carcasă şi cu 9,2% faţă de aprilie 2017. În aprilie 2018 au fost sacrificaţi 373.000 de porci, cu 13,5% mai puţini faţă de luna precedentă şi cu 10,8% faţă de aceeaşi perioadă a anului trecut.
În ceea ce priveşte producţia de carne de ovine şi caprine obţinută în aprilie, datele INS arată o creştere semnificativă faţă de luna martie 2018, de 3,4 ori, de la 8.034 tone la 27.506 tone. În schimb, faţă de aprilie 2017 s-a înregistrat o scădere a producţiei de 3,8%, de la 28.602 tone carcasă ovine şi caprine. Animale sacrificate pe aceste specii au ajuns la 3,457 milioane capete, de 3,7 ori mai multe în aprilie 2018, faţă de luna precedentă, şi cu 6,9% mai multe faţă de aceeaşi perioadă a anului trecut.
Potrivit datelor INS, producţia de carne de pasăre obţinută în luna aprilie 2018 a depăşit 37.818 tone, în scădere cu 5,4% faţă de luna precedentă, dar cu 7,6% mai mult faţă de aprilie 2017, în timp ce sacrificările de păsări au scăzut cu 5,6% faţă de martie 2018, dar au crescut cu 10% faţă de aceeaşi lună din 2017, până la 22,071 milioane de capete. AGERPRES/(AS - autor: Mariana Nica, editor: Andreea Marinescu, editor online: Gabriela Badea)
