Preşedintele turc în exerciţiu Recep Tayyip Erdogan, are în plan, dacă va fi reales în alegerile din 24 iunie, să construiască un canal gigantic la Marea Neagră, după modelul celui de Suez sau Panama. Acest proiect controversat va schimba radical peisajul bucolic din zona localităţii Karaburun de lângă Istanbul, ale cărei coaste sunt scăldate acum de valurile mării.
Canalul Istanbul este unul dintre cele mai ambiţioase proiecte, calificate drept "nebuneşti" de Erdogan însuşi, care în timpul celor 15 ani de când se află la putere a transformat Turcia, construind numeroase aeroporturi, poduri şi tunele, scrie AFP.
Aici, anunţurile publicitare pentru vânzarea de terenuri şi de proprietăţi cu vedere spre canal sunt tot mai numeroase. Într-un clip de campanie, Erdogan prezintă zona transformată, cu poduri care se încrucişează peste canal şi numeroase imobile de lux. Oficialii turci afirmă că acest canal este o necesitate pentru a decongestiona strâmtoarea Bosfor, adesea cu ambuteiaje şi în care au avut loc mai multe accidente.
Însă cei care se opun proiectului denunţă o catastrofă pentru mediu, care va distruge puţinele spaţii verzi care mai există în regiunea Istanbulului şi va perturba în mod definitiv ecosistemul.
Astfel, canalul a devenit o miză a campaniei electorale, actualul preşedinte agitând acest proiect ca pe o dovadă a viziunii lui asupra unei Turcii cu una dintre cele mai inovatoare şi mai înfloritoare economii din lume. Autorităţile afirmă că acest canal de 45 de kilometri, care va lega Marea Neagră de Marea Marmara, ar putea fi utilizat de 160 de nave în fiecare zi. "Va fi o piaţă internaţională", a declarat preşedintele Erdogan în campanie.
Principalul său rival din cursa prezidenţială, Muharrem Ince, candidat din partea Partidului Republican al Poporului (CHP, social-democrat), a afirmat foarte clar că, dacă va fi ales, el va abandona acest proiect. "Nu-l voi construi. Nu pot cheltui miliarde de dolari pentru a construi un canal", a declarat el.
Canalul Istanbul este cel mai recent dintr-o serie întreagă de proiecte spectaculoase întreprinse de Erdogan, cum sunt al treilea pod peste Bosfor, două tunele încrucişate pe sub el şi un al treilea aeroport în Istanbul care ar urma să se deschidă în octombrie.
Obiectivul este de a atrage mai multe avantaje financiare din poziţia Istanbulului ca centru de tranzit maritim şi de a limita timpii de aşteptare pentru navele care doresc să intre pe Bosfor şi care, în prezent, trebuie uneori să rămână ancorate mai multe zile în afara strâmtorii.
Însă pentru detractori acest proiect merge prea departe. "Nu îl vedem ca pe un simplu proiect, ci mai degrabă ca pe o tentativă de a atrage mai multe locuinţe şi şantiere", explică Nuray Colak, de la grupul Kuzey Ormanlari (Pădurile nordului), evocând un "masacru al mediului".
În dorinţa aparentă de a-şi contra criticii, Erdogan a promis, de asemenea, în timpul campaniei sale că va ordona construirea de mari "parcuri naţionale", cum este Hyde Park din Londra sau Central Park din New York.
Potrivit lui Pelin Pinar Giritlioglu, de la Camera Urbaniştilor din Istanbul, proiectul va limita resursele de apă cruciale şi va duce la distrugerea unei zone de păduri ce echivalează cu 20.000 de terenuri de fotbal. "Canalul Istanbul ameninţă serios producţia agricolă şi viitorul Turciei", a atenţionat el.
La Karaburun, în schimb, unde afişe electorale cu Erdogan arborează portretul său cu mesajul "o Turcie mare vrea un lider puternic", unii dintre locuitori sunt nerăbdători să vadă realizat acest proiect, care le-ar putea tripla preţul terenurilor pe care le deţin. AGERPRES/(AS - autor: Adriana Matcovschi, editor: Mariana Ionescu, editor online: Gabriela Badea)
