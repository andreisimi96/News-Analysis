Miliardarul ceh Andrej Babis, a cărui mişcare populistă ANO a câştigat alegerile legislative din luna octombrie, a fost desemnat premier pentru a doua oară, miercuri, de preşedintele Milos Zeman, pentru a încerca să formeze cu social-democraţii din CSSD o coaliţie sprijinită informal de comunişti, relatează AFP şi Reuters.
În cadrul unei ceremonii la Castelul din Praga, difuzată în direct de televiziunea publică, Zeman i-a cerut lui Babis să-şi prezinte noul cabinet 'în timp util'.
'Sper că guvernul dumneavoastră va obţine de data aceasta votul de încredere al Camerei Deputaţilor', a adăugat şeful statului, un fost membru al Partidului Comunist, cunoscut pentru poziţiile sale proruse şi prochineze.
Cu o zi înainte, mii de cehi au protestat vehement în întreaga ţară faţă de intenţia lui Andrej Babis, 63 de ani, de a forma un guvern susţinut tacit de partidul comunist KSCM, prima participare la putere a formaţiunii politice după căderea comunismului în această ţară, în 1989.
KSCM, care i-a promis deja lui Babis sprijinul său în schimbul unor posturi în marile întreprinderi de stat, va juca astfel un rol cheie în formarea guvernului. Acest partid se opune deschis creşterii numărului de militari cehi în misiunile UE şi NATO din străinătate, în special în ţările baltice.
Primul guvern al lui Andrej Babis, alcătuit din membri ai ANO şi tehnicieni fără etichetă politică, nu a primit votul de încredere, în ianuarie, dar a rămas în funcţie până la formarea unui nou cabinet.
Andrej Babis intenţionează să-şi prezinte noul guvern în termen de două săptămâni şi să ceară votul de încredere al Parlamentului la mijlocul lunii iulie.
Criticii lui Babis invocă în special inculparea sa pentru o presupusă fraudă cu subvenţii europene într-un caz din 2007-2008, precum şi presupusa lui colaborare cu poliţia secretă comunistă StB înainte de 1989.AGERPRES/(AS - autor: Mihaela Moise, editor: Mariana Ionescu, editor online: Irina Giurgiu)
