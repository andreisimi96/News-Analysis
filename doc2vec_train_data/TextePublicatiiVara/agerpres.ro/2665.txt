Pompierii au intervenit în cursul dimineţii de sâmbătă pentru stingerea unui incendiu izbucnit la o fabrică de peleţi din localitatea Bârseşti, informează Inspectoratului Judeţean pentru Situaţii de Urgenţă (ISU) Vrancea.
Potrivit sursei citate, apelul la 112 a fost primit în jurul orei 4,00, iar echipajele de intervenţie ajunse la faţa locului au constatat că flăcările se propagaseră pe o suprafaţă de aproximativ 2.000 de metri pătraţi.
Pentru stingerea incendiului s-a intervenit cu trei autospeciale cu apă şi spumă din cadrul Staţiei de Pompieri Vidra.
După câteva ore, flăcările au fost lichidate şi urmează să se stabilească valoarea pagubelor şi cauzele producerii incendiului, au mai precizat reprezentanţii ISU Vrancea. AGERPRES / (AS - autor: Oana Mălina Negrea, editor: Marius Frăţilă, editor online: Andreea Lăzăroiu)
