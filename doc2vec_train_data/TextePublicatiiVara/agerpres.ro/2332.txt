Firmele mici şi mijlocii nu cunosc legislaţia concurenţei, dar nici prea interesate nu sunt şi, după ce încalcă legea, invocă faptul că nu au ştiut că este ilegal să se înţeleagă între ele pentru a fixa preţurile şi a-şi împărţi piaţa, a declarat, miercuri, Cosmin Belacurencu, consilier la Consiliul Concurenţei.
"În ceea ce priveşte gradul de cunoaştere a legislaţiei concurenţei, companiile din România se împart în două mari categorii: companiile mari, în special cele multinaţionale, care au cultura concurenţei. De cealaltă parte sunt companiile mici şi mijlocii, care, să fiu sincer, nu prea cunosc care sunt regulile aplicate de Consiliul Concurenţei şi de multe ori se comportă în mod straniu dacă se confruntă cu o inspecţie", a spus Belacurencu, într-o conferinţă pe teme de profil.
El a relatat, drept exemplu, cum a fost primit de angajaţii unei firme din industria alimentară, când, la momentul preluării de către o altă companie, a fost nevoie de inspecţia şi avizul Consiliului Concurenţei.
"Într-un judeţ din Ardeal, o companie din industria alimentară, preluată de o companie din Olanda, în momentul în care inspectorii Consiliului au ajuns acolo - eram inspector de concurenţă la acea vreme, cei cu care am intrat în contact s-au panicat puţin, ne-au întrebat dacă avem cătuşe, nu ştiau ce face Consiliul Concurenţei. Până la urmă le-am explicat ce face, despre ce este vorba, iar inspecţia s-a derulat foarte bine", a mai spus reprezentantul.
Potrivit acestuia, au fost cazuri când reprezentanţii unor firme, audiaţi de Consiliul Concurenţei, au susţinut că nu ştiau că este ilegal să fixeze preţurile împreună cu concurenţii lor sau să-şi împartă piaţa.
"La nivelul autorităţii de concurenţă, înţelegem că sunt anumite părţi ale mediului de afaceri care nu cunosc activitatea noastră şi am demarat acum trei ani un proiect de diseminare a informaţiilor legate de legislaţia concurenţei prin Caravana Concurenţei. Ne propunem ca în cinci ani să acoperim toate judeţele din ţară. Mergem în teritoriu 2 - 3 zile pe săptămână şi avem întâlniri cu reprezentanţii mediului de afaceri de acolo şi cu autorităţile locale", a mai spus el.
Belacurencu a mai arătat că au existat şi cazuri când, în unele judeţe, interesul mediului de afaceri pentru întâlnirea cu oficialii Consiliului a fost scăzut, însă, mai târziu, când au fost audiaţi, reprezentanţii firmelor din acele zone s-au plâns că nu cunosc legislaţia din domeniu. AGERPRES/(AS - autor: Florentina Cernat, editor: Oana Tilică, editor online: Anda Badea)
