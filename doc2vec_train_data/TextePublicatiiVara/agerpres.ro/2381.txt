Deputaţi ai Partidului Naţional Scoţian (SNP) au organizat o plecare dramatică miercuri din parlamentul britanic după ce liderului lor i s-a cerut părăsirea Camerei Comunelor, pe fondul unei dispute legate de Brexit, notează Reuters.
Ian Blackford a fost dat afară din sală de preşedintele Camerei Comunelor pentru că a refuzat să se aşeze după ce a cerut o nouă dezbatere asupra Scoţiei şi Brexit-ului.
El a fost urmat de aproximativ 30 de membri ai formaţiunii sale, SNP.
Marţi, în timpul examinării proiectului de lege asupra Brexit-ului, parlamentarii britanici au votat inclusiv măsuri ce afectează Scoţia, în domenii precum agricultura şi pescuitul, fără a avea consimţământul de la Holyrood, parlamentul autonom scoţian unde SNP este cel mai mare partid.
Acest fapt a provocat o furie puternică la nord de graniţa engleză şi acuzaţii din partea SNP că guvernul prim-ministrului Theresa May ignoră Scoţia.
Blackford a declarat la BBC, după ce a fost dat afară, că guvernul manifestă o lipsă de respect faţă de Scoţia, adăugând: "Să nu ne facem iluzii - este vorba de o criză constituţională".
"Transmitem un mesaj guvernului că nu suntem pregătiţi să ne întoarcem şi să vedem parlamentul scoţian lăsat fără puteri", a adăugat el.
"Vom folosi instrumentele parlamentare pentru ca acest guvern să dea socoteală", a mai precizat el. AGERPRES/(AS - autor: Sorin Calciu, editor: Ionuţ Mareş, editor online: Gabriela Badea)
