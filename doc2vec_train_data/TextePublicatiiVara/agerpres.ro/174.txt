Selecţionerul echipei naţionale de fotbal, Cosmin Contra, a declarat, luni, într-o conferinţă de presă, că îşi doreşte ca adversarele din următoarele meciuri amicale, Chile şi Finlanda, să pună în dificultate România pentru că în Liga Naţiunilor, competiţie care va debuta în septembrie, va întâlni reprezentative puternice precum Muntenegru şi Serbia.
"Sunt ultimele două meciuri de pregătire înaintea Ligii Naţiunilor care va începe în septembrie. Suntem încrezători că drumul început împreună va continua cu meciuri bune, cu agresivitate, cu atitudine. Sper din toată inima să continuăm rezultatele bune, să eliminăm greşelile de până acum şi să fim o echipă din ce în ce mai puternică. Pentru că acesta este drumul care ne va aduce calificarea la Campionatul European. Sunt mulţumit de adversarii pe care îi întâlnim în aceste amicale. Nu ştiu dacă se pliază pe profilul următoarelor competitoare, dar sunt adversari cu care am reuşit să jucăm. Am avut posibilitatea de a întâlni adversari mai slab cotaţi, dar care nu ne-ar fi pus în dificultate. Însă eu am nevoie de adversari care să ne pună probleme pentru că în Liga Naţiunilor Muntenegru şi Serbia sunt echipe puternice. Trebuie să ne obişnuim cu adversari puternici, să fim conştienţi că ne putem bate de la egal la egal cu ei şi să câştigăm. De aceea am ales să jucăm cu Chile şi Finlanda, pentru că vreau să ne pună în dificultate. Obiectivul meu este câştigarea grupei în Liga Naţiunilor. Aceste este primul obiectiv. Nu va fi uşor, sunt conştient de acest lucru, dar sunt încrezător că începând bine cu Muntenegru şi Serbia vom putea câştiga grupa", a spus Contra.
Selecţionerul e conştient că va fi mai greu să îi motiveze pe jucători la final de sezon, dar afirmă că aceştia se vor prezenta în condiţii bune la cele două meciuri. "Este o perioadă grea acum pentru că mulţi jucători ar fi trebuit să fie în vacanţă în momentul de faţă, dar au venit cu plăcere la echipa naţională. E un pic mai greu să lucrezi acum cu jucătorii, pentru că a fost un sezon încărcat, a fost multă tensiune şi există această oboseală mentală. Mulţi dintre ei au venit după 5-6 şi chiar 8 zile de vacanţă şi nu e chiar uşor să îi montezi din nou pentru două meciui internaţionale. Dar băieţii sunt bine, îşi doresc, au chef de joc şi sper ca la ora meciului cu Chile să ne prezentăm în cele mai bune condiţii", a precizat el.
Jucătorii formaţiei CS Universitatea Craiova, Nicuşor Bancu, Alexandru Baluţă şi Alexandru Mitriţă, care au câştigat duminică finala Cupei României contra formaţiei AFC Hermannstadt, vor ajunge în cantonamentul primei reprezentative în această seară."Nu aveam cum să nu îi învoiesc pentru că aceste momente sunt rare în viaţă. După o muncă de un an pe care au depus-o nu am putut să îi privez de bucuria de a sărbători această Cupă cu familia şi suporterii. În seara asta vor ajunge şi ei în cantonamentul naţionalei", a adăugat antrenorul.
Întrebat ce părere are despre declaraţia fostului selecţioner Răzvan Lucescu în care acesta spunea că echipa naţională nu mai există pentru că e folosită de impresari şi conducătorii de cluburi, Cosmin Contra a răspuns: "Este părerea lui, până la urmă eu sunt antrenorul echipei naţionale în momentul de faţă. Eu voi fi tras la răspundere pentru rezultatele naţionalei. Eu voi face convocările şi unsprezecele de start în funcţie de cum consider că pot câştiga meciurile pentru a mă califica. Până la urmă eu voi fi judecat şi nu un alt antrenor pentru rezultatele României. Fiecare are o filosofie de joc, o gândire... iar ăsta e drumul pe care eu îl consider cel bun. Rezultatele de până acum au demonstrat că alegerile pe care le-am făcut au fost întotdeauna cele bune şi sper să fiu la fel de inspirat şi pe viitor. Sper să reuşesc să aduc şi în continuare la naţională jucători care cred în filosofia mea".
Mijlocaşul Alexandru Chipciu a fost sfătuit de selecţionerul României să plece de la Anderlecht Bruxelles în această pauză competiţională. "L-am sfătuit să îşi schimbe echipa, mai ales că acolo va rămâne acelaşi antrenor care va folosi acelaşi sistem. Şi am înţeles că în acel sistem la Anderlecht Chipciu nu are loc. Pe mine m-a surprins lucrul ăsta pentru că din ce am văzut eu în cele 3 meciuri la care am fost, Chipciu poate să joace în multe roluri în acel sistem. Dar este alegerea antrenorului de acolo. E clar că în situaţia în care e acum, nici Chipciu nu îşi doreşte să piardă naţionala şi nici eu să pierd un jucător important. Cea mai bună soluţie e să schimbe echipa, şi probabil se va întâmpla. Sper să ajungă la o echipă unde va juca meci de meci", a menţionat el.
În ceea ce îl priveşte pe antrenorul campioanei României, Dan Petrescu, selecţionerul este convins că acesta va continua la CFR Cluj şi în sezonul următor. "Eu ultima oară când am vorbit cu Dan Petrescu a fost a doua zi după ce a câştigat titlul. Şi atunci era foarte implicat în proiectul de la CFR Cluj pentru anul următor. Chiar m-a întrebat de doi jucători care au fost antrenaţi de mine şi pe care vrea să îi aducă la Cluj. Eu asta am vorbit cu el. Nu ştiu ce alte gânduri are, dar din ce ştiu eu e foarte implicat în proiectul de acolo", a precizat Cosmin Contra.
Echipa naţională a României se pregăteşte începând de duminică la Centrul Naţional de Fotbal Mogoşoaia în vederea amicalelor cu Chile şi Finlanda, ultimele meciuri înaintea debutului în Liga Naţiunilor. România va întâlni, joi, de la ora 17,00 (ora României), la Graz (Austria), reprezentativei statului Chile, şi la 5 iunie, de la ora 20,30, la Ploieşti, selecţionata Finlandei.
AGERPRES (editor: Marius Ţone, editor online: Ada Vîlceanu)
