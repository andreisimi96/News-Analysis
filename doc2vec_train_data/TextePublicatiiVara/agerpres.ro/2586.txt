Ministrul Apelor şi Pădurilor, Ioan Deneş, a spus vineri, la Constanţa, că, începând cu anul acesta, plajele litoralului românesc reabilitate cu fonduri europene pot fi închiriate agenţilor economici, aceştia putând desfăşura activităţi comerciale pe respectivele sectoare.
"Este o aparentă neclaritate. (...) S-au făcut adrese, demersuri către Uniunea Europeană prin care am detaliat acest subiect, iar începând din acest an, s-a primit aprobarea ca pe aceste reabilitări de plaje, din faza întâi, să poată fi închiriate. Drept urmare, plajele s-au şi închiriat, legal. Legea spune că aceste plaje se închiriază prin licitaţie. (...) Noi, prin aceste licitaţii, închiriem plajele contracost. Din aceşti bani, 50% merg la bugetul de stat. (...) UE a transmis către noi, Guvernul României, că aceste plaje pot fi închiriate. Pentru că obiectul nostru de activitate nu este să avem activitate turistică, în sensul să facem noi această activitate de primire a turiştilor pe plajă, cu şezlonguri, cu umbreluţe etc", a spus Deneş, într-o conferinţă de presă, răspunzând la întrebarea dacă nu este încălcată legislaţia europeană prin desfăşurarea de activităţi comerciale, de către agenţii economici, în primii 5 ani de la reabilitarea plajelor cu fonduri UE.
El a precizat că 30% din suprafaţa plajei închiriate de agenţii economici trebuie să fie lăsată liberă, fără şezlonguri, pentru turiştii care doresc să facă plajă pe cearşafuri. AGERPRES / (A - autor: Nona Jalbă, editor: Irina Poenaru, editor online: Irina Giurgiu)
