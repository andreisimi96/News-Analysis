Când Campionatul Mondial de Fotbal din Rusia va debuta joi, cineastul ucrainean Oleg Sentsov, care execută o sentinţă de 20 de ani de închisoare într-un penitenciar din nordul Rusiei, va fi împlinit o lună de când se află în greva foamei, relatează luni AFP.
În vârstă de 41 de ani, Oleg Sentsov spune că este pregătit să moară în închisoare ca urmare a grevei foamei în care a intrat pentru a cere eliberarea sa şi a celorlalţi ''prizonieri politici'' ucraineni încarceraţi în Rusia.
Unul dintre oponenţii anexării Crimeii de către Rusia în 2014, Sentsov a fost condamnat la 20 de ani de închisoare pentru ''terorism'' şi ''trafic de arme'' la finele unui proces calificat drept ''stalinist'' de către Amnesty International şi denunţat de către Ucraina, Uniunea Europeană şi Statele Unite.
Preşedintele rus Vladimir Putin, conştient că situaţia cineastului ucrainean ar putea umbri imaginea Rusiei într-un moment în care întreaga opinie publică va fi cu ochii pe ea, a menţionat, în cadrul unei convorbiri telefonice cu omologul său ucrainean Petro Poroşenko, un eventual ''schimb de prizonieri'' între cele două ţări.
Nu se ştie însă dacă negocierile se vor finaliza între cei doi vecini sau dacă schimbul va avea loc suficient de rapid înainte ca efectele grevei foamei începute de Sentsov la 14 mai să-i provoace probleme grave de sănătate.
''Ar fi într-adevăr rău pentru Putin dacă aspectele negative vor fi în centrul relatărilor de presă din timpul campionatului'', subliniază Andrei Kolesnikov, analist în cadrul centrului Carnegie din Moscova.
''Toată lumea a înţeles că nu voi ceda'', a scris cineastul într-o scrisoare publicată sâmbătă.
Medicii l-au avertizat recent pe Sentsov că ar putea avea probleme cu rinichii şi că efectele ireversibile ale grevei foamei se vor face simţite în curând, potrivit avocatului cineastului, Dmitri Dinze.
Sentsov a fost ameninţat că va fi hrănit cu forţa prin intermediul unui furtun, procedură considerată o formă de tortură de către militanţii pentru drepturile omului. Cineastul, care a slăbit opt kilograme, a acceptat să-i fie administrată glucoză intravenos.
Cineastul a primit numeroase declaraţii de încurajare din toată lumea, iar susţinătorii săi au organizat acţiuni de protest în zeci de oraşe din Europa şi Statele Unite.
Miercuri, preşedintele Consiliului European, Donald Tusk, a făcut apel la Uniunea Europeană şi la G7 să-l ''susţină'' pe Oleg Sentsov.
Într-o scrisoare adresată lui Vladimir Putin înaintea Campionatului Mondial 2018, numeroşi scriitori, printre care Margaret Atwood şi Ian McEwan, au făcut apel la eliberarea sa ''în spiritul acestui eveniment mondial care uneşte oamenii''.
Chiar dacă Oleg Sentsov va fi eliberat, presiunea constantă la care sunt supuşi cei care critică autorităţile ruse nu va slăbi, cred militanţii pentru drepturile omului care au făcut apel la FIFA să pună presiune asupra autorităţilor de la Kremlin.
Cu atenţia lumii întregi concentrată asupra Rusiei, autorităţile trebuie ''să decidă ce vor să lase ca moştenire după această Cupă Mondială'', estimează Amnesty International.
Organizaţia Human Rights Watch a subliniat, de asemenea, că Mondialul 2018 se va desfăşura ''în timpul celei mai severe crize de drepturile omului din Rusia de după perioada sovietică''.
FIFA a criticat recent arestarea liderului unei organizaţii de apărare a drepturilor omului din Rusia, Oioub Titiev, acuzat de ''trafic de droguri''.
Alţi contestatari, precum artistul ucrainean Andrii Iermolenko, care a realizat o serie de afişe critice la adresa Rusiei şi care au avut succes pe reţelele de socializare, apelează la boicotarea Cupei Mondiale.
''Îmi distrug ţara, dar mulţi nu înţeleg acest lucru. În acelaşi timp, are loc această sărbătoare a fotbalului şi ni se spune sportul nu trebuie amestecat cu politica. Sufăr când aud asta'', a explicat artistul, încheie AFP. AGERPRES/(AS-autor: Simona Tatu, editor: Mihaela Nicolaescu, editor online: Gabriela Badea)
