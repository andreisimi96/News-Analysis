Ministrul de externe german Heiko Maas urmează să viziteze vineri linia frontului în conflictul dintre forţele guvernamentale ucrainene şi rebelii proruşi, conflict care durează de patru ani şi al cărui final nu se întrevede, transmite dpa.
Maas le-a declarat joi reporterilor, la sosirea la Kiev pentru discuţii cu omologul său ucrainean Pavlo Klimkin, că speră să poată negocia o dată pentru începerea discuţiilor de pace până în iulie.
Ministrul german a anunţat că ar dori să organizeze convorbiri în aşa-numitul format Normandia - care include Rusia, Ucraina, Germania şi Franţa - cu scopul implementării acordului de pace agreat în capitala Belarusului, Minsk, înainte ca parlamentul german să intre în vacanţă, la 6 iulie.
"Cred că aceasta este o şansă de a resuscita... procesul de la Minsk care a stagnat", a spus Maas, adăugând că discuţiile vor include şi o dezbatere privind oportunitatea trimiterii unei misiuni de menţinere a păcii, sub egida ONU, în Ucraina.
Ultima oară când miniştrii de externe ai celor patru ţări din formatul Normandia s-au reunit pe tema conflictului ucrainean a fost în februarie 2017.
Vizita lui Maas în Ucraina are loc după recenta deplasare la Kiev a preşedintelui german Frank-Walter Steinmeier. AGERPRES/(AS - autor: Gabriela Ionescu, editor online: Irina Giurgiu)
