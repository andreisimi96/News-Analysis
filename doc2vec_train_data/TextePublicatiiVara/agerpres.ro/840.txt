Poliţiştii au intervenit sâmbătă la peste 3.300 de sesizări, iar în urma activităţilor desfăşurate au constatat aproape 700 de infracţiuni, au aplicat peste 9.000 de sancţiuni contravenţionale şi au reţinut 470 de permise de conducere, informează Inspectoratul General al Poliţiei Române.
Astfel, sâmbătă, aproape 8.000 de poliţişti au acţionat, la nivel naţional, pentru prevenirea faptelor antisociale şi menţinerea ordinii şi siguranţei publice. Au fost organizate 307 acţiuni şi s-a intervenit la 3.346 de evenimente, dintre care 2.836 au fost sesizate prin 112.
În urma activităţilor, au fost constatate 698 de infracţiuni, 137 de persoane fiind surprinse în flagrant delict.
De asemenea, au fost depistate şapte persoane urmărite naţional sau internaţional, iar în cauzele instrumentate au fost dispuse 20 de măsuri preventive.
Totodată, pentru neregulile constatate, poliţiştii au aplicat 9.157 de sancţiuni contravenţionale, în valoare de peste 3.000.000 de lei, şi au confiscat bunuri în valoare de aproape 90.000 de lei.
Poliţiştii rutieri au desfăşurat activităţi pentru creşterea siguranţei în trafic, fiind constatate 116 infracţiuni la regimul circulaţiei pe drumurile publice. Au fost reţinute 470 de permise de conducere şi au fost retrase 116 certificate de înmatriculare. AGERPRES/(AS - editor: Florin Marin, editor online: Irina Giurgiu)
