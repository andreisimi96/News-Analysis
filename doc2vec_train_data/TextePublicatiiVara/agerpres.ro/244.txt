Un colaborator de prim rang al liderului nord-coreean Kim Jong Un a ajuns luni noapte la Singapore, informează marţi canalul japonez NHK, un nou semn că organizarea summitului cu preşedintele american Donald Trump merge înainte, relatează Reuters.
Kim Chang Son, care este de facto şeful statului major al lui Kim Jong Un, a sosit cu avionul la Singapore luni noapte, via Bejing, conform sursei citate.
În acelaşi timp, o echipă de oficiali guvernamentali americani, printre care şi adjunctul şefului de cabinet de la Casa Albă pentru operaţiuni Joe Hagin, au plecat luni de la baza aeriană Yokota din Japonia spre Singapore, relatează NHK.
Casa Albă a anunţat la rândul ei că o echipă se deplasează la Singapore pentru a se întâlni cu oficiali nord-coreeni.
Aceste informaţii indică faptul că planificarea pentru summitul istoric plănuit iniţial pentru 12 iunie continuă, în pofida faptului că Trump a anunţat săptămâna trecută anularea întâlnirii. O zi mai târziu Trump a spus că s-a răzgândit şi că oficiali din cele două ţări se întâlnesc pentru a stabili detaliile.
Într-o efervescenţă diplomatică din cursul weekendului, Kim Jong Un şi preşedintele sud-coreean Moon Jae-in au avut sâmbătă o întâlnire surpriză în satul Panmunjon din Zona Demilitarizată, în timpul căreia au convenit că summitul Coreea de Nord-SUA trebuie să aibă loc.
Moon a declarat luni că mai pot exista convorbiri neprogramate între cele două Corei înainte de summit.
Iar duminică, Departamentul de Stat al SUA a anunţat că oficiali americani şi nord-coreeni s-au întâlnit la Panmunjon. AGERPRES/(AS - editor: Florin Ştefan, editor online: Simona Aruştei)
