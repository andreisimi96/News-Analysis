Curtea Constituţională a României (CCR) "a fost deturnată de la apărarea Constituţiei şi a fost transformată în avocatul intereselor private ale coaliţiei PSD-ALDE", afirmă prim-vicepreşedintele Partidului Naţional Liberal (PNL), deputatul Raluca Turcan, potrivit unui comunicat de presă remis AGERPRES.
"Preşedintele reprezintă instituţia cea mai legitimă, cu atribuţii clare în Constituţie. Nimeni nu-l poate constrânge pe Preşedinte să semneze împotriva atribuţiilor constituţionale clare pe care le are. Nici măcar CCR, acum acaparată de politicul nociv care subordonează întreaga ţară. Decizia de azi nu are la bază niciun argument juridic.Nu există niciun articol în Constituţie care să impună Preşedintelui obligativitatea de a da curs propunerii Ministrului Justiţiei de revocare a Procurorului şef al DNA. Din punct de vedere tehnic juridic, sesizarea era inadmisibilă", a spus Turcan.
Curtea Constituţională a României a constatat că există conflict între puteri în cazul respingerii revocării şefei DNA, Laura Codruţa Kovesi. Preşedintele urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare, se arată într-un comunicat al CCR. AGERPRES/(A,AS - autor: Isabela Paulescu, editor: Karina Olteanu, editor online: Irina Giurgiu)
