Mihai Radu Mihuţ, medaliat cu aur la Europenele de seniori de la Kaspiisk (Rusia), a cucerit marţi medalia de aur la cat. 63 kg, la Campionatele Europene de lupte Under-23 de la Istanbul, în timp ce Florin Tiţa a luat bronzul la cat. 55 kg.
Mihuţ l-a învins în finală la Istanbul pe moldoveanul Alexandru Biciu. Luni, în calificări, Mihuţ trecuse de lituanianul Justas Petravicius, în sferturi a câştigat în faţa ucraineanului Aleksandr Gruşin, iar în penultimul act l-a învins pe georgianul Leri Abuladze.
La cat. 55 kg, Tiţa l-a întrecut pe elveţianul Dimitar Ivaylov Sandov în meciul pentru bronz. În sferturi, românul câştigase în faţa sârbului Sebastian Kolompar, dar fusese învins în semifinale de turcul Ekrem Ozturk.
Tot marţi, la cat. 130 kg, Constantin Huţuleac îl va înfrunta pe ungurul Ferenc Almasi în meciul pentru bronz. Huţuleac a dispus în calificări de ucraineanul Dmotro Kremeniev, în sferturi l-a învins pe slovacul Georgii Nogaev, dar a fost învins în semifinale de georgianul Zviadi Pataridze.
Teodor Horătău va lupta miercuri pentru bronz la cat. 60 kg, cu învingătorul dintre bulgarul Avgustin Boianov Spasov şi azerul Murad Mamadov. În optimi, românul l-a învins pe ungurul Tamas Torok, în sferturi a trecut de italianul Jacopo Sandron, dar a pierdut semifinala cu turcul Kerem Kamal.
La cat. 82 kg, în calificări, Nicu Samuel Ojog l-a învins pe slovacul Norbert Sipka, fiind întrecut în optimi de azerul Eltun Vaziradze.
AGERPRES (editor: Mihai Ţenea, editor online: Irina Giurgiu)
Sursa foto: facebook.com/ frlupte
