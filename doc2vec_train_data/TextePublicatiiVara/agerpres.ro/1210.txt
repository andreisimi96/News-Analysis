Secretarul de stat pentru afaceri bilaterale şi strategice în spaţiul euroatlantic, George Ciamba, a participat, marţi, la Palatul Parlamentului, la conferinţa internaţională Atlantic-Black Sea Security Forum: "Bracing for the storm - Is United Western Action Possible?", context în care a prezentat evaluările României cu privire la evoluţiile de securitate din zona extinsă a Mării Negre şi impactul acestora asupra securităţii euroatlantice.
Potrivit unui comunicat al MAE, în cadrul panelului intitulat "Extended security threats and vulnerabilities - the Greater Black Sea area", George Ciamba a evocat măsurile adoptate de NATO ca răspuns la deteriorarea situaţiei din această regiune, care sunt parte integrantă a procesului vizând consolidarea întregii posturi aliate, în contextul evoluţiilor negative de securitate de la nivel internaţional.
"Secretarul de stat George Ciamba a subliniat necesitatea ca NATO să continue procesul de adaptare la noul context strategic, cu accent asupra asigurării coerenţei acţiunilor aliate pe întregul flanc estic. S-a referit totodată la importanţa continuării unui sprijin activ pentru partenerii din vecinătatea estică, în mod special în domenii legate de consolidarea rezilienţei acestora şi a consolidării capacităţilor naţionale de apărare", se arată în comunicat.
Sursa citată menţionează că oficialul român a evocat importanţa Summitului NATO din luna iulie pentru reiterarea mesajului ferm de unitate a membrilor şi determinarea acestora de a continua să acţioneze împreună pentru combaterea tuturor ameninţărilor la adresa Alianţei.
"A reafirmat angajamentul României de a continua să contribuie activ la îndeplinirea obiectivelor şi misiunilor aliate, atât în ceea ce priveşte gestionarea provocărilor din vecinătatea estică, cât şi a celor din vecinătatea sudică, pe dimensiunea de descurajare şi apărare şi prin măsuri de proiectare a stabilităţii", se spune în comunicat.
Totodată, Ciamba a subliniat ataşamentul "ferm" al României faţă de principiile solidarităţii şi împărţirii echitabile a responsabilităţilor ca fundament al NATO. El a apreciat că diversele contribuţii naţionale reprezintă o materializare a acestui ataşament.
Conferinţa internaţională Atlantic-Black Sea Security Forum: "Bracing for the storm - Is United Western Action Possible?" a fost organizată la Bucureşti, la Palatul Parlamentului, de Institutul Aspen România şi German Marshall Fund of United States, în parteneriat cu Divizia de diplomaţie publică a NATO (NATO PDD). AGERPRES/(AS - autor: Daniel Florea, editor: Claudia Stănescu, editor online: Ada Vîlceanu)
