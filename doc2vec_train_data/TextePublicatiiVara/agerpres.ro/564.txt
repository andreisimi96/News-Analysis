Şeful diplomaţiei ruse Serghei Lavrov a fost primit joi, pentru prima dată, de liderul nord-coreean Kim Jong Un, în cadrul vizitei sale oficiale la Phenian, a anunţat Ministerul de Externe al Federaţiei Ruse, informează TASS şi AFP.
"Kim Jong Un l-a primit pe Serghei Lavrov la Phenian", a anunţat ministerul pe contul său de Twitter, însoţind mesajul cu fotografii care îi arată pe cei doi dând mâna.
Şeful diplomaţiei ruse l-a invitat pe Kim Jong Un să întreprindă o vizită în Rusia. "Veniţi în Rusia, vom fi bucuroşi să vă primim", i-a spus Lavrov liderului nord-coreean, potrivit unui comunicat al ministerului.
Serghei Lavrov s-a deplasat la Phenian la invitaţia omologului său nord-coreean Ri Yong Ho, care a întreprins o vizită în Rusia în luna aprilie.
"Am evocat în detaliu situaţia internaţională şi în special problemele ce trebuie rezolvate pentru a ajunge la o denuclearizare a peninsulei coreene, prin crearea unui sistem stabil pentru pace şi securitate", a declarat Lavrov, citat în comunicatul ministerului rus după întrevederea sa cu Ri Yong Ho.
"Confirmăm ataşamentul nostru pentru cooperarea cel mai strâns posibilă cu Coreea de Nord, în numele reglementării tuturor sarcinilor bilaterale şi internaţionale", a adăugat Lavrov, potrivit comunicatului.
Vizita lui Serghei Lavrov intervine în plină efervescenţă diplomatică prilejuită de apropierea summitului din 12 iunie dintre preşedintele american Donald Trump şi liderul nord-coreean Kim Jong Un, summit ce pare repus pe şine după ce fusese anulat săptămâna trecută de Trump.
Ultima vizită a unor oficiali ruşi în Coreea de Nord datează din martie, atunci când ministrul rus însărcinat cu dezvoltarea Extremului Orient, Aleksandr Galuşka, s-a deplasat la Phenian pentru a evoca relaţiile economice bilaterale. AGERPRES/(AS - autor: Adriana Matcovschi, editor: Gabriela Ionescu, editor online: Simona Aruştei)
