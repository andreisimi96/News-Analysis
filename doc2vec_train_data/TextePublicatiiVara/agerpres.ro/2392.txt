Uniunea Europeană trebuie să-şi reformeze guvernarea, iar membrii săi trebuie să fie mai uniţi în faţa ordinii mondiale în schimbare evidenţiate de amploarea tensiunilor în relaţiile continentului cu aliatul său tradiţional SUA, a declarat miercuri la Berlin ministrul de externe german, Heiko Maas, relatează Reuters.
Într-un discurs amplu privind viitoarea politică europeană a Germaniei, ministrul de externe Heiko Maas a făcut referire la politica egoistă a preşedintelui Trump ''America pe primul loc'', la atacurile Rusiei la adresa dreptului internaţional, precum şi la "extinderea" Chinei ca semne că "ordinea mondială pe care o cunoaştem se schimbă".
Uniunea Europeană trebuie să vină cu o strategie pentru a face faţă creşterii rolului politic şi economic al Chinei, a declarat de asemenea şeful diplomaţiei germane.
"Avem nevoie de o strategie comună pentru a face faţă ambiţiilor politice ale Chinei, inclusiv pentru a rezista în faţa încercărilor de a ne diviza", a spus el, referindu-se la preocupările privind creşterea rolului Chinei în centrul şi estul Europei.
Ministrul german de externe şi-a exprimat, de asemenea, sprijinul pentru o propunere franceză pentru crearea unei forţe de intervenţie militară europeană, adăugând că Marea Britanie ar trebui să fie invitată să participe chiar şi după ce va părăsi Uniunea Europeană.
Europa trebuie să găsească un "nou echilibru" în relaţia sa cu Statele Unite în lumina provocărilor formulate de administraţia preşedintelui Donald Trump, a apreciat Heiko Maas.
Printre provocările lansate de administraţia Trump, el a menţionat retragerea SUA din Acordul privind schimbările climatice de la Paris, din acordul nuclear internaţional cu Iranul, unele ameninţări cu sancţiuni împotriva unor ţări europene partenere, precum şi protecţionismul.
"Noi, europenii, trebuie să acţionăm ca o contrapondere conştientă atunci când SUA trec linia roşie'', a spus el. "Acolo unde guvernul SUA pune în discuţie valorile şi interesele noastre, noi trebuie să reacţionăm mai ferm", a adăugat ministrul german. AGERPRES/( AS - autor: Violeta Gheorghe, editor: Ionuţ Mareş, editor online: Gabriela Badea)
