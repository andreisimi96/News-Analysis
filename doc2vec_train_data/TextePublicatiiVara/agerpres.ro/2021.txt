Ministerul Justiţiei, Tudorel Toader, a afirmat luni că Organizaţia pentru Cooperare şi Dezvoltare Economică (OECD) nu a răspuns dacă declaraţiile şefului structurii anticorupţie din cadrul acesteia, Drago Kos, pe tema deciziei Curţii Constituţionale a României (CCR) în cazul şefei Direcţiei Naţionale Anticorupţie au fost făcute în numele OECD sau nu.
"OECD nu a răspuns la întrebarea dacă declaraţiile atribuite domnului Kos au fost făcute în nume personal sau în numele organizaţiei. Voi reveni cu aceeaşi întrebare!", a scris Tudorel Toader, pe Facebook.
Pe 4 iunie, ministrul Justiţiei anunţa că a transmis Organizaţiei pentru Cooperare şi Dezvoltare Economică o scrisoare prin care solicită să i se comunice dacă declaraţiile lui Drago Kos au fost făcute în numele organizaţiei.
"Ameninţări de la OECD sau manipulări interne? Luni dimineaţă, mă voi adresa OECD pentru a comunica în mod oficial dacă afirmaţiile domnului Drago Kos au fost făcute în nume propriu sau în numele OECD, aşa cum acreditează titlul materialului întocmit de Ziare.com. (...) Într-un articol publicat în data de 1 iunie, se afirmă faptul că, în numele OECD, domnul Drago Kos a făcut o serie de afirmaţii, de o mare gravitate, la adresa instanţei de contencios constituţional române. Totodată, aceeaşi publicaţie, citează, atribuind aceleiaşi surse, de asemenea în numele OECD, afirmaţiile potrivit cărora 'Ministrul vostru al Justiţiei va învăţa curând, într-un mod dur, că este într-o mare eroare", scria Toader, la începutul lunii, pe Facebook. AGERPRES/(AS - autor: Mirela Bărbulescu, editor: Claudia Stănescu, editor online: Irina Giurgiu)
