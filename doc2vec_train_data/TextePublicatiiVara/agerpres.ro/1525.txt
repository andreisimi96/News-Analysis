Fostul număr unu mondial Tiger Woods va locui pe luxosul său yacht în timpul Openului Statelor Unite, al doilea turneu de Mare Şlem la golf, care va debuta săptămâna viitoare la Shinnecock Hills, în statul New York, informează presa americană, citată de AFP.
Potrivit cotidianului The New York Post, Woods (42 ani) îşi va petrece nopţile pe yachtul de 47 m, denumit "Privacy", a cărui valoare se ridică la 20 milioane dolari.
Yachtul, cu o suprafaţă de 650 mp, care are şapte camere, o sală de cinema şi o sală de forţă, va acosta la Montauk Yacht Club, situat la o oră de parcursul pe care se va disputa US Open.
Woods, revenit la cel mai înalt nivel după patru operaţii la spate, între 2014 şi 2017, speră să-şi treacă în palmares al 15-lea titlu de Grand Slam, ultimul său succes într-un turneu major fiind înregistrat la ediţia din 2008 a Openului SUA.
După o prăbuşire în clasamentul mondial, el a revenit pe locul 80 după ce s-a clasat pe cea de-a 23-a poziţie în Memorial Tournament, competiţie desfăşurată la sfârşitul săptămânii trecute. Ultima sa victorie în circuitul profesionist de golf (PGA) datează din august 2013.
AGERPRES (autor: Mihai Dragomir, editor: Mihai Ţenea, editor online: Anda Badea)
