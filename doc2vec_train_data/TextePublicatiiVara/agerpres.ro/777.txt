Secretarul apărării Statelor Unite, Jim Mattis, a declarat sâmbătă că subiectul trupelor americane staţionate în Coreea de Sud nu va fi discutat la întâlnirea preşedintelui Donald Trump cu liderul nord-coreean, Kim Jong Un, informează AFP şi Kyodo.
"Dacă putem reduce ameninţarea (...) atunci desigur acest gen de probleme pot fi aduse în discuţie ulterior între două democraţii suverane" - SUA şi Coreea de Sud - a declarat Mattis în Singapore, unde participă la forumul de securitate în Asia cunoscut sub denumirea Dialogul de la Shangri-La. Dar "problema nu este în program aici în Singapore, în data de 12".
Potrivit ultimelor declaraţii făcute vineri de Trump, întâlnirea sa cu Kim va avea totuşi loc pe 12 iunie, la Singapore, iar unul din subiecte ar urma să fie denuclearizarea peninsulei coreene.
În Coreea de Sud se află în prezent circa 28.500 de militari americani. AGERPRES/(AS - editor: Marius Hosu, editor online: Irina Giurgiu)
