Peste 50 de concurenţi de la unităţile de învăţământ din judeţ vor participa, pe 1 şi 2 iunie, la Festivalul de muzică patriotică "ArtHistoryFest 2018", care face parte din programul CENTENAR 2018-NT al Inspectoratului Şcolar Judeţean Neamţ.
Inspectorul Elena Preda a declarat, pentru AGERPRES, că acest concurs are secţiuni de interpretare folclorică, folk şi corală.
În cadrul evenimentului vor avea loc şi mai multe concerte, între invitaţi fiind Fanfara "Emanuel Elenescu", Taraful "Ştefan Voievod", Corul "Juventus Animae" sau Grupul de muzică vocală "Muguraşul".
Totodată, pe 1 iunie, în deschiderea evenimentului, va fi organizat un flashmob cu participarea a peste 100 de elevi.
Festivalul de muzică patriotică "ArtHistoryFest 2018" este organizat de Inspectoratul Şcolar Judeţean Neamţ în parteneriat cu Asociaţia Profesorilor de Istorie Neamţ, Primăria şi Consiliul Local Piatra Neamţ şi se va desfăşura, începând cu ora 17,00, la Curtea Domnească din Piatra-Neamţ. AGERPRES / (A - autor: Gabriel Apetrii, editor: Oana Popescu, editor online: Daniela Juncu)
Sursa foto:  APIN - Asociatia Profesorilor de Istorie Neamt  / Facebook
