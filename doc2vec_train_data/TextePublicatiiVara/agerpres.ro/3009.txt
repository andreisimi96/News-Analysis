Preşedintele Federaţiei Române de Fotbal, Răzvan Burleanu, a declarat, luni, într-o conferinţă de presă, că arbitrajul video (VAR) ar putea fi implementat cel mai curând în sezonul 2019-2020 al Ligii I.
"Federaţia Română de Fotbal susţine implementarea VAR-ului, iar LPF ar trebui să găsească modalităţile financiare pentru asta. Prin VAR influenţezi arbitrajul şi jocul la final. Suporterii, antrenorii şi jucătorii vor fi mult mai încrezători în deciziile luate de arbitru. Centralul va avea posibilitatea de a urmări o reluare. Pentru că azi toţi avem această posibilitate, cu excepţia arbitrului, cel care trebuie să ia decizia. Trebuie să intrăm într-o fază de testare la care să participe toţi arbitrii, iar apoi, după cel puţin jumătate de campionat, să îţi poţi asuma implementarea. Cel mai rapid termen de implementare al arbitrajului video este sezonul următor (n.r - 2019-2020). Investiţia pentru LPF va fi între 1 şi 1,5 milioane de euro anual", a spus preşedintele.
Acesta a adăugat că marea provocare va fi ca întreruperea jocului pentru fazele litigioase să fie sub 80 de secunde. "Azi, între întreruperea jocului şi decizia VAR se scurg cam 80 de secunde la Cupa Mondială. În campionatele din Italia sau Anglia acest timp a fost redus la 40 de secunde. Deci FRF susţine necondiţionat implementarea VAR-ului, cu menţiunea că sistemul trebuie testat înainte", a precizat Burleanu.
AGERPRES (editor: Marius Ţone, editor online: Simona Aruştei)
