Câteva sute de persoane participă sâmbătă, în Capitală, la "Marşul Diversităţii", între care şi ambasadorul Marii Britanii la Bucureşti, Paul Brummell.
"Sunt aici pentru Bucharest Pride. Ambasada Marii Britanii în România este fericită să sprijine Bucharest Pride, e o oportunitate de a sărbători comunitatea LGBT aici în România. Într-o lună, pe 6 iulie, aşteptăm London Pride în Marea Britanie. Este o sărbătoare foarte mare în acest an, sărbătorim 51 de ani de la dezincriminarea homosexualităţii în Marea Britanie şi aşteptăm 26.000 de persoane. Sunt foarte fericit că există şi un Bucharest Pride şi este un mesaj foarte important că diversitatea ne îmbogăţeşte", a afirmat diplomatul.
Întrebat cum comentează faptul că lângă parada LGBT se află zeci de mii de persoane, participante la mitingul PSD, Paul Brummel a răspuns: "Cred că este un semn de democraţie vivace. Este foarte important că într-o democraţie toţi pot să exprime punctele lor de vedere, opiniile lor într-un mod pacifist".
Participanţii la "Marşul Diversităţii" s-au adunat pe Calea Victoriei. Ei flutură steaguri reprezentative ale comunităţii LGBT şi baloane cu culorile acesteia.
"Marşul Diversităţii" se desfăşoară pe următorul traseu: Piaţa Victoriei - Calea Victoriei - bd. Regina Elisabeta - Piaţa Universităţii, zona statui. AGERPRES/(AS - autor: Mihai Stoica, editor: Andreea Rotaru, editor online: Adrian Dădârlat)
