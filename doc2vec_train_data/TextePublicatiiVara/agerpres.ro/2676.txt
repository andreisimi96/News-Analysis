Premierul Viorica Dăncilă şi-a arătat aprecierea faţă de nivelul de digitalizare la care a ajuns statul eston, în cadrul unei vizite la showroom-ul e-Estonia, la Tallin, cel mai important centru executiv de informare, prin intermediul căruia este realizată prezentarea modalităţii de funcţionare a societăţii digitale estone.
"Prim-ministrul României a asistat la realizarea unei prezentări detaliate, axată pe introducerea mecanismelor implicate în digitalizarea societăţii estone, sistem care a permis trecerea în revistă a principalelor e-soluţii şi e-servicii, respectiv a modalităţilor de eficientizare a funcţionării statului şi a oferirii serviciilor de calitate cetăţenilor. În acest context, premierul Viorica Dăncilă a salutat nivelul de digitalizare la care a ajuns statul eston şi a apreciat că poate constitui un adevărat model pentru orice stat din lume", se arată într-un comunicat al Guvernului transmis, sâmbătă, AGERPRES.
În ceea ce priveşte domeniul digitalizării, şeful Executivului român a arătat apreciere pentru flexibilitatea şi capacitatea sistemului eston de a integra diferitele sale părţi, fapt ce a permis atât îmbunătăţirea serviciilor electronice, cât şi sistemelor guvernamentale să ofere servicii de calitate cetăţenilor.
"În marja vizitei la Showroom-ul e-Estonia, a fost semnat Memorandumul de înţelegere între Ministerul pentru Mediul de Afaceri, Comerţ şi Antreprenoriat şi Agenţia de Investiţii Estonă, care va permite dezvoltarea unui mecanism important în stimularea afacerilor dintre România şi Estonia şi va constitui baza pentru dezvoltarea unor strânse relaţii comerciale şi creşterea nivelului de investiţii bilaterale", se mai precizează în comunicatul citat.
Din partea Guvernului României, Memorandumul a fost semnat de către ministrul Radu Oprea. AGERPRES/(AS - autor: Daniel Alexandru Florea, editor: Mirela Bărbulescu, editor online: Andreea Lăzăroiu)
