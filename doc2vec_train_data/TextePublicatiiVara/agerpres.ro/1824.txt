Şcoala Naţională de Pregătire a Agenţilor de Penitenciare Târgu Ocna a organizat, în perioada 6 - 8 iunie, a opta ediţie a Seminarului Tehnic Internaţional "Autoapărarea - educaţie şi spirit", eveniment unic în sistemul penitenciarelor, invitatul special fiind Ionuţ Iftimoaie, campion mondial WKN - SuperKombat.
Potrivit unui comunicat de presă remis AGERPRES de conducerea şcolii, seminarul reuneşte instituţii ce fac parte din sistemul public de apărare, ordine publică şi siguranţă naţională ale statului care au atribuţii în instituirea şi menţinerea ordinii publice, stabilite în funcţie de sarcinile şi misiunile complexe pe care le au de îndeplinit.
"Obiectivul seminarului a fost realizarea unui schimb de experienţă, idei şi bune practici între reprezentanţii instituţiilor care fac parte din sistemul public de apărare, ordine publică şi siguranţă naţională ale statului român şi din străinătate, respectiv crearea în cadrul celor trei zile de activitate, a unui modul de învăţare şi consolidare a elementelor de intervenţie profesională utilizate în activitatea curentă a participanţilor", au precizat, în comunicatul de presă, reprezentanţii Şcolii Naţionale de Pregătire a Agenţilor de Penitenciare Târgu Ocna.
Seminarul a fost coordonat de comisarul de penitenciare Florinel Şilohi, profesor şi antrenor de autoapărare cu centura neagră 5 DAN Taekwondo WT în cadrul Şcolii Naţionale de Pregătire a Agenţilor de Penitenciare şi coordonator al departamentului de autoapărare din cadrul Federaţiei Române de Taekwondo WTF, împreună cu alţi tehnicieni desemnaţi de federaţie.
La această ediţie au participat delegaţii formate din specialişti în autoapărare, pregătire fizică şi militară din cadrul Detaşamentul cu destinaţie specială "Pantera" din Republica Moldova, Statul Major al Forţelor Aeriene, Şcoala militară de subofiţeri de jandarmi "Petru Rareş" Fălticeni, Academia Forţelor Aeriene "Henry Coandă" Braşov, Asociaţia Sportivă "Vigorlegio" Italia, Inspectoratul judeţean de Jandarmi Bacău, Şcoala militară de subofiţeri jandarmi "Grigore Alexandru Ghica" Drăgăşani, Batalionul 9 Jandarmi Protecţie Instituţională Bucureşti, Detaşamentul 1 Jandarmi Intervenţie Antiteroristă Braşov, Detaşamentul SAS al Inspectoratului Judeţean de Poliţie Covasna, Inspectoratul Teritorial al Poliţiei de Frontieră Iaşi, UM 02180 Bucureşti, Structurile asociate pentru măsuri de securitate specială din Administraţia Naţională a Penitenciarelor, precum şi specialişti din Slovenia, Spania, Ungaria, Polonia şi Italia. AGERPRES/(AS - autor: Gabriel Apetrii, editor: Nona Jalbă, editor online: Ada Vîlceanu)
