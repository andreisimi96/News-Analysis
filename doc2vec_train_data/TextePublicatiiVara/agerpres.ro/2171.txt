Cancerul este una dintre cele mai importante probleme de sănătate publică cu care se confruntă toate statele, iar statisticile pentru ţara noastră "sunt îngrijorătoare", a afirmat, marţi, Diana Păun, consilier de stat la Administraţia Prezidenţială, precizând că imunoterapia este tendinţa la nivel mondial în medicina oncologică.
"Cancerul (...) reprezintă una dintre cele mai importante probleme de sănătate publică cu care se confruntă toate statele lumii şi pentru lupta împotriva căruia îşi unesc forţele. Din nefericire, statisticile pentru ţara noastră (...) sunt îngrijorătoare. Cele mai frecvente forme de cancer sunt cancerul bronhopulmonar şi cancerul de sân. Conform statisticilor Organizaţiei Mondiale a Sănătăţii, incidenţa cancerului de col uterin este de două ori mai mare decât media Uniunii Europene în România, iar mortalitatea datorată acestui tip de de cancer este de trei ori mai mare decât media Uniunii Europene", a declarat Diana Păun la masa rotundă "Imunoterapia oncologică. Accesul la tratamente inovatoare în România, în prezent şi în perspectivă".
Potrivit acesteia, controlul cancerului în ţara noastră reprezintă o prioritate strategică, sectorială, care face parte din Strategia naţională de sănătate 2014-2020.
"Anii care urmează se vor afla sub auspiciile unei schimbări de paradigmă, o schimbare care presupune trecerea de la medicina tradiţională, care tratează efectele, la medicina modernă, personalizată, care are în centrul preocupărilor identificarea şi tratarea cauzei (...) Progresul înregistrat în medicina oncologică, inclusiv în domeniul imunoterapiei, contribuie la diminuarea ratei de deces prin cancer şi la îmbunătăţirea calităţii vieţii pacientului", a spus Diana Păun.
Ea a precizat că ţara noastră trebuie să se ralieze reţelelor europene şi mondiale, pentru ca profesioniştii români să aibă acces la cele mai recente rezultate înregistrate în medicina oncologică şi pentru a oferi pacientului român tratamente moderne.
"Cercetarea este şansa pe care România o are prin potenţialul uman deosebit pe care îl deţine (...) Avem nevoie de un cadru de reglementare predictibil, avem nevoie de un management profesionist, de o finanţare adecvată, avem nevoie de un angajament solid şi de colaborarea tuturor celor responsabili. În domeniul oncologiei, (...) beneficiile sunt enorme în rândul pacientului şi încep de la reducerea numărului de persoane diagnosticate cu cancer până la creşterea ratei de supravieţuire. (...) Imunoterapia este tendinţa la nivel mondial în acest sector şi trebuie şi noi să găsim pârghiile pentru a ne ralia acestui trend", a mai arătat Diana Păun.
Autorităţi din domeniul sănătăţii, medici, reprezentanţi ai asociaţiilor de pacienţi şi ai industriei farmaceutice au participat marţi la masa rotundă "Imunoterapia oncologică. Accesul la tratamente inovatoare în România, în prezent şi în perspectivă", organizată la Palatul Parlamentului de Federaţia Asociaţiilor Bolnavilor de Cancer şi Comisia pentru sănătate publică din Senat, în parteneriat cu Centrul pentru Inovaţie în Medicină şi Asociaţia Pacientul 2.0. AGERPRES/(A, AS - autor: Mădălina Cerban, editor: Florin Marin, editor online: Anda Badea)
