Catedrala Westminster va deschide pentru turişti, începând din 11 iunie, o serie de galerii ce au rămas închise pentru public timp de 700 de ani şi care oferă vizitatorilor o perspectivă spectaculoasă asupra naosului acestui emblematic edificiu religios din Londra, în care sunt încoronaţi de secole suveranii britanici, informează AFP.
Perspectiva oferită de "triforium" (galerii aflate deasupra arcadelor), la 16 metri deasupra pardoselei abaţiei, este perfect aliniată cu axul naosului şi a fost considerată "cea mai frumoasă din Europa" de către poetul britanic John Betjeman.
Aceste galerii, complet renovate, au fost construite iniţial în secolul al XIII-lea pentru a găzdui capele, care, însă, nu au mai fost amenajate niciodată.
Ele au fost utilizate apoi ca spaţii de depozitare, devenind, de asemenea, locurile predilecte ale echipelor de televiziune care filmau ceremoniile regale, precum nunta prinţului William cu Catherine Middleton în 2011.
Pentru a pătrunde în aceste zone, vizitatorii vor trebui să treacă printr-un turn, echipat cu un ascensor şi o scară cu 108 de trepte, special concepută pentru această ocazie. Noua construcţie modernă, al cărui stil gotic se încadrează perfect în cel al catedralei, reprezintă "prima dezvoltare majoră" a abaţiei realizată după anul 1745, a subliniat pentru AFP diaconul local John Hall.
Pentru a realiza integrarea turnului în edificiul religios, constructorii au utilizat o parte din cele 30.000 de fragmente de sticlă descoperite cu ocazia lucrărilor de renovare a "triforiumului", ce datau dintr-o perioadă cuprinsă între anii 1250 şi 1500.
În plus faţă de perspectiva spectaculoasă pe care o oferă, galeriile, denumite "Queen's Diamond Jubilee Galleries", găzduiesc un muzeu ce prezintă rolul jucat de catedrala Westminster în istoria secolelor trecute.
Printre cele aproximativ 300 de obiecte expuse se află şi declaraţia oficială a nunţii cuplului William-Kate, un exemplar din "Magna Carta" - textul fondator al democraţiei şi dreptului constituţional modern - dar şi un portret al reginei Elisabeta a II-a, realizat cu ocazia jubileului ei de diamant, celebrat în 2012.
Este expusă şi o efigie funerară a reginei Elisabeta I (1558-1603). "Atunci când un rege sau o regină erau înmormântaţi (în abaţie, n.r.), o efigie era creată, mai întâi din lemen, apoi din ceară, şi îmbrăcată cu articole vestimentare ale defunctului", a explicat John Hall. Efigia era apoi culcată deasupra mormântului sau instalată alături de acesta.
Catedrala Westminster, unul dintre cele mai frecventate obiective turistice din capitala Marii Britanii, primeşte peste 1 milion de vizitatori străini în fiecare an.
AGERPRES/(AS - autor: Florin Bădescu, editor: Codruţ Bălu, editor online: Simona Aruştei)
