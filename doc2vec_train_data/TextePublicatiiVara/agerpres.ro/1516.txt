Românii trebuie să consume produse româneşti pentru ca banii să se întoarcă în economia românească, a afirmat, joi, în cadrul conferinţei dedicate produsului românesc, Dorin Cojocaru, preşedintele Asociaţiei Patronale Române din Industria Laptelui (APRIL).
"Această conferinţă are o tradiţie, este selectivă. Mediul de afaceri românesc 100%, cu o cifră de afaceri nu foarte mare, şi care se raportează totdeauna la IMM-uri. Patriotismul nu trebuie să aibă culoare politică. Cred că ar trebui să uităm de politică atunci când vorbim despre producătorul român de produse româneşti. Mai ales când vorbim despre Centenar. Eu spun că avem peste 2.000 de ani de produs românesc. Ideea e că nu mor caii când vor câinii şi să sperăm că va fi mai bine. Decât mulţi şi dezbinaţi, mai bine mai puţini şi uniţi. Îmi doresc ca astăzi să fim mai degajaţi, mai interactivi. Nu sunt disperat sau cu mâinile pe piept să spun că suntem pe ducă. Trebuie să consumăm produse româneşti şi să întoarcem banii în economia românească. Atunci când vorbeşti despre 100 de ani de România, trebuie să fii sobru, iar glumele trebuie să le lăsăm pentru televiziuni", a spus Cojocaru.
Reprezentanţi ai autorităţilor şi organizaţiilor din industria alimentară participă, joi, la expo-conferinţa "Produsul românesc", organizată la Clubul Diplomatic din Capitală.
Printre temele de discuţie se vor afla iniţiativele legislative care au ca scop sprijinirea produsului românesc şi a producătorilor din România, ce trebuie să ştie producătorul român pentru a evita publicitatea mincinoasă sau retragerea de la raft, de la frauda alimentară la integritate alimentară, greşeli de etichetare a produselor alimentare româneşti. AGERPRES/(A, AS - autor: Daniel Badea, editor: Andreea Marinescu, editor online: Gabriela Badea)
