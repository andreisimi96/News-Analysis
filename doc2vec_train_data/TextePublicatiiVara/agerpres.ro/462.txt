Doi bărbaţi au murit, la 30 mai 2018, după ce au intrat în stare de inconştienţă din cauza gazelor toxice din interiorul unei fose septice pe care o decofrau, a informat purtătorul de cuvânt al Inspectoratului de Poliţie Judeţean (IPJ) Gorj, Andrei Lazăr.
"Este vorba de doi bărbaţi, de 38 şi 41 de ani, care, în timp ce efectuau lucrări de decofrare în interiorul unei fose septice ce aparţine unui imobil de pe strada Termocentralei din Târgu-Jiu, din cauza gazelor toxice din interior, au intrat în stare de inconştienţă. Echipajele medicale au declarat, în final, decesul acestora", a precizat Andrei Lazăr.
De la începutul anului 2018, s-au produs mai multe accidente de muncă soldate cu victime:
23 mai 2018 - Doi muncitori au murit şi alţi doi au fost salvaţi, după ce au căzut într-un bazin cu dejecţii al unei staţii de epurare din oraşul Însurăţei, conform informaţiilor furnizate de purtătorul de cuvânt al Inspectoratul pentru Situaţii de Urgenţă (ISU) Brăila, Ştefan Stoian.
Accidentul s-a produs după ce un angajat al Companiei de Utilităţi "Dunărea" Brăila a scăpat o pompă în bazinul plin cu dejecţii al staţiei de epurare, iar ceilalţi trei bărbaţi, angajaţi ai aceleiaşi companii, au încercat să îl ajute să iasă, însă au căzut şi ei în bazin. În total au fost cinci victime. Ultima dintre ele, un pompier de la ISU Brăila, care a alunecat în timp ce încerca să-i salveze pe cei patru muncitori, se află în afara oricărui pericol.
Bazinul în care au căzut cei cinci are o adâncime de aproximativ 10 metri.
4 mai - Trei lucrători portuari au fost victimele unui grav accident de muncă ce s-a produs în dana 129 din Portul Constanţa Sud. Potrivit ISU Dobrogea, din primele informaţii a reieşit că muncitorii au fost răniţi de braţul unei macarale, care s-a rupt şi i-a surprins pe cei ce se aflau în zonă.
3 mai - Un accident de muncă a avut loc la Băile Olăneşti. O autoutilitară a căzut de pe un pod, în zona de lucru, iar şoferul acesteia, în vârstă de 42 de ani, din Râmnicu Vâlcea, a murit. Accidentul s-a produs pe DJ 656 Olăneşti - Comanca, pe un pod pe care se executa lucrări de consolidare şi reabilitare.
3 aprilie - Doi muncitori au căzut de la înălţime, în incinta unui şantier de construcţii din Sectorul 3 al Capitalei. Un muncitor a murit, iar celălalt a fost grav rănit. Cei doi muncitori ar fi căzut de la o înălţime de aproximativ 50 de metri.
2 aprilie - Doi muncitori cu vârste de 40 şi 45 de ani au fost transportaţi la Spitalul Clinic Judeţean de Urgenţă din Sibiu, după ce le-a căzut pe picioare o placă de beton, în timp ce ce aflau pe şantierul de lângă complexul comercial. Cei doi bărbaţi, în momentul producerii accidentului, erau pe şantierul de extindere al mall-ului, într-o zonă în care nu au acces clienţii magazinelor.
17 martie - Un angajat al carierei de calcar Bistriţa (comuna Costeşti), un bărbat de 54 de ani, a murit în urma unui accident de muncă.
20 februarie - Un bărbat în vârstă de 25 ani s-a accidentat grav după ce a căzut de pe un stâlp de electricitate, de la o înălţime de aproximativ 5-6 metri, potrivit informaţiilor furnizate de Inspectoratul pentru Situaţii de Urgenţă Bistriţa-Năsăud. Incidentul s-a produs în comuna Măgura Ilvei, iar bărbatul rănit era angajat al unei firme private care efectua lucrări la reţeaua de electricitate din zonă.
20 februarie - Un bărbat în vârstă de 31 ani, angajat al unei societăţi care îşi desfăşura activitatea în cariera de piatră Bologa, din judeţul Cluj, a murit după ce a căzut de la o înălţime de 100 de metri.
29 ianuarie - Doi angajaţi ai RADET au murit după ce au fost prinşi în subteran în timp ce lucrau la o conductă de termoficare şi aceasta s-a fisurat. Accidentul s-a produs în zona Iuliu Maniu, în apropiere de Complex Leu din Bucureşti. Unul dintre muncitori nu a putut ieşi din subteran şi a fost găsit mort, iar celălalt a fost transportat în stare critică, cu arsuri pe 80% din suprafaţa corpului, la Spitalul Militar, unde a murit ulterior. AGERPRES/(Documentare - Cerasela Bădiţă, Doina Lecea; editor: Liviu Tatu, editor online: Anda Badea)
