Campioana de la US Open, americanca Sloane Stephens, nr.10 mondial, s-a calificat în premieră în sferturile de finală ale turneului de tenis de la Roland Garros, al doilea de Mare Şlem al anului, după ce a trecut duminică în două seturi, 6-2, 6-0, de estonianca Anett Kontaveit (Nr.24), în 52 de minute.
Kontaveit crease surpriza după ce a eliminat-o pe cehoaica Petra Kvitova, a opta jucătoare a lumii şi una din pretendentele la titlu.
Sloane Stephens va juca pentru un loc în semifinale cu daneza Caroline Wozniacki (Nr.2) sau cu rusoaica Daria Kasatkina (Nr.14).
AGERPRES (editor: Vlad Constantinescu, editor online: Irina Giurgiu)
