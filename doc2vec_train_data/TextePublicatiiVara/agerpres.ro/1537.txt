Grădina Botanică ''Vasile Fati'' din Jibou, unul din principalele obiective turistice din Sălaj, poate fi vizitată gratuit, joi, la împlinirea a jumătate de secol de existenţă, prilej cu care instituţia a pregătit şi diverse activităţi pentru cei care-i vor trece pragul, inclusiv un inedit concurs de pescuit.
"La împlinirea a 50 ani de existenţă, instituţia noastră vă aşteaptă să o vizitaţi gratuit şi să participati la activităţile care se vor desfăşura in intervalul 10,00-16,00, pentru toţi cei care îi vor trece pragul", se arată în evenimentul creat pe pagina de Facebook a Grădinii Botanice Jibou.
Potrivit directorului instituţiei, Cosmin Sicora, printre activităţile pregătite pentru vizitatori se numără şi un inedit concurs de pescuit.
"Avem un mic lac în incinta grădinii şi ne-am gândit că ar fi interesant să organizăm pentru cei interesaţi un concurs de pescuit sportiv. La final vom cântări peştii prinşi de fiecare concurent şi câştigătorilor le vom oferi diplome şi medalii", a precizat, pentru AGERPRES, Cosmin Sicora.
Acesta a subliniat faptul că ziua de 7 iunie are o dublă semnificaţie pentru Grădina Botanică din Jibou, respectiv data la cere se năştea, în 1932, întemeietorul grădinii, profesorul Vasile Fati, decedat în 2007 şi data la care, în 1968, apărea hotărârea de Guvern privind înfiinţarea instituţiei.
Grădina Botanică Jibou se întinde pe 30 de hectare şi include un sector ornamental, grădina romană, rozarium, grădina japoneză, sector dendrologic, un complex de sere de 4.000 de metri pătraţi, acvarii cu peste 40 de specii şi varietăţi de peşti, galerie amazoniană cu cascade artificiale, plante tropicale şi specii de papagali, precum şi un parc zoologic cu cerbi, căprioare, porci mistreţi şi voliere cu păsări.
În curtea grădinii se află Castelul Wesselenyi, cea mai mare construcţie în stil baroc din ţară. AGERPRES / (A - autor: Sebastian Olaru, editor: Irina Poenaru, editor online: Gabriela Badea)
