Tineri artişti din nouă ţări ale lumii participă, la Deva, la prima ediţie a manifestării culturale "Zilele Mozart la Teatru", în care publicul este invitat, până pe 31 mai, să vizioneze gratuit cinci spectacole de operă, dintre care două pentru copii, în cadrul unui proiect muzical ce este dedicat Centenarului Marii Uniri.
"Încercăm, prin acest maraton de operă, să celebrăm Centenarul Marii Uniri, deoarece prin muzică unim oamenii, unim spiritele. Ne bucurăm, pe această cale, să avem atâţia oameni frumoşi, talentaţi, pentru că alături de noi sunt artişti din nouă ţări: România, Grecia, Austria, Elveţia, Olanda, Italia, Irlanda, Turcia şi SUA", a declarat miercuri, pentru AGERPRES, directorul Teatrului de Artă Deva, Mihai Panaitescu.
Evenimentul cultural face parte din proiectul internaţional "Laboratorul liric", desfăşurat de teatrul din Deva în colaborare cu o companie de operă din Viena, şi îşi propune să valorifice vocile tinere ale genului.
Organizatorii au pregătit două spectacole de operă: "Bastien şi Bastienne" şi "Nunta lui Figaro", ultimul cu trei distribuţii diferite, pentru a selecta ulterior artiştii care vor cânta în varianta finală, ce va fi prezentată la festivalul de operă în aer liber "Hunedoara Lirică", ce va avea loc în această vară la Castelul Corvinilor şi la poalele Cetăţii Deva.
"Nu întâmplător, în acest teatru, geniul lui Mozart se face, din nou, auzit. Mozart se cântă peste tot şi acum pot fi auzite aici cele două producţii. Centenarul poate fi sărbătorit şi prin aceste seri de muzică şi sperăm că publicul va fi prezent atât la spectacolele de copii, cât şi la cele pentru adulţi. La spectacolul 'Nunta lui Figaro' sunt trei distribuţii pentru că artiştii au fost selectaţi în urma unor audiţii ce au avut loc la Viena, Deva şi Oradea. Cei mai buni dintre ei vor lua parte la deschiderea festivalului de operă Hunedoara Lirică", a spus, la rândul său, maestrul Theodore Coresi, capelmaistrul evenimentului.
Spectacolul "Nunta lui Figaro" este realizat cu distribuţie internaţională, în regia Eugeniei Arsenis, de la Opera din Atena.
"Trebuie să spun că limba nu a reprezentat un obstacol în realizarea acestui spectacol internaţional. Pentru mine a fost o experienţă deosebită să întâlnesc şi să lucrez cu aceşti artişti minunaţi. De asemenea, publicul a reacţionat cu căldură la spectacolul nostru", a afirmat Eugenia Arsenis, după avanpremiara spectacolului.
Directorul teatrului din Deva a mai arătat că intervenţiile corului din spectacolul "Nunta lui Figaro" au fost susţinute de elevi de la Liceul de Artă din Deva, pregătiţi de profesorul Călin Sân, şi că jumătate din orchestră este formată din tineri instrumentişti care studiază la aceeaşi şcoală. AGERPRES/(A, AS - autor: Sorin Blada, editor: Diana Dumitru, editor online: Ada Vîlceanu)
