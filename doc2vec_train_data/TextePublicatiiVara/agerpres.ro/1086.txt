Mişcarea Let's Do It, România! anunţă recrutarea de voluntari pentru echipa de organizare a Zilei de Curăţenie Naţională, eveniment ajuns la a VI-a ediţie, care urmează să se desfăşoare pe data de 15 septembrie.
"150 de ţări din întreaga lume se unesc în cea mai ambiţioasă mişcare civică la nivel internaţional - World Cleanup Day. Pe 15 septembrie 2018, milioane de voluntari din întreaga lume vor spune 'Let's Do It!' în lupta împotriva uneia dintre cele mai presante probleme de mediu - deşeurile. World Cleanup Day va începe pe 15 septembrie, la ora 10,00, în Noua Zeelandă. Valul de acţiuni de curăţenie va urma soarele prin 24 de fusuri orare şi se va încheia 36 de ore mai târziu în Hawaii. Obiectivul World Cleanup Day este de a mobiliza 5% din populaţia Globului pentru a produce o schimbare reală de comportament", se arată într-un comunicat transmis marţi AGERPRES de Let's Do It, România!.
Evenimentul are următorul calendar: în perioada 1 mai - 30 august - recrutarea voluntarilor pentru echipa de organizare; 15 mai - 31 august - realizarea Hărţii Deşeurilor cu ajutorul aplicaţiei de mobil World Cleanup; 15 mai - 15 iulie - mobilizarea partenerilor cheie (companii, autorităţi, media); 1 iulie - start înscrieri pentru Ziua de Curăţenie Naţională şi Globală; 15 septembrie - Ziua de Curăţenie Globală.
Echipa Let's Do It, Romania! recrutează voluntari pentru organizare atât pentru echipa centrală de la Bucureşti, cât şi pentru echipele locale din fiecare judeţ. Sunt căutaţi voluntari în domenii precum comunicare, IT, HR, fundraising, logistică, organizator de evenimente sau relaţia cu autorităţile publice. În acest moment, reţeaua naţională numără peste 100 de membri. Toţi cei interesaţi pot aplica pe site-ul letsdoitromania.ro la secţiunea "Hai în echipă!".
"Cartarea sau identificarea mormanelor de deşeuri va fi realizată cu ajutorul aplicaţiei de mobil World Cleanup. Aplicaţia a fost dezvoltată plecând de la modelul anterior creat în România în anul 2015 şi poate fi descărcată gratuit din AppStore sau GooglePlay. Cartarea va avea loc în perioada 15 mai - 31 august, iar voluntarii pot participa la evenimentele de cartare comunicate prin pagina de Facebook Let's Do It, Romania! sau individual, ori de câte ori descoperă o zonă cu deşeuri. Toate zonele cu deşeuri sunt încărcate în World Waste Platform, prima bază de date despre deşeuri dezvoltată la scală internaţională. Aceasta cuprinde informaţii despre loc, tipuri, originea deşeurilor pentru analiză şi pentru a arăta progresul realizat", a menţionat aceeaşi sursă.
Parteneri instituţionali în România sunt Ministerul Mediului, Ministerul Apelor şi Pădurilor şi Ministerul Educaţiei Naţionale. Parteneri nonguvernamentali: AIESEC, ANOSR, CNE, CTR, Cercetaşii României, Federaţia VOLUM, Grup PONT, JCI, UOSMR, FDSC.
Mişcarea Let's Do It, World!, organizatorul evenimentului World Cleanup Day, a luat naştere în 2008, atunci când Estonia a organizat prima Zi de Curăţenie Naţională şi a reuşit să mobilizeze 50.000 de voluntari într-o singură zi. România este parte din reţeaua internaţională Let's Do It World! încă de la început, fiind a patra ţară care a organizat o acţiune naţională de curăţenie. Comunitatea s-a dezvoltat în ultimii 10 ani şi numără astăzi 150 de ţări cu experienţă sau care vor organiza pentru prima oară o Zi de Curăţenie Naţională în 2018.
Din 2010 şi până în prezent, "Let's Do It, Romania!" a implicat peste 1.400.000 de voluntari în acţiuni de curăţenie naţională şi peste 50.000 de elevi şi părinţi în proiecte de educaţie ecologică, fiind curăţate 18.000 de tone de deşeuri. AGERPRES/(AS - autor: Irinela Vişan, editor: Andreea Rotaru, editor online: Gabriela Badea)
Sursa foto:  letsdoitromania.ro  
