Pictoriţa de origine spaniolă stabilită la Londra Miriam Escofet a câştigat BP Portrait Award 2018, acordat în fiecare an de National Portrait Gallery, în valoare de 35.000 de lire (40.000 de euro), potrivit muzeului londonez citat de EFE.
Miriam Escofet, 51 de ani, a obţinut luni acest premiu, unul dintre cele mai importante din lume la această categorie, pentru portretul său în ulei ''An Angel at my Table'', în care o reprezintă pe mama ei cu părul alb bând ceaiul dintr-un serviciu de porţelan.
Sursa foto:  www.miriamescofet.com  
Artista, care s-a născut la Barcelona şi s-a mutat cu familia ei în Marea Britanie când avea 12 ani, a fost selectată dintre 2.667 de candidaţi din 88 de ţări şi a obţinut de asemenea o comandă din partea muzeului în valoare de 7.000 de lire ( 8.000 de euro).
Membrii juriului au apreciat "intimitatea rezervată a compoziţiei lui Escofet, care evocă atât liniştea interioară a modelului său cât şi ideea de mamă universală". Pictoriţa a fost selectată de patru ori pentru acest premiu, pe care în sfârşit îl câştigă cu o lucrare realistă şi eterică ce reprezintă, potrivit ei, "figura mamei universale".
Premiul doi, dotat cu 12.000 de lire (13.600 de euro), a fost acordat artistei americane Felicia Forte, pentru lucrarea ''Time Traveller, Matthew Napping'', în timp ce premiul trei, în valoare de 10.000 de lire (11.300 de euro), i-a revenit artistului chinez Zhu Tongyao pentru ''Simone'', un portret al fiului vecinului său. AGERPRES/(AS-autor: Mihaela Nicolaescu, editor: Mariana Ionescu, editor online: Gabriela Badea)
Sursa foto:  www.miriamescofet.com
