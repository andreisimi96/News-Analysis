Jurnalista Verena Toepper şi fotografa Maria Feck de la publicaţia Der Spiegel au primit marţi marele premiu Lorenzo Natali 2018, acordat în cadrul evenimentului Zilele Europene ale Dezvoltării, pentru un material despre accesul dificil al fetelor din Kenya la produse pentru igiena personală.
''În epoca dezinformării şi algoritmilor digitali, acest tip de jurnalism profesionist, bazat pe fapte, este mai important ca oricând'', a precizat Neven Mimica, comisarul european pentru cooperare internaţională şi dezvoltare, în discursul din cadrul ceremoniei de premiere.
Articolele premiate au fost alese din 620 de propuneri care tratează punerea în practică a celor cinci piloni din agenda pentru dezvoltare durabilă: oameni, planeta, pace, prosperitate, parteneriat.
Câştigătorii de anul acesta ai celorlalte categorii sunt: Ridwan Karim Dini-Osman, pentru un articol despre criza din Ghana, Andrew Mambondiyani, cu un articol despre Beira, cel de-al doilea oraş ca mărime din Mozambic, aflat în pericol să se prăbuşească, Parth Nikhil, cu un articol despre condiţiile grele în care lucrează muncitorii la trestie de zahăr din India, Chitrangada Choudhury, despre cunoştinţele agro-ecologice ale populaţiei indigene, Ahmer Khan, despre o şcoală improvizată sub un pod în New Delhi, Verena Töpper şi Maria Feck despre dificultatea cu care fetele din Kenya îşi procură produsele sanitare pentru menstruaţie. Premiul tematic a fost acordat lui Achille Fatondji pentru un articol despre mutilarea genitală a femeilor.
Premiul Lorenzo Natali se acordă în două categorii, una pentru grupa de vârstă 21-26 de ani, cealaltă pentru peste 27 de ani, iar în fiecare categorie este ales un câştigător pentru fiecare regiune: Africa, lumea arabă, Orientul Mijlociu, Asia şi Pacific, America Latină şi Caraibe şi Europa. Marele câştigător este ales dintre premianţii la categoriile regionale, iar un premiu tematic special este acordat unui articol care tratează tema forumului.
Premiile au fost acordate de un juriu format din jurnalişti apreciaţi din toată lumea şi care anul acesta i-a inclus pe Bruce Shapiro de la Columbia School of Journalism, Mary Harper, editorul pentru zona Africa al BBC, Maroun Labaki, jurnalist 'Le Soir', Isabel Recavarren, jurnalistă peruană şi fondatoarea "Panorámica Lationamericana", Mahendra Ved, jurnalist din New Delhi şi preşedinte al Asociaţiei Jurnaliştilor din Commonwealth.
Creat în 1992 de către Comisia Europeană, Premiul Lorenzo Natali se acordă în memoria lui Lorenzo Natali, fost comisar european care a contribuit la promovarea programelor de dezvoltare şi de ajutoare ale Uniunii Europene.AGERPRES/(AS-autor: Simona Tatu, editor: Mariana Ionescu, editor online: Irina Giurgiu)
Sursa foto: ec.europa.eu/ europeaid
