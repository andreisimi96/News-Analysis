Argentina va disputa ultimul său meci amical de pregătire pentru Cupa Mondială de fotbal în Israel, pe 9 iunie, o alegere a federaţiei pe care selecţionerul argentinian Jorge Sampaoli a criticat-o, informează AFP.
"Nu sunt eu cel care decide când jucăm şi contra cui", a declarat selecţionerul într-o conferinţă de presă, marţi, la Buenos Aires, după meciul amical cu Haiti (4-0).
Sampaoli s-a ferit însă să facă vreo remarcă privind tensiunile dintre israelieni şi palestinieni. "Din punct de vedere sportiv, eu aş fi preferat să joc la Barcelona, dar aşa, vom fi nevoiţi să călătorim în ajunul meciului, să jucăm în Israel contra Israelului, iar apoi să mergem în Rusia. Acesta este programul făcut de AFA (Federaţia argentiniană)".
Argentina pleacă miercuri la Barcelona, pentru un stagiu de pregătire de opt zile, în perioada 31 mai - 8 iunie, înainte de a disputa ultimul meci amical în Israel.
Argentina va întâlni Islanda în primul său meci la Cupa Mondială, pe 16 iunie, urmând să mai joace în Grupa D cu Nigeria şi Croaţia.
AGERPRES (autor: Vlad Constantinescu, editor: Mihai Ţenea, editor online: Simona Aruştei)
