Mai a fost luna cea mai puţin mortală pentru civili în Siria de la începutul revoltei împotriva regimului lui Bashar al-Assad în 2011, a anunţat vineri Observatorul Sirian pentru Drepturile Omului (OSDO), citat de France Presse.
În total, 244 de civili au fost ucişi în mai, dintre care 33 de femei şi 58 de copii, potrivit OSDO, cu sediul la Londra şi care dispune de o reţea vastă de surse în această ţară sfâşiată de un război ce durează de peste şapte ani.
"Mai a fost luna cea mai puţin mortală pentru civili de la începutul revoluţiei siriene" în 2011, a declarat OSDO, care a anunţat cifra de 395 de civili ucişi în aprilie.
Bombardamentele guvernului au fost prima cauză de decese în rândul civililor în luna mai, potrivit ONG-ului.
Loviturile regimului au făcut 77 de morţi civili şi cele ale aliatului său rus 19.
De asemenea, treizeci şi nouă de civili au fost ucişi în raidurile coaliţiei internaţionale antijihadiste conduse de Statele Unite, în timp ce alţi doi au fost executaţi de gruparea Stat Islamic (SI).
Ceilalţi au fost ucişi de alţi beligeranţi, în timp ce conflictul implică mulţi actori locali şi regionali, potrivit OSDO.
Aceste cifre au fost publicate după ce forţele guvernamentale au recucerit de la rebeli şi jihadişti mai multe sectoare în regiunea Damascului, inclusiv în aprilie întreaga regiune Ghouta de Est, unde insurgenţii erau implantaţi de ani de zile.
Aceste victorii pentru regim au fost înregistrate după câteva luni de bombardamente masive ce au făcut sute de morţi şi răniţi.
Fronturile de luptă au fost relativ calme în mai, în timp ce regimul şi-a concentrat eforturile să scoată SI din sectoarele din sudul capitalei siriene.
Declanşat în 2011 de represiunea unor manifestaţii paşnice de către regim, conflictul din Siria a devenit mai complex pe parcursul anilor pe un teritoriu din ce în ce mai fragmentat.
El a făcut peste 350.000 de morţi şi milioane de persoane strămutate şi refugiaţi.AGERPRES/(AS - editor: Sorin Calciu, editor online: Ada Vîlceanu)
