Un oficial nord-coreean de rang înalt a fost primit vineri la Casa Albă de preşedintele Donald Trump, căruia i-a înmânat o scrisoare de la Kim Jong Un, relatează Reuters. Realizarea întâlnirii dintre Trump şi Kim - planificată iniţial pe 12 iunie, în Singapore - ar putea depinde de conţinutul scrisorii, apreciază agenţiile de presă internaţionale.
Emisarul de la Phenian, generalul Kim Yong Chol, este considerat unul din cei mai apropiaţi asistenţi ai lui Kim Jong Un, se afla pe lista neagră a Statelor Unite, înainte de negocierile privind un summit americano-nord-coreean; vineri, el a fost primit de preşedintele Trump chiar în Biroul Oval. El este oficialul cu rangul cel ai înalt din Coreea de Nord care poartă discuţii la Casa Albă după anul 2000, când un eveniment similar a avut loc în timpul preşedinţiei lui Bill Clinton.
Joi, trimisul special al lui Kim Jong Un s-a întâlnit, la New York, cu secretarul de stat american, Mike Pompeo, care a afirmat că dialogul său cu echipa nord-coreeană a fost substanţial. "Am vorbit despre priorităţile noastre pentru eventualul summit între liderii noştri", a menţionat Pompeo într-o postare pe Twitter, în finalul întâlnirii.
Kim Yong Chol s-a ridicat de la nivelul de bodyguard al lui Kim Jong Il - fostul lider de la Phenian, tatăl lui Kim Jong Un - pâna la una din cele mai influente poziţii în structurile militare nord-coreene. Funcţia sa a fost dealtfel şi motivul includerii sale pe lista neagră de la Washington, arată Reuters. AGERPRES/(AS - editor: Marius Hosu, editor online: Ada Vîlceanu)
