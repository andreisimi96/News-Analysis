"Plumb" este un volum de poezii semnat de George Bacovia (1881-1957). Publicat în 1916, "Plumb" reprezintă debutul editorial al poetului.
Cartea cuprinde poezia omonimă, una dintre cele mai reprezentative pentru opera bacoviană. Poezia "Plumb" este alcătuită din două catrene, care corespund celor două planuri ale realităţii, cel obiectiv, fizic şi cel interior, bazat pe introspecţie. Ambele conduc însă către aceleaşi simboluri şi sentimente reci, ale disperării şi dezolării.
În 1923, volumul "Plumb" a primit Premiul Ministerului Artelor.
Criticul literar Eugen Lovinescu scria în "Istoria literaturii române contemporane", despre întreaga operă a poetului, că Bacovia "a creat o atmosferă de copleşitoare dezolare, de toamnă cu ploi putrede, cu arbori cangrenaţi, limitată într-un peisagiu de mahala de oraş provincial, între cimitir şi abator, cu căsuţele scufundate în noroaie eterne, cu grădina publică răvăşită...". AGERPRES (Documentare - Horia Plugaru, editor: Mariana Zbora-Ciurel, editor online: Irina Giurgiu)
