Spectacolul Naţionalului bucureştean "Furtuna" de William Shakespeare, în regia lui Alexander Morfov, cu Ion Caramitru în rolul magicianului Prospero, va participa, la invitaţia Teatrului Arta Poporului din Beijing, la Festivalul Internaţional de Teatru care se desfăşoară în capitala Chinei, informează un comunicat al TNB transmis, joi, AGERPRES.
Organizat în perioada 22 iunie - 8 iulie, festivalul include trei reprezentaţii cu spectacolul românesc "Furtuna", pe 22, 23 şi 24 iunie, de la ora 19,30, ce vor avea loc pe principala scenă - Capital, într-o sală cu peste 900 de locuri.
''Furtuna'' - spectacol multipremiat - beneficiază de un decor semnat de bulgarul Nikola Toromanov.
Teatrul Arta Poporului din Beijing a fost fondat în 1952 de Cao Yu (1910 - 1996), considerat în China cel mai important dramaturg al secolului XX, care a revoluţionat drama autohtonă, pionier în genul Huaju (teatru bazat pe cuvânt şi marcat de influenţa occidentală), autor al unor piese ca: Furtuna (1933), Aurora (1936), Omul din Beijing (1940) - apreciată drept una dintre capodoperele dramei moderne chineze, Familia (1942), Podul (1945), Curaj şi sabie (1961), Wang Zhaojun (1979).
În cele şase decenii de activitate, Teatrul Arta Poporului din capitala Chinei s-a făcut cunoscut în toată lumea, spectacolele sale fiind reprezentate pe numeroase scene din Statele Unite ale Americii, Europa şi Rusia, dar şi la Hong Kong, Taiwan şi Macao.
Turneul Teatrului Naţional din Bucureşti reprezintă un demers semnificativ de diplomaţie culturală românească, contribuind la strângerea şi aprofundarea relaţiilor cu una dintre cele mai mari ţări din lume, deschizând drumul pentru continuarea unui dialog activ în acest domeniu, se arată în comunicatul citat.
Turneul se realizează cu susţinerea Institutului Cultural Român şi a Allianz Ţiriac Asigurări. AGERPRES/(AS - autor: Petronius Craiu, editor: Georgiana Tănăsescu, editor online: Ada Vîlceanu)
