Transelectrica şi Transgaz nu fac parte din Fondul Suveran de Dezvoltare şi Investiţii (FSDI), pentru că nu pot fi reuniţi "sub aceeaşi umbrelă" producătorii şi transportatorii de energie, a declarat luni, ministrul Economiei, Dănuţ Andruşcă.
"Domnilor senatori de la PNL şi USR: Folosiţi orice fel de pretext pentru a speria românii în legătură cu ratele şi dobânzile, din interese pe care nu le cunosc, dar care sigur nu au nimic de-a face cu politica bunului-simţ pe care o tot clamaţi. Dacă aţi fi citit legea Fondului Suveran sau dacă v-aţi fi obosit măcar să citiţi raportul comisiei de resort, aţi fi ştiut că nici Transelectrica, nici Transgaz nu fac parte din acest Fond, pentru că nu pot fi reuniţi sub aceeaşi umbrelă producătorii şi transportatorii de energie", a precizat Andruşcă, în plenul Senatului, unde s-a dezbătut moţiunea simplă "Daniel Andruşcă - piesă de mobilier în minister. Incompetenţa falimentează România".
Potrivit ministrului Economiei, principalele efecte ale Fondului Suveran se vor vedea în economie până în anul 2020.
"PIB va avea o creştere suplimentară de 20 miliarde de lei, iar prin construcţia de noi fabrici şi prin celelalte măsuri prevăzute, tot până în anul 2020, activitatea Fondului va genera 42.000 de locuri de muncă (...)", a precizat Andruşcă.
El a adăugat că banii FSDI vor veni din: dividende - "În următorii trei ani, Fondul va încasa dividende în valoare totală de aproximativ 10 miliarde de lei"; emiterea de obligaţiuni - "Din această sursă se estimează că în următorii trei ani se vor obţine venituri de 15 miliarde lei"; atragerea altor parteneri, în special din mediul privat - "În următorii trei ani, FSDI va putea atrage investiţii de 30 de miliarde de lei" şi din Fondul de privatizare - "Suma aproximativă: 9-10 miliarde lei".
Moţiunea simplă împotriva ministrului Economiei intitulată "Daniel Andruşcă - piesă de mobilier în minister. Incompetenţa falimentează România" a fost respinsă luni în plenul Senatului. AGERPRES /(A-autor: Sorin Peneş, editor: Mihai Simionescu, imagine: Marian Vlăduţ, redactor video: Marilena Stănescu, grafician: Andrei Cârlan, editor online: Anda Badea)
