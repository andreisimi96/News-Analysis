Tenismanul sârb Novak Djokovic, fost nr. 1 mondial, a opinat că Andy Murray, care revine pe teren după o pauză de aproape un an, va trebui să facă faţă în primul rând unei provocări mentale, relatează Reuters.
Scoţianul Andy Murray nu a mai jucat din luna iulie 2017, din cauza unei accidentări la şold, fiind învins în sferturi la Wimbledon, dar va reveni pe teren marţi, la turneul de la Queen's, unde va juca în primul tur cu australianul Nick Kyrgios.
''Cred că pentru el cea mai mare provocare va fi mereu cea mentală, a declarat Djokoic, care încearcă de asemenea să revină la cea mai bună formă după ce a suferit o operaţie la cot în acest an. Să-ţi scoţi totul din cap şi să laşi totul în urmă, să crezi că eşti bine acum, eşti sănătos şi te poţi concentra la jocul tău, în loc să te gândeşti 50% din timp dacă se poate întâmpla ceva sau nu''.
Sârbul, cu 12 titluri de Grand Slam în palmares, a adăugat că iarba nu i se pare suprafaţa potrivită pe care Murray să-şi facă revenirea: ''Nu ştiu în ce stare sunt şoldurile lui, dar ar putea fi puţin periculos dacă alunecă pe iarbă. Poate apărea ceva neprevăzut şi iarba este mereu genul de suprafaţă unde un pas, te poate să faci ceva greşit, mai ales la şolduri''. AGERPRES/(autor: Teodor Ciobanu, editor: Mihai Ţenea, editor online: Gabriela Badea)
