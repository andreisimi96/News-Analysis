Cel puţin 51 de civili, printre care mai mulţi copii, şi-au pierdut viaţa joi în provincia Idlib din Siria în cursul unor raiduri atribuite aviaţiei Rusiei, aliată a regimului sirian, care a dezminţit, relatează AFP.
Raidurile au lovit joi seară localitatea Zardana, aflată sub controlul rebelilor şi jihadiştilor în această provincie din nord-vestul ţării în război, potrivit Observatorului Sirian pentru Drepturile Omului (OSDO).
Un număr de 51 de civili, dintre care nouă copii au murit în raiduri, a informat un nou bilanţ al OSDO care anunţase anterior 44 de morţi. S-au înregistrat, de asemenea, zeci de răniţi.
Bilanţul continuă să se înrăutăţească, pentru că mai multe corpuri au fost extrase din casele distruse de bombe, a declarat directorul OSDO, Rami Abdel Rahman.
Aviaţia rusă a fost acuzată în mai multe rânduri că a făcut victime printre civili în loviturile sale, dar Moscova a dezminţit întotdeauna şi a afirmat că are ca ţinte "terorişti", referindu-se la jihadişti sau rebeli.
Foto: (c) AP
Vineri, Moscova a negat încă o dată că a desfăşurat raiduri în regiunea în cauză. "Aceste informaţii nu au nicio legătură cu realitatea", a afirmat Ministerul rus al Apărării.
După lovituri, un crater important s-a format în mijlocul clădirilor cu două sau trei etaje în ruine, potrivit unui corespondent al agenţiei France Presse aflat la faţa locului. Civilii i-au ajutat pe membrii echipelor de prim-ajutor să scoată corpurile de sub dărâmături.
În cursul nopţii de joi spre vineri, la un spital din apropiere au fost transportaţi numeroşi răniţi: femei, copii, persoane în vârstă şi membri ai echipelor de salvare.
O mare parte a provinciei Idlib se află sub controlul jihadiştilor din Hayat Tahrir al-Sham, o coaliţie dominată de fosta ramură a organizaţiei Al-Qaida în Siria.
Această provincie, printre ultimele care scapă în mare parte controlului puterii lui Bashar Al-Assad, este frecvent ţinta raidurilor sângeroase ale regimului ori aliatului său rus.AGERPRES/(AS - editor: Alic Mîrza, editor online: Adrian Dădârlat)
