Preşedintele PMP Traian Băsescu a primit titlul de preşedinte de onoare al acestui partid, la congresul extraordinar, înainte de a fi ales un alt lider în fruntea formaţiunii.
Preşedintele executiv Eugen Tomac l-a rugat pe Băsescu, la congres, să accepte din partea echipei PMP, "din partea inimilor tuturor", conferirea titlului de preşedinte de onoare al PMP.
Delegaţii congresului au votat în unanimitate conferirea titlului.
"Vreau să ne înţelegem foarte bine, nu este o funcţie, este un titlu. Pentru că în calitate de preşedinte am primit vreo 5 titluri de Doctor Honoris Causa, îl pun şi pe acesta în linie cu acele titluri de Doctor Honoris Causa, trebuie să vă spun că sunt de la universităţi prestigioase. Este un titlu prestigios, dar nu este o funcţie executivă, asta vreau să înţelegeţi toţi. Râmân mereu aproape de PMP şi de obiectivele lui şi s-ar putea să vă vizitez în ţară mult mai des decât până acum pentru că am timp", a spus Băsescu.
După ce a rostit acest scurt discurs, Băsescu a părăsit prezidiul şi s-a aşezat pe o bancă în sală alături de delegaţi. AGERPRES / (A - autor: Dana Piciu, editor: Marius Frăţilă, editor online: Andreea Lăzăroiu)
