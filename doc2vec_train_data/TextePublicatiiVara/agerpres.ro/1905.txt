Intrările în municipiul Bucureşti s-au aglomerat, însă circulaţia nu este blocată, a precizat sâmbătă după-amiază Inspectoratul General al Poliţiei Române.
"Poliţiştii rutieri acţionează, în continuare, pentru siguranţa şi fluenţa traficului. Vă reamintim că un poliţist rutier se află într-un elicopter al Inspectoratului General de Aviaţie din cadrul Ministerului Afacerilor Interne, care transmite informaţii utile colegilor de la sol, în vederea direcţionării echipajelor în zonele cu eventuale probleme de fluenţă a traficului. Intrările în municipiul Bucureşti s-au aglomerat, însă circulaţia nu este blocată", arată IGPR.
Conducătorii auto sunt rugaţi să respecte indicaţiile poliţiştilor rutieri aflaţi în trafic, precum şi rutele ocolitoare.
Câteva mii de persoane s-au strâns deja, până la ora 17,30, în Piaţa Victoriei.
ORA 17.53 Infotrafic: Aglomeraţie pe A1 Bucureşti - Piteşti, la intrarea în Capitală
Centrul Infotrafic al Poliţiei Române informează că pe autostrada A1 Bucureşti - Piteşti, la intrarea în Capitală, pe o distanţă de aproximativ doi kilometri, se circulă în condiţii de aglomeraţie, din cauza numărului mare de autovehicule.
Potrivit unui comunicat transmis AGERPRES, coloana este însă în mişcare, nu se staţionează, viteza de deplasare fiind de aproximativ 30 km/h.
Pe restul autostrăzilor sau drumurilor naţionale nu sunt probleme deosebite de fluenţă a traficului, precizează sursa citată. AGERPRES/(AS - editor: Andreea Rotaru, editor online: Anda Badea)
