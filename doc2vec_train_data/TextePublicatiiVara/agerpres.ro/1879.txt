Cincisprezece miliarde de euro stau în depozite overnight în România, ceea ce arată clar faptul că lumea preferă depozitele bancare datorită confortului pe care îl oferă acestea, dar trebuie să înţelegem că pieţele de capital, respectiv Bursa de Valori Bucureşti, produc pe termen lung randamente superioare, a afirmat, sâmbătă, directorul general al Bursei de Valori Bucureşti, Adrian Tănase, la Forumul Investitorilor Individuali.
"Avem nişte statistici în ceea ce priveşte depozitele bancare din România. Ştim că 15 miliarde de euro stau numai în depozite overnight în România. Este clar, este evident că lumea preferă depozitele bancare datorită confortului pe care îl dă acest tip de instrument. Trebuie să facem un declic cumva, să ştim că pieţele de capital produc pe termen lung, Bursa de Valori Bucureşti produce pe termen lung randamente superioare. Trebuie să ajungem la aceste convingeri. Altfel, dacă nu s-ar fi întâmplat acest lucru, bursele de valori sau pieţele de capital nu ar avea niciun sens. Ar exista doar sisteme bancare. Tocmai asta oferă o piaţă de capital. Oferă posibilitatea de a crea randamente superioare depozitelor bancare. Bineînţeles, aceste randamente doar dacă avem o anumită disciplină când facem aceste investiţii", a explicat Tănase.
Acesta a atras atenţia că în România există o problemă cu piaţa de capital, în condiţiile în care comunitatea de retail nu este foarte dezvoltată.
"Avem o problemă cu piaţa de capital din România. Comunitatea de retail nu este foarte dezvoltată. Bursa are foarte multe iniţiative în acest demers de a dezvolta comunitatea de retail. Avem iniţiative pentru care sperăm să avem nişte efecte pe termen scurt, dar cea mai sustenabilă iniţiativă ar fi dezvoltarea educaţiei financiare'', a precizat el.
Potrivit acestuia, educaţia financiară se obţine foarte uşor, nefiind necesare studiile de specialitate. În acest sens, în primul rând oamenii trebuie să înţeleagă că pentru a investi nu există doar depozitele bancare.
"Educaţia financiară se obţine foarte uşor. Nu ne trebuie studii financiare ca să avem educaţie financiară. Prin educaţie financiară trebuie să înţelegem că mai există şi altceva pe lângă depozitele bancare. Există şi acţiuni şi obligaţiuni. Trebuie să înţelegem că acest tip de instrumente sunt nişte instrumente simple, simplu de înţeles şi trebuie să mai ştim că, din punct de vedere al teoriei planificării financiare, economiile noastre este obligatoriu să stea în astfel de instrumente", a menţionat Adrian Tănase.
Directorul general al BVB i-a sfătuit pe cei care nu vor să devină specialişti pe piaţa de capital, dar vor să investească,să respecte două lucruri: să investească banii de care nu au nevoie pe termen mediu şi lung şi să diversifice instrumentele.
"Şi acum vorbim pentru cei care nu vor să devină specialişti pentru piaţa de capital. Disciplina este să avem un orizont de timp îndelungat, să investim banii de care nu avem nevoie în următorii 3-5 ani şi să facem diversificare. Astea sunt singurele două lucruri pe care trebuie să le respectăm", le-a spus acesta.
Însă, pentru cei care doresc să devină specialişti, Tănase a spus că BVB doreşte să dezvolte o piaţă de derivate.
"Pentru cei care doresc să devină specialişti pe pieţe de capital, vrem să dezvoltăm produse derivate. Cea mai importantă iniţiativă pe care o avem este de a dezvolta o piaţă de derivate pentru BVB, piaţă de derivate care vă ajută să îmbunătăţiţi strategiile de investiţii pe care le aveţi", a precizat el.
Bursa de Valori Bucureşti a organizat sâmbătă a şaptea ediţie a Forumului Investitorilor Individuali, eveniment de referinţă şi cu tradiţie în piaţa de capital.
Evenimentul a fost deschis de preşedintele BVB, Lucian Anghel, şi directorul general, Adrian Tănase.
În cadrul forumului este programat un panel interactiv "Lecţii de-o viaţă în investiţii", în care se va discuta despre creşterea de valoare din perspectiva unui business angel, a unui investitor de retail şi a investitor instituţional, condimentat cu rezultatele unui studiu realizat de PwC.
La secţiunea "Poveşti de succes ale companiilor listate la Bursa de Valori Bucureşti" vor fi făcute prezentări ale unor companii listate la BVB: MedLife şi Digi Communications N.V.
Forumul cuprinde şi sesiuni de analiză pentru începători şi pentru avansaţi. AGERPRES/(AS - editor: Oana Tilică, editor online: Anda Badea)
