Atacantul Harry Kane, căpitanul echipei de fotbal Angliei, care marţi va ajunge în Rusia, unde va încerca să cucerească al doilea său trofeu mondial după cel din 1966, a recunoscut că actuala generaţie nu este una de aur, dar jucătorii sunt foarte uniţi.
"Noi nu suntem o generaţie de aur, dar suntem uniţi. Ne înţelegem foarte bine şi nu există nicio divizare în echipă", a asigurat, în presa engleză, atacantul de 24 de ani, făcând referire la divizarea generaţiei de aur a lui Rio Ferdinand şi Steven Gerrard, care nu a reuşit, în ciuda talentului, să pună capăt secetei de titluri a Angliei din cauza rivalităţii dintre jucătorii de la cluburile engleze.
În opinia lui Kane "este important să te baţi pentru club în cursul sezonului, dar la echipa naţională trebuie să joci ca o echipă şi să uiţi restul".
"Deci, prioritatea este Anglia, nu cluburile. Cupa Mondială este competiţia pe care toată lumea vrea să o câştige, este prioritatea numărul unu. Desigur, mi-ar plăcea să câştig totul cu Tottenham, dar Cupa Mondială depăşeşte totul", a mai spus Kane.
Anglia va debuta la Mondialul din Rusia cu Tunisia, după care va întâlni Panama şi Belgia în cadrul Grupei G. AGERPRES (autor: Vlad Constantinescu, editor: Mihai Ţenea, editor online: Irina Giurgiu)
