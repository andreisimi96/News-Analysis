Forţa militară constituită de cele cinci ţări din Sahel pentru a lupta împotriva jihadiştilor şi crimei organizate a înregistrat succese în combaterea traficanţilor de migranţi, însă finanţele promise întârzie să fie deblocate, şi-a exprimat luni regretul, la Bruxelles, ministrul afacerilor externe al Nigerului, informează AFP.
"Forţa G5 Sahel (Burkina Faso, Mali, Mauritania, Niger, Ciad) a devenit o realitate, chiar dacă toate finanţările promise nu au fost virate", a declarat ministrul Kalla Ankourao în timpul unei conferinţe de presă susţinute alături de şefa diplomaţiei europene Federica Mogherini.
Nigerul deţine în prezent preşedinţia prin rotaţie a G5 Sahel.
"UE a virat contribuţia sa de 100 de milioane de euro din cele 414 promise" în cadrul unei conferinţe a donatorilor, care a avut loc la Bruxelles în 23 februarie, a subliniat Mogherini, exprimându-şi regretul că alţi susţinători ai fondului întârzie să-şi respecte angajamentele.
Finanţarea UE a permis demararea operaţiunilor. "Forţa (militară) a avut deja ciocniri cu grupuri jihadiste pe cale să-şi dezvolte poziţiile în zonă", a precizat ministrul nigerian în numele celor patru omologi ai săi, prezenţi de asemenea la Bruxelles.
Forţa militară a G5 Sahel trebuie să numere în final 5.000 de militari proveniţi din contingente ale celor cinci ţări.
Militarii acestei forţe comune şi-au întărit de asemenea controalele asupra rutelor folosite în deşert de traficanţii de migranţi spre Libia, dându-le astfel lovituri severe, în aşa măsură încât de câteva luni o nouă rută a început să se dezvolte spre Algeria şi Spania.
Migranţii interceptaţi sunt duşi la un centru din Agadez (nordul Nigerului), unde tranzitează de asemenea migranţi reveniţi din Libia, potrivit unei surse europene.
Majoritatea migranţilor interceptaţi sunt originari din Nigeria, Coasta de Fildeş, Gambia şi Guineea. Burkina Faso şi Nigerul sunt ţări de tranzit. Însă populaţiile din nordul Nigerului sunt implicate în acest trafic.
"Oamenii care suferă de foame sunt gata de orice", a declarat Federica Mogherini. "UE lucrează pe două planuri: lupta împotriva organizaţiilor criminale şi dezvoltarea de activităţi economice", a insistat şefa diplomaţiei europene.
UE a bugetat ca ajutor de dezvoltare în regiunea Sahelului 8,5 miliarde de euro pentru perioada 2014-2020 şi propune să aloce 32 de miliarde de euro pentru cooperarea cu Africa Subsahariană în perioada 2021-2027.AGERPRES/(AS - autor: Adriana Matcovschi, editor: Sorin Popescu, editor online: Irina Giurgiu)
