Fostul premier Victor Ponta, liderul Pro România, a anunţat, luni că în octombrie-noiembrie formaţiunea sa va organiza congres în cadrul căruia vor fi desemnaţi candidaţii pentru Parlamentul European, dar şi pentru nominalizarea unui candidat pentru Cotroceni.
" Săptămâna aceasta... viitoare, vom depune cerere pentru înfiinţarea de grup parlamentar . După cum ştiţi suntem 11 deputaţi şi vor mai veni alături de noi oameni. Vreau să lansăm în fiecare lună acele dezbateri sectoriale, cu fiecare dintre colegii mei de aici. În octombrie-noiembrie vom face un congres, nu doar să ne alegem pe funcţii, ci să stabilim toate aceste politici, ceea ce astăzi am spus în 50 de minute. Vreau să desemnăm candidaţii pentru Parlamentul European din rândul celor care vorbesc şi limba română şi limba engleză bine şi care au un impact în zona pe care ei pot să o reprezinte. Vreau să desemnăm un candidat la prezidenţiale, pentru că acum există doi candidaţi din zona de dreapta, domnul Iohannis şi domnul Tăriceanu. În zona de centru, centru-stânga nu este niciun candidat. Noi vom propune un candidat. Este astăzi aici, în sală şi nu sunt eu, şi care să poată să vină cu un proiect de ţară de centru stânga", a spus Ponta la evenimentul de lansare a agendei politice 2018/2024 a Pro România.
El a adăugat că Pro România îşi va face structuri teritoriale, iar până pe 1 ianuarie 2019 "va lupta cu toate armele politice'' pentru un guvern ''despre care toată Europa să vorbească în următorii 14 ani ca despre un guvern competent, eficient, competent şi patriot". AGERPRES/(A - autor: Dana Piciu, editor: Cristina Tatu, editor online: Adrian Dădârlat)
