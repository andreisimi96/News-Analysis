Liderul PNL, Ludovic Orban, solicită demisia lui Călin Popescu-Tăriceanu din funcţia de preşedinte al Senatului, considerând că a adus grave prejudicii României prin poziţiile împotriva instituţiilor europene.
"Consider revoltător modul în care, astăzi, preşedintele Senatului, Călin Popescu-Tăriceanu, şi-a permis să enunţe o serie de poziţii împotriva instituţiilor europene şi să aducă, astfel, grave prejudicii României. Călin Popescu-Tăriceanu a uzurpat funcţia de preşedinte al Senatului întrucât pentru poziţiile exprimate în cadrul reuniunii Asociaţiei Senatelor din Europa nu a avut mandat din partea senatorilor, dar a vorbit în numele lor. A devenit tot mai clar faptul că domnul Tăriceanu este susţinătorul făţiş al unui proiect anti-european şi trompeta intereselor contrare apartenenţei României la Uniunea Europeană. Susţin acest lucru întrucât Călin Popescu-Tăriceanu nu se află la prima abatere, dar în acest moment lucrurile au devenit extrem de grave. Prin poziţiile domniei sale, iresponsabile, încalcă jurământul depus în calitate de demnitar al statului român, iar această conduită echivalează cu o formă de trădare a intereselor României. (...) În numele PNL, solicit demisia lui Călin Popescu-Tăriceanu din funcţia de preşedinte al Senatului, pentru că nu poate să rămână în această poziţie o persoană care utilizează funcţia deţinută împotriva intereselor fundamentale ale României şi a voinţei existente la nivelul acestei instituţii fundamentale", afirmă Orban, într-un comunicat transmis, vineri, AGERPRES.
El reaminteşte că Liviu Dragnea şi Călin Popescu-Tăriceanu au exprimat, în mod "abuziv, în numele Parlamentului un punct de vedere referitor la Departamentul de Stat al SUA contrar Parteneriatului strategic în care România este parte".
"Alăturate declaraţiilor recente ale lui Liviu Dragnea referitoare la UE şi NATO, afirmaţiile lui Călin Popescu-Tăriceanu devoalează un plan al liderilor PSD-ALDE de izolare a României în cadrul Uniunii Europene. Nu exclud chiar ca aceşti doi indivizi să ajungă să cocheteze, în mod oficial, cu scoaterea României din UE, în cazul în care oficialii europeni nu le îndeplinesc hachiţele", adaugă liderul PNL.
Orban îi acuză pe Călin Popescu-Tăriceanu şi Liviu Dragnea că au "sabotat" parcursul României în privinţa Justiţiei, determinând astfel înrăutăţirea rapoartelor MCV.
"Tăriceanu şi Dragnea sunt adevăraţii agresori ai Justiţiei, respectiv cei care produc atacuri sistematice la adresa judecătorilor şi procurorilor pentru a-şi servi interesele lor nelegitime. Având în vedere acest lucru, afirmaţiile lui Călin Popescu-Tăriceanu apar de domeniul nebuniei, întrucât nu poate fi găsită drept responsabilă Comisia Europeană pentru funcţionarea Justiţiei din România câtă vreme recomandările MCV au fost ignorate în mod deliberat de actuala majoritate PSD-ALDE", spune preşedintele liberalilor.
El subliniază că interesul României, urmărit de Partidul Naţional Liberal, este ca Mecanismul de Cooperare şi Verificare să fie ridicat.
"Singura modalitate în care acest lucru poate fi realizat este tocmai prin respectarea recomandărilor şi nu prin atacuri fără temei la adresa instituţiilor europene", concluzionează Orban.
Preşedintele Senatului, Călin Popescu-Tăriceanu, a declarat vineri că în redactarea numeroaselor rapoarte din ultimii 11 ani privind Mecanismul de Cooperare şi Verificare, Comisia Europeană s-a bazat aproape exclusiv pe imaginea deformată ce i-a fost furnizată de instituţiile de forţă ale statului român.
El a susţinut că în România a fost creat, după integrarea în Uniunea Europeană, "un sistem represiv asemănător cu modelul Securităţii din anii 1950", iar semnele existenţei acestui sistem "cu rădăcini staliniste" sunt indiscutabile: "arestări abuzive, plimbarea oamenilor încătuşaţi prin faţa camerelor de luat vederi, scurgerea către media de informaţii din dosare". AGERPRES/(AS - autor: Florentina Peia, editor: Georgiana Tănăsescu, editor online: Anda Badea)
