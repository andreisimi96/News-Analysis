Festivalul Naţional "Sărbătoarea iilor", ce se desfăşoară la Cezieni în perioada 1-24 iunie, eveniment cultural dedicat Centenarului, beneficiază de identitatea vizuală a Anului European al Patrimoniului Cultural (European Year of Cultural Heritage - EYCH 2018), au anunţat luni organizatorii.
"Institutul Naţional al Patrimoniului a selectat, la solicitarea CJCPCT Olt, Festivalul Naţional 'Sărbătoarea iilor' de la Cezieni ca fiind relevant a se desfăşura în cadrul Anului European al Patrimoniului Cultural 2018, deoarece acesta contribuie la atingerea a unuia sau mai multor obiective ale acţiunii europene", precizează un comunicat al Centrului Judeţean pentru Conservarea şi Promovarea Culturii Tradiţionale (CJCPCT) Olt, organizator al evenimentului alături de Primăria localităţii Cezieni şi de Consiliul Judeţean (CJ) Olt.
Sărbătoarea iilor de la Cezieni a ajuns la ediţia cu numărul 34 şi este un eveniment ce se desfăşoară anual la Cezieni în a doua parte a lunii iunie.
Această ediţie a manifestării culturale este dedicată Centenarului Marii Uniri şi beneficiară de o finanţare guvernamentală de 570.000 lei.
Faţă de ediţiile precedente, de această dată în cadrul "Sărbătorii iilor" se desfăşoară şi un simpozion naţional despre cămaşa tradiţională românească - "România - 100 de ani de la Marea Unire. Ia - document incontestabil al identităţii naţionale şi perenităţii poporului român". La această acţiune, ce va avea loc sâmbătă, 23 iunie, sunt aşteptaţi 15 specialişti în etnografie şi folclor de la instituţii de cultură din mai multe zone ale ţării.
Tradiţionala Horă a Iilor, în care se prind sute de persoane purtând ii, va avea loc duminică, 24 iunie, momentul fiind precedat de jurizarea iilor ce vor fi înscrise în concurs la trei secţiuni: ii vechi tradiţionale, ii noi tradiţionale şi ii de stradă. tot duminică va avea loc la Cezieni şi Parada Naţională a costumelor Populare, care sunt aşteptate peste 40 de persoane îmbrăcate în costume tradiţionale din toate zonele reprezentantive din punct de vedere etnografic din ţară.
Sărbătoarea iilor se va încheia duminică, 24 iunie, cu recitaluri ale unor interpreţi renumiţi de muzică folclorică şi un concert susţinut de Andra.
Organizatorii menţionează că la această ediţie a Sărbătorii IIlor de la Cezieni sunt aşteptaţi să participe premierul Viorica Dăncilă, vicepremierul Paul Stănescu, ministrul Culturii, George Ivaşcu şi ministrul Agriculturii, Petre Daea. AGERPRES /(AS - autor: Cristina Matei, editor: Diana Dumitru, editor online: Anda Badea)
