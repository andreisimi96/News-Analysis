'Clandestino', cea mai recentă colaborare dintre Shakira şi Maluma, a detronat 'Despacito' ca piesa în limba spaniolă cea mai vândută în SUA, potrivit anunţului făcut marţi de Billboard, care înregistrează popularitatea temelor muzicale din această ţară, relatează EFE.
'Clandestino' este cea de-a treia colaborare a celor doi artişti columbieni: este vorba de un 'trap' senzual lansat anticipat ca urmare a unei scurgeri pe internet săptămâna trecută.
Este de asemenea lansarea care a atins cea mai înaltă poziţie pe lista pieselor latino cele mai populare, cele mai vândute şi difuzate în 'streaming' sau la radio, noua piesă debutând pe locul 17.
Iar veştile bune pentru Shakira şi Maluma nu se încheie aici. 'El Dorado', noul album pe care cântăreaţa columbiană l-a lansat anul trecut, rămâne pe primul loc al albumelor latin-pop cele mai vândute şi al patrulea cel mai popular în limba spaniolă.
La rândul său, 'F.A.M.E.' (2018), cea mai recentă producţie discografică a lui Maluma, este al treilea album în spaniolă cel mai vândut, în timp ce noua lui piesă 'El Préstamo' continuă să urce pe cele mai înalte poziţii, ajungând pe locul trei.
Ambii artişti se află în turnee mondiale, El Dorado Tour, pentru Shakira, şi F.A.M.E Tour, pentru Maluma.
Însă deşi Shakira şi-a menţinut calendarul de vară, compatriotul său a decis să dedice luna iunie şi iulie Cupei Mondiale de Fotbal din Rusia.
Totuşi, îndrăgitul cântăreţ columbian vine în Bucureşti pe 30 iunie 2018, în prima zi a celui mai mare festival de muzică latino din Romania - "El Carrusel".
Evenimentul va avea loc în perioada 30 iunie - 1 iulie 2018, la Romexpo, unde vor mai concerta: Juan Magan, Robin Schulz, Andra, Fly Project, Mandinga, Richy B şi Whats UP.
AGERPRES/(AS-autor: Mihaela Nicolaescu, editor: Mariana Ionescu, editor online: Simona Aruştei)
Sursa foto:  Shakira / Instagram
