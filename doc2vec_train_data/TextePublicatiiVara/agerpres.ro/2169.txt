* IGPR a anunţat că nu solicită efectuarea de transferuri online pentru recuperarea de date, avertizând că poliţiştii specializaţi în combaterea criminalităţii informatice au fost sesizaţi despre desfăşurarea unei campanii prin care se încearcă fraudarea victimelor prin sisteme informatice în numele Poliţiei.
* Curtea Constituţională a României va discuta în 4 iulie sesizarea preşedintelui Klaus Iohannis asupra Legii privind asigurarea unui nivel comun ridicat de securitate a reţelelor şi sistemelor informatice, au precizat, pentru AGERPRES, oficiali ai CCR. Iohannis critică în sesizare, printre altele, că legea a fost adoptată fără obţinerea avizului Consiliului Suprem de Apărare a Ţării.
* Deputaţii au termen până pe 18 iunie pentru depunerea amendamentelor la Codul administrativ, iar comisia specială trebuie să întocmească raportul până în 22 iunie, a decis Biroul permanent al Camerei Deputaţilor. Proiectul a fost înaintat Camerei Deputaţilor, în calitate de for decizional, după ce luni acesta a fost adoptat de Senat.
* Ministrul Fondurilor Europene, Rovana Plumb, a dat asigurări că România nu va pierde fonduri europene anul acesta şi că nu va fi niciun fel de dezangajare în această privinţă.
* Preşedintele executiv al PMP, Eugen Tomac, a declarat, în contextul discuţiilor lansate de PNL despre moţiunea de cenzură, că partidele de Opoziţie trebuie "să-şi dea mâna împotriva PSD", despre care spune că a devenit "periculos" pentru societatea românească.
* Preşedintele Klaus Iohannis a declarat că România are încă decalaje economice şi sociale în raport cu vestul Europei, context în care a subliniat că modernizarea ţării noastre în următoarele decenii depinde, într-o măsură decisivă, de investiţiile în inovare.
* Soprana Angela Gheorghiu i-a transmis primarului general al Capitalei, Gabriela Firea, că este "profund deziluzionată" că aceasta continuă să se folosească de numele unor mari personalităţi oferindu-le cheia şi cetăţenia de onoare a Bucureştiului, amintind că ea a refuzat aceste distincţii deoarece a simţit că munca şi notorietatea sa "vor fi instrumentalizate" de edilul-şef.
* Judecătorii Înaltei Curţi de Casaţie şi Justiţie au amânat, pentru 29 iunie, pronunţarea sentinţei în dosarul ANRP, în care sunt judecaţi fosta şefă a DIICOT Alina Bica, omul de afaceri Dorin Cocoş şi fiul acestuia, Alin Cocoş.
* Trupa Scorpions revine la Bucureşti, marţi, la Romexpo, în cadrul "Crazy World Tour". AGERPRES/(autor: Claudia Stănescu, editor: Florin Marin, editor online: Irina Giurgiu)
