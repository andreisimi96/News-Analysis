Două femei şi un bărbat au ajuns la Spitalul Clinic Judeţean de Urgenţă (SCJU) din Sibiu după ce au fost răniţi într-un accident rutier care a avut loc în municipiu, a anunţat purtătorul de cuvânt al Inspectoratului pentru Situaţii de Urgenţă (ISU), Ramona Nistor.
Potrivit sursei citate, cele trei persoane sunt rănite uşor şi conştiente.
Bărbatul transportat la spital nu s-a asigurat în timp ce a schimbat direcţia de deplasare şi a acroşat o altă maşină condusă regulamentar. Atât şoferul vinovat, cât şi cele două femei care erau pasagere în cele două maşini, au ajuns la spital.
Traficul în zonă se desfăşoară cu dificultate, a anunţat purtătoru de cuvânt al Inspectoratului de Poliţie Judeţean Sibiu, Elena Welter. AGERPRES / (AS - autor: Isabela Paulescu, editor: Irina Poenaru, editor online: Ada Vîlceanu)
