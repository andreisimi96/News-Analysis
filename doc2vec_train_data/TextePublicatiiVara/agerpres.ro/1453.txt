Ministrul Sănătăţii, Sorina Pintea, a semnat miercuri cu omologul din Republica Portugheză un memorandum de înţelegere între ministerele de resort, care are ca scop dezvoltarea colaborării în domeniul sănătăţii, schimbul de informaţii şi de bune practici şi a modului de administrare al sistemului sanitar.
Potrivit unui comunicat de presă al MS remis miercuri AGERPRES, documentul mai prevede cooperarea în domeniul resurselor umane şi al dezvoltării sistemelor integrate de îngrijire, cu schimb de experienţă în îmbunătăţirea calităţii tratamentelor medicale în unităţile sanitare.
Schimbul de informaţii privind supravegherea şi securitatea sănătăţii şi schimbul de proceduri şi bune practici cu privire la notificarea imediată a evenimentelor care afectează securitatea sanitară, precum şi privind planurile de urgenţă, în special în ceea ce priveşte pregătirea pentru pandemiile de gripă şi controlul sau eradicarea bolilor infecţioase, sunt de asemenea, menţionate în documentul semnat miercuri.
Mai mult, România şi Portugalia vor coopera şi în dezvoltarea programelor de donare şi transplant de organe.
"Cei doi miniştri semnatari ai memorandumului de azi vor stabili un grup de lucru în domeniile de cooperare, care va identifica ariile de interes reciproc în domeniile menţionate în document, după care va elabora şi va monitoriza punerea în aplicare a planurilor de lucru pentru fiecare domeniu de cooperare", afirmă MS.
Ministrul Sănătăţii, Sorina Pintea, face parte din delegaţia condusă de premierul Viorica Dăncilă, care se află în vizită oficială în Republica Portugheză miercuri şi joi. AGERPRES/(AS - autor: Roberto Stan, editor: Florin Marin, editor online: Ada Vîlceanu)
