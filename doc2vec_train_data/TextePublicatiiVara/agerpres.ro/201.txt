Naţionala de fotbal a Coreei de Sud, calificată la Cupa Mondială 2018, a învins-o pe cea a statului Honduras cu scorul de 2-0 (0-0), într-un meci amical disputat luni la Daegu.
Cel mai cunoscut jucător sud-coreean, Son Heung-min, fotbalistul lui Tottenham Hotspur, a deschis scorul în minutul 60. Debutantul Moon Seon-min, care evoluează la Incheon United, a mărit diferenţa în minutul 72.
Coreea de Sud va mai juca un amical acasă, vineri, cu Bosnia-Herţegovina, apoi se va pregăti în Austria în vederea turneului final. La Mondialul din Rusia, echipa asiatică va întâlni Suedia, Mexicul şi Germania, deţinătoarea titlului.
AGERPRES (editor: Mircea Lazaroniu, editor online: Ada Vîlceanu)
