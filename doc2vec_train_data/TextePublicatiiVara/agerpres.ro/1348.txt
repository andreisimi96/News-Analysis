Echipa de fabrică Honda a oficializat angajarea pilotului Jorge Lorenzo (Ducati), campion mondial de MotoGP în 2010, 2012 şi 2015, care a semnat un contract pe doi ani (2019 şi 2020) şi va fi coechipier cu Marc Marquez, cvadruplu campion mondial, relatează ziarul AS.
Lorenzo, de care Ducati se va despărţi la finalul acestui an după o evoluţie mediocră, îl va înlocui la Honda pe Dani Pedrosa, a anunţat miercuri într-un comunicat Honda Racing Corporation.
Până la venirea lui Lorenzo, Marc Marquez ar putea câştiga al cincilea său titlu mondial MotoGP, fiind lider în acest sezon după şase curse, cu un avans de 23 puncte faţă de Valentino Rossi (Yamaha).
La Ducati, unde a ajuns în 2016, după plecarea de la Yamaha, cu care a câştigat titlurile mondiale la MotoGP, Lorenzo a reuşit o singură victorie, cea din weekend-ul trecut de la Mugello, insuficientă pentru a schimba decizia echipei italiene, care îl va înlocui cel mai probabil cu Danilo Petrucci. AGERPRES/(autor: Teodor Ciobanu, editor: Mihai Ţenea, editor online: Anda Badea)
