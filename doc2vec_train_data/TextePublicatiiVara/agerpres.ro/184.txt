Preşedintele palestinian Mahmoud Abbas a părăsit luni la amiază spitalul din Ramallah, după opt zile de spitalizare care au reanimat speculaţiile cu privire la viitorul şi succesorul lui, informează AFP şi Xinhua.
Abbas, 83 de ani, a ieşit din spital, unde a fost îngrijit pentru o pneumonie, potrivit preşedinţiei palestiniene. El s-a adresat jurnaliştilor pentru a-şi exprima intenţia de a reveni să lucreze la biroul său, începând de marţi.
Externarea lui Abbas a tot fost amânată, alimentând speculaţii despre gravitatea stării sale de sănătate.
Abbas, însoţit de colaboratori ai săi şi de directorul spitalului, a susţinut un mic discurs în faţa jurnaliştilor, subliniindu-şi cuvintele prin gesturi.
Cunoscut drept un fumător înrăit, Abbas a fost internat în spital la 20 mai, cu o febră mare. Câteva zile mai devreme, el suferise o operaţie minoră la o ureche. Iniţial, simptomele sale au fost prezentate ca fiind complicaţii legate de operaţie, după care directorul spitalului a anunţat că preşedintele palestinian suferea de o "infecţie la plămânul drept".AGERPRES/(AS - editor: Adriana Matcovschi, editor online: Ada Vîlceanu)
