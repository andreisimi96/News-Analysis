Sherra Wright, fosta soţie şi ucigaşa prezumtivă a fostului baschetbalist Lorenzen Wright, împuşcat în urmă cu 7 ani, va trebui să plătească o cauţiune de 20 milioane dolari pentru a fi judecată în libertate, conform deciziei unui tribunal din Memphis, relatează EFE.
Judecătorul Lee Coffee a stabilit această cauţiune enormă pe baza comportamentului agresiv al femeii, care se află la o închisoare pentru femei.
Pivotul Lorenzen Wright a jucat 13 sezoane în NBA, inclusiv 5 la Grizzlies, în Memphis, oraşul său natal în care a fost asasinat. Corpul lui în putrefacţie a fost descoperit într-o zonă mlăştinoasă din suburbia oraşului Memphis pe 28 iulie 2010, la 10 zile după ce dispăruse. Avea vârsta de 34 ani la momentul crimei.
Sherra, fosta soţie a lui Wright, a plănuit iniţial angajarea a două persoane care să-l omoare pe jucător în casa lui din Atlanta, dar atacul a eşuat. Femeia a conspirat apoi cu Billy Turner să-l omoare pe Wright la Memphis, iar după crimă au aruncat armele într-un lac din Mississippi.
Lui Turner, acuzat de asasinat şi tentativă de asasinat, i s-a impus o cauţiune de 15 milioane dolari.
Sherra Wright, 47 ani, a încasat un milion dolari în urma poliţei de asigurare a fostului jucător, dar a fost arestată în decembrie 2017 în California, unde trăia de 3 ani după crima de la Memphis.
Sherra îşi susţine nevinovăţia, dar riscă 50 ani de închisoare dacă este găsită vinovată de asasinat de gradul unu şi conspiraţie la crimă.
AGERPRES/(autor: Teodor Ciobanu, editor: Mihai Ţenea, editor online: Simona Aruştei)
