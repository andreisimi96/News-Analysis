Turismul este responsabil de creşterea toleranţei interrasiale şi interculturale, fiind în acelaşi timp un motor de creştere economică, a declarat pentru AGERPRES Sorin Stoica, CEO-ul primei agenţii vacanţe personalizate din România.
"Turismul este un motor economic pentru multe ţări sărace. Deschiderea întregii lumi către turism este un lucru bun pentru că permite schimburile culturale şi tot turismul este răspunzător de creşterea toleranţei interrasiale şi interculturale. Cu siguranţă, turismul este responsabil că nu mai avem un al treilea Război mondial sau că nu mai avem o gândire limitată despre culturi. Normal că orice creştere a numărului de turişti vine la pachet cu un impact asupra mediului, asupra comunităţilor locale, dar nu este vorba neapărat de un impact negativ", a apreciat Sorin Stoica.
Acesta precizează că primul impact ecologic atunci când vine vorba despre creşterea numărului de turişti ţine de construcţia de hoteluri noi. Sunt multe ţări, în Africa în special, o destinaţie tot mai căutată pentru călătorii, în care numărul hotelurilor este extrem de redus.
"Dacă vorbim de Uganda, Botswana, Rwanda, Namibia, de exemplu, acum 10 ani erau doar câteva unităţi de cazare în care puteai aduce turişti. Acum au apărut foarte multe. Impactul asupra naturii vine în principal din construcţii de unităţi de cazare. De ne uităm la Maldive, acum 20 ani erau cam cinci resorturi, acum peste o sută. Şi acestea poluează în felul lor. Impactul negativ asupra naturii se observă mai de curând în Costa Rica şi Peru", spune Sorin Stoica.
El apreciază că la fel de nociv este şi impactul asupra culturii şi a stilului de viaţă din multe ţări care au devenit mai recent destinaţii atractive pentru călătorii.
"Civilizaţia europeană a adus printre altele obiceiul bacşişului. Ţări în care oamenii erau extrem de amabili şi noninvazivi au copiat modelele europene sau nord americane. Mă gândesc mai ales la Indonezia, unde în Bali era o atmosferă zen, şi, bineînţeles Cuba, unde, de când s-a ridicat blocada cu SUA, cubanezii care nu îţi cereau niciodată bacşiş, acum sunt foarte insistenţi. Este vorba de globalizare, dar globalizarea nu vine concomitent cu turismul. Vine economic, cu mărcile mari, începând cu Coca-Cola şi terminând cu McDonald's. Ceea ce afectează, pe termen lung, cultura şi obiceiurile locale, mai ales în comunităţile mai sărace", spune Sorin Stoica.
Acesta apreciază că este greu de delimitat noţiunea de turism de masă când vine vorba despre impact negativ asupra unei comunităţi, a unei ţări, a unei destinaţii.
"Dacă turismul de masă se duce mai mult spre Antalya, pe plajă, nu prea are un impact negativ asupra comunităţii locale faptul că acolo vin anual milioane de turişti şi nu prea mai au ce strica din punct de vedere al comunităţii. Dar, dacă vorbim de o ţară precum Uganda, şi un număr de o mie de turişti poate fi devastator. Aici vorbim de partea de floră şi faună. Dar este un preţ. Aici nu este atât treaba noastră, a călătorilor, ci a comunităţilor locale, a guvernelor. Acestea trebuie să analizeze. Pe de o parte ai banii, ai expunere, ai brand de ţară. Vin turişti care cheltuie câteva mii de euro. Bani care susţin o comunitate întreagă. În Namibia, este o lege prin care jumătate din banii pe care îi plăteşte un turist se duce la comunităţile locale", spune CEO-ul Eturia.
Acesta apreciază că este greu de ţinut balanţa dreaptă când ai, pe de o parte, banii, iar pe de alta sărăcia oamenilor. Cu toate acestea, există şi ţări precum Costa Rica care este cel mai bun exemplu de cum poţi face turism durabil.
"Sunt în schimb ţări foarte bogate care nu sunt atente cu mediul lor natural, dar sunt şi ţări care ţin foarte bine balanţa, precum Costa Rica, care este în proporţie de 60% parc naţional, care limitează construcţiile, inclusiv de hoteluri. Este o ţară poate chiar mai mică decât România şi totuşi nu face concesii când vine vorba de patrimoniul natural. Este un exemplu de turism responsabil. Costa Rica nu este o ţară săracă este adevărat, sunt cam cei mai buni în IT în America de Sud", spune Sorin Stoica.
Turismul este, în opinia lui, ca orice lucru din lume, bipolar - are şi plusuri şi minusuri, iar fiecare ţară sau comunitate are datoria de a-şi proteja singură patrimoniul natural şi cultural. Un exemplu este cel al Insulei Boracay din Filipine, închisă temporar din aprilie 2018 pentru reabilitare, pentru a se evita o catastrofă de mediu.
"Este doar un exemplu, pentru că la fel se întâmplă şi în Galapagos. Aici este stabilit un număr limitat de turişti care pot intra zilnic. Nu mai au voie decât avioane ecuadoriene. Machu Picchu este, de asemenea, limitat la 400 de turişti pe zi. Se iau măsuri, dar ne aflăm într-o epocă în care toată lumea călătoreşte. Din punctul meu de vedere, noi, agenţiile, facem turism mai responsabil decât cei care călătoresc pe cont propriu", punctează Sorin Stoica.
În opinia lui, agenţiile de turism ajută comunităţile, ceea ce înseamnă tot turism responsabil. Agenţiile colaborează cu partenerii locali şi cumpără serviciile de pe plan local, iar banii rămân în acea ţară.
"Personal, îndemn turiştii ca atunci când ajung în comunităţi mici şi li se oferă spre cumpărare lucruri mici tradiţionale, să renunţe la negociere. Când vine cineva şi cere 5 dolari pe o bazma, de exemplu, şi tu negociezi să scazi la trei, diferenţa poate însemna chiar traiul zilnic al familiei. În schimb, acelaşi turist care negociază pentru doi dolari, cumpără bijuterii de 3.000 de dolari. Şi asta înseamnă turism, turism sustenabil până la urmă", spune Sorin Stoica.
Din punctul de vedere al călătorului profesionist, Sorin Stoica apreciază că nici croazierele sau avioanele cu turişti nu sunt răul cel mare pentru protecţia mediului.
"Am citit că fermele de animale poluează dublu faţă de toate maşinile din lume. Este greu să dai vina pe turism când vine vorba de mediu. nu ştie cineva câte nave militare sau submarine umblă în toate apele lumii. Nu cred că navele de croazieră poluează mai mult decât cele comerciale. Dar şi aici trebuie ţinută o balanţă, la numărul de vizitatori care ajung în porturile din insule", spune Sorin Stoica.AGERPRES/(AS - autor: Carmen Marinescu, editor: Nicoleta Gherasi, editor online: Andreea Lăzăroiu)
