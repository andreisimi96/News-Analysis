Secretarul general al NATO, Jens Stoltenberg, şi cancelarul german Angela Merkel au asigurat vineri că viitorul summit al Alianţei din iulie va ilustra ''unitatea transatlantică'', în pofida tensiunilor cu preşedintele american Donald Trump şi a recentei reuniuni catastrofale a G7, relatează AFP.
''Acest summit este o ocazie de a demonstra unitatea transatlantică. În pofida diferenţelor (cu Washingtonul) cu privire la comerţ, climă, acordul nuclear iranian, NATO poate continua să demonstreze o capacitate de descurajare şi apărare puternică'', a declarat Jens Stoltenberg în timpul unei conferinţe de presă cu Angela Merkel.
''SUA şi Donald Trump îşi vor reafirma ataşamentul faţă de unitatea transatlantică şi liniile NATO', a subliniat el. 'Este ceea ce a fost clar indicat de Trump când l-am întâlnit la Washington cu câteva săptămâni în urmă, dar de asemenea pentru că noi vedem acest lucru pe teren cu acţiuni concrete'', a adăugat Stoltenberg.
În cadrul summitului, preconizat pentru 11 şi 12 iulie la Bruxelles, ''vom avea rezultate solide'', a spus la rândul său cancelarul german. ''Dincolo de diferenţele în punctele de vedere (cu Trump), va fi un summit foarte constructiv la care vom lua, de asemenea, decizii importante', a afirmat Angela Merkel.
Summitul G7 s-a încheiat în weekendul trecut cu un fiasco după ce Donald Trump a respins în ultimul moment textul final, ca ripostă la declaraţiile premierului canadian Justin Trudeau. Un gest fără precedent care înrăutăţeşte relaţia SUA cu aliaţii occidentali în contextul în care Donald Trump a impus taxe vamale pe importurile de oţel şi aluminiu pentru mai multe ţări, inclusiv celor din UE.
De la sosirea lui Donald Trump la Casa Albă în luna ianuarie, Washingtonul a injectat cu 40% mai multe fonduri pentru a-şi consolida prezenţa militară în Europa, a indicat în acest context Jens Stoltenberg.
Ţările europene membre ale Alianţei, în special Germania, sunt frecvent acuzate de către Donald Trump că nu îşi respectă promisiunile de a majora cheltuielile militare. Angela Merkel a declarat recent că bugetul armatei germane va atinge 1,5% din PIB până în 2025.
''Încurajez Germania să facă mai mult pentru că Germania este cea mai mare economie a Europei (...) Avem nevoie de leadershipul german în acest domeniu. Ne îndreptăm în direcţia bună, dar mai avem încă mult de parcurs'', a spus Stoltenberg. AGERPRES/(AS - autor: Lilia Traci, editor: Sorin Popescu, editor online: Gabriela Badea)
