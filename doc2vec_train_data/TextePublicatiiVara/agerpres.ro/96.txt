Renumitul compozitor german Richard Wagner a lăsat în urmă multe scrisori, înscrisuri, note şi alte documente, dar până acum singura modalitate de a le vedea era de a merge la Muzeul Wagner din oraşul bavarez Bayreuth şi a obţine permisiune specială pentru a avea acces la arhive.
În prezent, se fac eforturi pentru a digitaliza aceste documente, primele care vor fi scanate fiind scrisori ale lui Wagner şi ale soţiei sale, Cosima, informează dpa duminică.
Ideea proiectului este de a permite accesul la aceste documente atât cercetătorilor, cât şi entuziaştilor din întreaga lume.
Arhiva din Bayreuth, unde Wagner obişnuia să locuiască şi unde un festival de renume mondial are loc în fiecare an, spune că deţine cea mai mare colecţie din lume de articole legate de compozitor şi familia sa. AGERPRES/(AS - autor: Mariana Ionescu, editor online: Simona Aruştei)
