Accesul la programul guvernamental de creditare cu dobândă 0%, garantat de stat în proporţie de 80% şi care se adresează persoanelor cu vârste între 16 şi 55 de ani, nu trebuie îngrădit de vârstă, de gen sau de condiţie socială, a declarat, pentru AGERPRES, analistul economic Adrian Mitroi, profesor de finanţe comportamentale la Academia de Studii Economice (ASE).
"Acest program este foarte bine venit. Evident, dificultatea rezidă în principal în aplicarea lui, dar iniţiativa este necesară şi va fi bine primită. La toate facultăţile, noi cercetăm ştiinţific şi scriem de mult pe acest subiect esenţial al unei societăţi moderne - oferirea de către stat de facilităţi pentru dezvoltarea personală, antreprenorială sau profesională a unui individ sau grup. Accesul la această oportunitate nu trebuie îngrădit de vârstă, de gen sau de condiţie socială. Accesul la oportunităţi economice este marele atu al unei societăţi moderne capitaliste. Tendinţa firească, intrinsec-naturală a capitalismului spre acumularea partinică a profitului trebuie compensată astăzi de politicile smart - economics ale statului modern. Acesta poate şi trebuie să intervină în redistribuţia socială mai echilibrată, mai inclusivă, mai acomodativă şi în grija pentru cei cu mai puţin noroc, cu mai puţine calităţi sau mai puţin privilegiaţi economic. Programul poate deschide oferta şi de alte iniţiative asemănătoare, de tipul finanţării accesului uşor şi ieftin la internet al tuturor", a explicat Mitroi.
La sfârşitul lunii mai, vicepremierul Viorel Ştefan declara că Executivul ar urma să aprobe un program de creditare cu dobândă 0%, garantat de stat în proporţie de 80%, adresat tinerilor cu vârsta între 16 şi 26 de ani, dar şi persoanelor cu vârsta între 26 şi 55 de ani, având ca obiectiv principal investiţia în educaţie, cultură, sănătate, sport şi locuinţe.
Oficialul a precizat că, în cadrul programului intitulat "Investeşte în tine", creditul acordat pe o perioadă de 10 ani va fi de 40.000 de lei, cu posibilitatea de suplimentare cu 20.000 de lei pentru tineri, şi de 35.000 de lei (cu suplimentare de 20.000 de lei) pentru persoanele cu vârsta între 26 şi 55 de ani.
Vicepremierul a oferit detalii despre valoarea şi condiţiile creditului.
"În cazul tinerilor între 16 şi 26 de ani creditul poate avea o valoare iniţială de 40.000 de lei, care poate fi extinsă cu încă 20.000 de lei dacă persoana este angajată sau se angajează în perioada derulării programului. În cazul persoanelor între 26 şi 55 de ani, valoarea creditului este puţin mai mică, respectiv 35.000 de lei, dar şi în acest caz se poate extinde cu 20.000 de lei dacă beneficiarul este angajat sau dobândeşte acest statut pe perioada derulării programului. Dobânda este zero, din perspectiva beneficiarului, practic, însă toate dobânzile şi comisioanele bancare (...) sunt suportate de stat prin bugetul Comisiei Naţionale de Strategie şi Prognoză cu condiţia plăţii la scadenţă a ratelor creditului. Durata creditului este de 10 ani, iar aici este inclusă şi perioada de graţie care va fi cel puţin egală cu durata studiilor, dar nu mai mult de cinci ani. Scopul acestei perioade de graţie este de a permite beneficiarului să finalizeze studiile pe care le urmează, iar apoi, după ce se angajează, să poată începe rambursarea creditului", a afirmat Viorel Ştefan.
Creditul guvernamental va fi garantat prin Fondul Naţional de Garantare a Creditelor pentru Întreprinderi Mici şi Mijlocii, cu excepţia dobânzilor, comisioanelor şi spezelor bancare, şi contra-garantat de Fondul Român de Contragarantare. "Pentru diferenţa de 20% aceasta poate fi garantată fie de către beneficiar, fie, în cazul în care acesta nu este angajat, e necesar să existe un codebitor. Beneficiarul poate beneficia de oricâte trageri (doreşte - n.r.) în primii cinci ani de la acordarea creditului pentru a-şi deconta cheltuielile eligibile prevăzute în program. Vorbim, deci, de decontarea facturilor sau plăţi directe pe bază de proformă pe care beneficiarul le prezintă la banca finanţatoare. Nu e vorba, deci, de un transfer în contul personal al beneficiarului, se decontează doar cheltuielile eligibile pe baza documentelor justificative în cele două sisteme, fie prefinanţare, fie plată directă pe baza unei facturi proforma", a menţionat Ştefan.
Acesta a adăugat că noul program ar urma să se adreseze "unui număr de circa opt milioane de cetăţeni din România, care ar putea fi eligibili". AGERPRES/(AS - autor: Daniel Badea, editor: Mariana Nica, editor online: Anda Badea)
