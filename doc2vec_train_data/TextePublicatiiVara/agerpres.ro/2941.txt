Ministrul Afacerilor Interne, Carmen Dan, a declarat miercuri, referindu-se la modificările din Codurile penal şi de procedură penală, că nu au venit poliţişti care să reclame că "ne întoarcem cu 20 de ani în urmă". Ea a menţionat că MAI a avut o iniţiativă, în Comisia specială pe Codul penal, privind modificări în ceea ce priveşte ultrajul, ultrajul judiciar şi pedepsirea uciderii unui poliţist sau unui jandarm.
"La mine n-au venit poliţişti care să-mi reclame că ne întoarcem cu 20 de ani în urmă. Trebuie să nu uităm un lucru: în activitatea de cercetare, din punct de vedere penal această activitate aparţine procurorului, el coordonează, el conduce ancheta penală şi nu poliţistul", a mai spus Carmen Dan, după ce jurnaliştii au arătat că există poliţişti care se plâng că, după modificările celor două Coduri, România s-ar întoarce cu 20 de ani în urmă.
Ministrul a afirmat că Parlamentul a parcurs toate etapele procedurale, astfel încât Codurile penale să se pună în acord cu deciziile Curţii Constituţionale şi cu toate reglementările care privesc respectarea drepturilor şi libertăţilor fundamentale.
"Strict pe Codul de procedură penală, eu ştiu că, în activitatea de legiferare, Parlamentul, care este cu totul îndreptăţit, a parcurs toate etapele de dezbatere şi procedurale, aşa încât aceste Coduri penale să se pună în acord cu deciziile Curţii Constituţionale, cu deciziile CEDO, cu regulamentele europene, în general cu toate reglementările care privesc respectarea drepturilor şi libertăţilor fundamentale", a spus Carmen Dan, întrebată de jurnalişti ce părere are despre modificarea Codurilor penal şi de procedură penală. AGERPRES/(A - autor: Daniel Alexandru Florea, editor: Mihai Simionescu, editor online: Irina Giurgiu)
