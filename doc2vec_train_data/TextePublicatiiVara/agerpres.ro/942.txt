Preşedintele Klaus Iohannis a semnat luni decretul pentru promulgarea Legii privind aprobarea OUG 78/2016 pentru organizarea şi funcţionarea Direcţiei de Investigare a Infracţiunilor de Criminalitate Organizată şi Terorism, precum şi pentru modificarea şi completarea unor acte normative.
În mai, Senatul a aprobat, în calitate de for decizional, actul normativ, care îşi propune, conform expunerii de motive, "reformarea DIICOT pe trei componente distincte: management, întărirea şi eficientizarea funcţiei de conducere, organizarea internă şi funcţionarea Direcţiei, raportat la noile necesităţi de investigare şi analiză a fenomenului infracţional reprezentat de criminalitatea organizată şi urmărirea penală, întărirea eficacităţii acesteia prin întărirea capacităţii de efectuare a investigaţiilor financiare şi prin completarea personalului Direcţiei cu lucrători de poliţie judiciară".
Senatorii au hotărât că prin regulament intern se poate stabili cine să conducă departamentele sau compartimentele din cadrul DIICOT.
Tot luni, şeful statului a semnat decretele pentru promulgarea Legii privind aprobarea OUG 112/2017 pentru modificarea şi completarea Ordonanţei de Urgenţă a Guvernului nr. 57/2016 privind reglementarea unor măsuri în vederea conformării statului la unele obligaţii de mediu din sarcina operatorilor economici din industria extractivă, aflaţi sub autoritatea Ministerului Economiei, şi pentru promulgarea Legii privind aprobarea OUG 85/2017 pentru modificarea art. 5 din Legea nr. 299/2007 privind sprijinul acordat românilor de pretutindeni, precum şi pentru acordarea unor burse de studii etnicilor români cu domiciliul stabil în Ucraina. AGERPRES/(AS - autor: Florentina Peia, editor: Andreea Rotaru, editor online: Gabriela Badea)
