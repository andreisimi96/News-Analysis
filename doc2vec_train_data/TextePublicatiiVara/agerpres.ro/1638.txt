Drumarii sibieni au reuşit să deszăpezească o bandă până la Bâlea Lac, însă Transfăgărăşanul rămâne închis circulaţiei până la finalul lunii, între Piscu Negru (judeţul Argeş) şi Bâlea Cascadă (judeţul Sibiu), potrivit Direcţiei Regionale de Drumuri şi Poduri Braşov.
"Continuă lucrările de deszăpezire pe Transfăgărăşan. Colegii noştri de la SDN Sibiu au reuşit să elibereze aproape în totalitate o bandă de circulaţie până la Bâlea Lac însă mai este foarte mult de lucru. Peste iarnă au fost căderi masive de pietre şi există în continuare pericolul producerii unor avalanşe. În plus, trebuie refăcute mai multe elemente de siguranţa circulaţiei (parapete sau indicatoare rupte)", au postat joi, pe pagina de Facebook, cei de la Direcţia Regională de Drumuri şi Poduri Braşov.
DN 7C Transfăgărăşan este închis circulaţiei între Piscu Negru (judeţul Argeş) şi Bâlea Cascadă (judeţul Sibiu), pe tronsonul kilometric 104 - 131, până la finalul lunii iunie 2018, conform Centrului INFOTRAFIC din Inspectoratul General al Poliţiei Române.
Cabanierii, salvamontiştii, meteorologii şi turiştii pot urca la Bâlea Lac, la peste 2.000 de metri altitudine în munţii Făgăraş, doar cu telecabina. AGERPRES/(AS-autor: Isabela Paulescu, editor: Diana Dumitru, editor online: Ada Vîlceanu)
