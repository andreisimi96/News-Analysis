Două persoane au fost rănite după ce autoturismul în care se aflau s-a lovit frontal cu un microbuz la intrarea în municipiul Râmnicu Vâlcea.
Accidentul rutier s-a produs duminică, pe DN 7, la sensul giratoriu de la intrarea în municipiul Râmnicu Vâlcea, peste pod.
Potrivit purtătorului de cuvânt al Inspectoratului de Poliţie Judeţean Vâlcea, Sandra Bălteanu, autoturismul a efectuat o depăşire neregulamentară şi a lovit frontal microbuzul.
"Un autoturism care se deplasa pe sensul Piteşti - Sibiu s-a angajat într-o depăşire neregulamentară, intrând în coliziune frontală cu un microbuz care venea din sens opus. Au rezultat două victime, şoferul autoturismului şi pasagerul din dreapta sa. În microbuz se aflau 16 persoane care nu au dorit transportul la spital", a precizat reprezentantul IPJ Vâlcea.
Traficul în zonă a fost blocat timp de câteva zeci de minute pe sensul de mers Râmnicu Vâlcea - Piteşti. AGERPRES/(AS - autor: Cristina Matei, editor: Andreea Rotaru, editor online: Simona Aruştei)
