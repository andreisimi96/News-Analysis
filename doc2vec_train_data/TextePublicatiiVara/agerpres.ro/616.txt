Ministrul Afacerilor Externe, Teodor Meleşcanu, a avut, miercuri şi joi, în marja reuniunii ministeriale a Organizaţiei pentru Cooperare şi Dezvoltare Economică de la Paris, întrevederi cu şefii delegaţiilor din Argentina, Coreea de Sud, Japonia, Noua Zeelandă, Paraguay şi SUA, prilej cu care au fost abordate stadiul relaţiilor bilaterale şi evoluţiile din cadrul OCDE.
Conform unui comunicat al MAE transmis AGERPRES, în cadrul întrevederii cu omologul argentinian, Teodor Meleşcanu a exprimat interesul părţii române pentru dezvoltarea relaţiilor bilaterale în plan politic şi economic.
Cu acest prilej, a fost subliniată necesitatea identificării de noi proiecte de cooperare sectorială, care să pună în acord capacităţile şi obiectivele ambelor părţi, în spiritul prieteniei tradiţionale şi a compatibilităţilor dintre cele două ţări. Ministrul român a reiterat invitaţia adresată omologului argentinian de a efectua o vizită în România şi a felicitat Guvernul de la Buenos Aires pentru exercitarea Preşedinţiei G-20 în acest an, menţionează sursa citată.
Ministrul Meleşcanu a reafirmat, la întrevederea cu şeful delegaţiei Republicii Coreea, interesul României pentru consolidarea parteneriatului strategic, prin intensificarea contactelor politice la toate nivelurile şi a exprimat aprecierea pentru sprijinul candidaturii României la OCDE.
De asemenea, în cadrul întâlnirii a fost discutată situaţia de securitate pe plan regional. Ministrul a evidenţiat importanţa unei abordări internaţionale coordonate, în scopul unei denuclearizări complete şi ireversibile a Peninsulei Coreene, precizează MAE.
La întrevederea cu şeful delegaţiei nipone, a fost subliniată dinamica pozitivă a relaţiilor bilaterale şi ridicarea acestora la nivel de parteneriat strategic. Au fost discutate, totodată, principalele proiecte economice bilaterale şi perspectivele cooperării româno-japoneze în domeniul consolidării păcii şi securităţii la nivel regional şi global. Totodată, partea română a exprimat mulţumiri părţii nipone pentru sprijinirea candidaturii României la OCDE.
În cadrul întâlnirii cu şeful delegaţiei Noii Zeelande, a fost evidenţiat interesul ambelor ţări pentru intensificarea dialogului politic, atât în plan bilateral, cât şi multilateral, fiind abordate aspecte ale cooperării, inclusiv din perspectiva preluării de către România a preşedinţiei Consiliului UE, în 2019.
Întrevederea ministrului român cu omologul paraguayan a constituit prilejul unei treceri în revistă a principalelor teme de pe agenda bilaterală. Şeful diplomaţiei române a accentuat interesul pentru relansarea dialogului româno-paraguayan, în special prin organizarea cu o mai mare frecvenţă a consultărilor pe linia ministerelor Afacerilor Externe, dar şi pentru dezvoltarea relaţiilor comerciale dintre cele două ţări, mai menţionează sursa citată.
Meleşcanu a mulţumit, în cadrul discuţiei cu Wilbur Ross, secretarul comerţului din SUA, pentru sprijinul acordat candidaturii României la OCDE. Cu acest prilej, au mai fost abordate evoluţiile recente din cadrul organizaţiei şi perspectiva SUA privind extinderea, mai arată MAE. AGERPRES/(AS - autor: Alina Novăceanu, editor: Georgiana Tănăsescu, editor online: Anda Badea)
