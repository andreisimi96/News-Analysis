Poliţişti din cadrul Inspectoratului Teritorial al Poliţiei de Frontieră (ITPF) Sighetu Marmaţiei au descoperit aproximativ 10.000 pachete de ţigări într-un autoturism de teren, precizează un comunicat de presă al IGPF remis, joi, AGERPRES.
Potrivit sursei citate, în urma acţiunii, un cetăţean român este cercetat pentru săvârşirea infracţiunii de contrabandă, iar autoturismul folosit la transportul ţigărilor a fost indisponibilizat.
"Poliţiştii de frontieră au oprit pentru control, în localitatea Bixad, judeţul Satu Mare, un autovehicul marca Jeep Grand Cherokee, înmatriculat în Romania, la volanul căruia se afla un cetăţean român, în vârstă de 32 de ani. Cu ocazia controlului efectuat asupra autoturismului (...) au descoperit, în interiorul acestuia, mai multe colete învelite în folie neagră, în care se aflau ţigări", se menţionează în comunicatul IGPF.
Aceeaşi sursă afirmă că tânărul a fost dus la sediul sectorului, unde, în urma inventarierii coletelor din autoturism, a rezultat cantitatea de 9.999 pachete cu ţigări, de provenienţă ucraineană.
Întreaga cantitate de ţigări, în valoare de 117.000 lei, a fost ridicată în vederea confiscării, iar autovehiculul, în valoare de 27.000 lei, a fost indisponibilizat în vederea continuării cercetărilor.
În cauză, poliţiştii de frontieră efectuează cercetări sub aspectul săvârşirii infracţiunii de contrabandă. AGERPRES / (AS - autor: Leontin Cupar, editor: Irina Poenaru, editor online: Gabriela Badea)
Sursa foto:  www.politiadefrontiera.ro  
