O delegaţie a Ministerului Tineretului şi Sportului, condusă de ministrul Ioana Bran, a participat la reuniunea informală a miniştrilor sportului din ţările membre ale Uniunii Europene, care a avut loc la Paris, informează un comunicat remis AGERPRES.
Delegaţia Ministerului Tineretului şi Sportului care se află la Paris a avut două zile pline de acţiuni şi evenimente fructuoase.
Joi, la Stade de France a avut loc Reuniunea Informală a miniştrilor sportului din ţările membre ale Uniunii Europene. Conduse de fosta scrimeră Laura Flessel, în calitatea sa de ministru al sportului din Franţa, lucrările s-au desfăşurat în prezenţa ministrului Krasen Kralev din Bulgaria, ţara care deţine preşedinţia Consiliului UE, a Comisarului European pentru sport Tibor Navracsics, a preşedintelui Comitetelor Olimpice din Europa, Janez Kocijancic, şi a multor miniştri din Franţa şi UE.
Printre multe alte teme, s-a discutat îndelung despre atribuirea unei dimensiuni europene Jocurilor Olimpice de la Paris 2024, care, aşa cum au spus gazdele, "nu aparţin Parisului, nici Franţei, ci întregului continent". Astfel, acestea ar contribui la promovarea patrimoniului cultural, social şi istoric al întregii Europe, dar şi a educaţiei prin sport prin participarea activă a cetăţenilor europeni.
O altă temă importantă a fost valorificarea Uniunii Europene ca spaţiu comun de găzduire de evenimente sportive majore. În acest sens, cei prezenţi au discutat despre cum poate UE să atragă asemenea evenimente, despre cum pot deveni evenimentele sportive şi un punct de atracţie turistică şi, nu în ultimul rând, cum poate profita UE de unitatea teritorială pentru a propune candidaturi transnaţionale. Astfel, un eveniment major organizat de mai multe ţări ar creşte atractivitatea şi valoarea acestora.
Ministrul Ioana Bran a luat cuvântul în cadrul reuniunii şi a subliniat că poziţia României este de susţinere a acestor idei, iar la final a fost semnată o declaraţie comună de către miniştrii europeni prezenţi.
"Toate aceste evenimente sportive găzduite în urma unor eforturi comune europene lasă în urma lor, fiecărei ţări în parte, o importantă infrastructură, care apoi va fi folosită la dezvoltarea sportului. Mă bucur că ţările membre UE sprijină această idee de a da o dimensiune europeană Jocurilor Olimpice de la Paris 2024, pentru că va fi o oportunitate unică să fie celebrată unitatea UE şi să fie transmise valorile comune ale Uniunii, iar toate ţările membre vor avea de câştigat pe multiple planuri", este de părere ministrul Ioana Bran.
Reprezentanţii MTS au mai fost prezenţi la Paris şi la şedinţa în care au fost prezentate pregătirile pentru JO de la Paris 2024, dar şi la o vizită a uriaşei arene de 81.000 de locuri Stade de France, care a găzduit şi meciul Franţa - România din deschiderea EURO 2016.
De asemenea, ministrul Ioana Bran a avut discuţii cu omologul sau francez Laura Flessel şi a fost prezent şi la arenele de tenis unde se află în plină desfăşurare turneul Grand Slam de la Roland Garros.
"Am felicitat-o pe doamna ministru Flessel pentru iniţiativa acestei reuniuni extrem de utile şi m-am bucurat să aud că vorbeşte aşa de frumos despre România şi că are prieteni români, precum campionii olimpici Loredana Dinu sau Mihai Covaliu. În măsura în care mi-a permis programul aglomerat al scurtei vizite la Paris, am asistat şi la meciuri de tenis la Roland Garros, am avut chiar bucuria de a fi prezentă la victoria de miercuri a Soranei Cîrstea şi le felicit şi pe celelalte jucătoare din România pentru evoluţiile bune de pe zgura de la Roland Garros. A fost şi o emoţie specială când m-am aflat pe arena unde, în anii 70, foştii mari jucatori Virginia Ruzici, Ion Ţiriac sau Ilie Năstase au cucerit valorosul trofeu", a mai spus Ioana Bran.
AGERPRES (AS-editor: Mircea Lazaroniu, editor online: Irina Giurgiu)
