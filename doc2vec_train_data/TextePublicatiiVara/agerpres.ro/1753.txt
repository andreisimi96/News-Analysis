Preşedintele PSD Dâmboviţa, senatorul Adrian Ţuţuianu, a declarat, vineri, într-o conferinţă de presă, la Târgovişte, că efectele mitingului de sâmbătă vor fi următoarele: să arate susţinerea pe care o are PSD, să tragă un semnal de alarmă despre cum funcţionează Justiţia şi să arate că respectarea legii nu e facultativă.
''Cred că, în primul rând, mitingul va arăta că există o susţinere populară pentru proiectele pe care le avem. Mă refer aici şi la cele trei legi ale Justiţiei: 303, 304, 317, dar şi la modificarea Codurilor, prin preluarea deciziilor CCR şi a directivelor europene privind prezumţia de nevinovăţie şi dreptul de a participa la propriul proces. În al doilea rând, eu cred că întreaga societate românească va primi un semnal puternic legat de modul în care funcţionează Justiţia şi sunt respectate drepturile şi libertăţile fundamentale (...). În al treilea rând, mitingul este şi un moment care arată că PSD este principala forţă politică a acestei ţări, capabilă să mobilizeze membri şi simpatizanţi în susţinerea proiectelor cu care a câştigat guvernarea în 2016. În al patrulea rând, mitingul arată şi soliditatea coaliţiei de guvernare, participă lângă PSD şi ALDE la acest miting'', a spus Ţuţuianu.
El a adăugat că mitingul va avea şi rolul de a-i lămuri pe cei din parchete, servicii secrete sau alte instituţii că respectarea legii nu e facultativă.
''Un alt lucru pe care cred eu că trebuie să îl aducă acest miting este acela de a-i lămuri pe toţi din parchete, din servicii, din sistemul judiciar, din alte instituţii ale statului român că respectarea legii nu este facultativă şi că puterea adevărată, aşa cum spune Constituţia, este cea dată de popor'', a afirmat Ţuţuianu.
Întrebat despre faptul că în spaţiul public se vehiculează că sunt persoane constrânse să vină la miting, Ţuţuianu a negat această posibilitate.
''Sunt lucruri care nu au niciun dram de adevăr. E adevărat că la miting participă oameni din diverse categorii sociale, oameni care lucrează în sistemul public sau privat, pensionari, studenţi, nimeni nu a forţat vreodată pe cineva să meargă la vreun miting'', a mai spus Adrian Ţuţuianu. AGERPRES/(A - autor: Cornelia Dumitru, editor: Nona Jalbă, editor online: Irina Giurgiu)
