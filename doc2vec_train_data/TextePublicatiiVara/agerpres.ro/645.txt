Un ansamblu de locuinţe şi anexe lipite au fost afectate, la 31 mai 2018, de un incendiu izbucnit pe strada Ion Floruţă din Capitală, flăcările manifestându-se la acoperişul clădirilor, au anunţat oficiali ai ISU Bucureşti - Ilfov. Pentru stingerea focului, pompierii au realizat un dispozitiv de intervenţie de la înălţime cu autoscară, iar în interior cu linie de furtun.
Incendiul a fost localizat şi în prezent se lucrează pentru îndepărtarea învelitorii acoperişului fiecărui corp de clădire, au precizat oficiali ai ISU Bucureşti - Ilfov.
Nu au fost depistate victime.
Cele mai grave incendii produse la locuinţe în ultimii ani au avut loc la:
9 ianuarie 2013 - Patru copii cu vârste sub şapte ani au fost descoperiţi morţi, în urma unui incendiu produs în bucătăria anexă a unei gospodării izolate din comuna băcăuană Măgura. Cauza incendiului a constituit-o ''supraîncălzirea unei sobe metalice, căldura degajată aprinzând materiale combustibile aflate în preajma acesteia". Tot în cursul zilei respective, o femeie în vârstă de 83 de ani a murit în urma producerii unui incendiu în comuna băcăuană Agăş, sat Cotumba, cauza probabilă a producerii incendiului fiind ''neprotejarea termică a coşului de fum faţă de materialele combustibile".
17 ianuarie 2013 - Trei copii au murit după ce locuinţa lor din comuna constănţeană Nicolae Bălcescu a fost cuprinsă de flăcări.
Alte incendii care s-au soldat cu victime sau pagube materiale de la începutul anului 2018:
12 mai - Un incendiu a izbucnit la o locuinţă de pe strada Fortunei din Capitală, flăcările extinzându-se la o altă locuinţă din apropiere, a informat ISU Bucureşti-Ilfov. Incendiul a izbucnit la o locuinţă cu regim de înălţime parter, cu suprafaţa de 60-70 mp. Flăcările s-au extins la o altă locuinţă din imediata apropiere, tot la acoperiş.
9 februarie - Zece gospodării au fost distruse într-un incendiu izbucnit la o casă situată în zona industrială a municipiului Medgidia, focul propagându-se ulterior la celelalte locuinţe, lăsând fără adăpost 43 de persoane care locuiau în zona "Ciment". Potrivit purtătorului de cuvânt al ISU Dobrogea, Anca Chiriţă, focul a izbucnit iniţial la o casă, pe suprafaţa de circa 50 mp, incendiul propagându-se ulterior şi la locuinţele din vecinătate, din cauza vântului puternic.
28 ianuarie - Un bărbat de 67 de ani a fost găsit mort, după ce în locuinţa sa din Dej a izbucnit un incendiu. Potrivit purtătorului de cuvânt al ISU Cluj, Andrei Biriş, incendiul a izbucnit în bucătăria casei, probabil de la un scurt circuit electric cauzat de o suprasarcină.
23 ianuarie - Patru persoane cu vârste între 70 şi 87 de ani au fost spitalizate, două fiind în stare de inconştienţă, după ce s-au intoxicat cu monoxid de carbon emanat de un incendiu produs într-un apartament de la parterul unui bloc de pe Aleea Nouă din municipiul Botoşani, provocat de un scurtcircuit la un prelungitor electric.
- Un bărbat în vârstă de 84 de ani a decedat într-un incendiu izbucnit în gospodăria sa din satul sucevean Negostina, comuna Bălcăuţi.
- Un bărbat în vârstă de 78 de ani, din localitatea vasluiană Pogăneşti, comuna Stănileşti, a decedat, în urma unui incendiu care a izbucnit la locuinţa sa.
20 ianuarie - O bătrână, imobilizată la pat, din localitatea tulceană Turcoaia, a murit, în noaptea de 19-20 ianuarie, în timpul unui incendiu izbucnit în locuinţă, după ce jarul din sobă a căzut pe podeaua camerei în care se afla.
18 ianuarie - Un bărbat în vârstă de 51 de ani din comuna braşoveană Tărlungeni a decedat, în urma unui incendiu declanşat în casa în care stătea împreună cu mama sa.
18 ianuarie - O femeie în vârstă de 90 de ani din localitatea buzoiană Pătârlagele a decedat, cel mai probabil fiind intoxicată cu fum, după ce un incendiu a izbucnit la locuinţa acesteia.
18 ianuarie - Un incendiu puternic a cuprins o locuinţă cu etaj din Comarnic, judeţul Prahova, şi s-a extins la o altă construcţie similară aflată în apropiere, la faţa locului intervenind mai multe echipaje de pompieri.
17 ianuarie - O femeie din comuna vasluiană Stănileşti a suferit arsuri pe 90% din suprafaţa corporală, în urma unui incendiu izbucnit în locuinţa sa.
17 ianuarie - Un bărbat de 69 de ani din comuna Gostavăţu, judeţul Olt, a murit, în noaptea de 16-17 ianuarie, după ce locuinţa acestuia a luat foc, din cauza unui scurtcircuit la o aerotermă.
16 ianuarie - Un bărbat în vârstă de 69 de ani din localitatea bistriţeană Suplai şi-a pierdut viaţa, în noaptea de 15-16 ianuarie, în urma unui incendiu care i-a cuprins casa de lemn în care locuia, dar şi imobilul învecinat.
14 ianuarie - Un copil în vârstă de un an, din comuna vasluiană Vetrişoaia, s-a intoxicat cu fum, în urma unui incendiu provocat de fratele său mai mare, care s-a jucat cu chibriturile şi a dat foc unor materiale textile din locuinţă.
12 ianuarie - Un incendiu a izbucnit într-un apartament de la etajul 3 al unui bloc din strada Radu Beller din Capitală, şapte persoane fiind evacuate. Flăcările s-au extins, fiind vizibile din exteriorul clădirii, existând o degajare mare de fum în apartament şi pe casa scării. Nu au existat persoane rănite.
11 ianuarie 2018 - Un bărbat a fost găsit mort în locuinţa sa distrusă de un incendiu, în satul Măţău din judeţul Argeş. Incendiul violent s-a manifestat pe o suprafaţă de aproximativ 200 de metri pătraţi.
8 ianuarie - Un incendiu de mari dimensiuni a afectat trei locuinţe din municipiul Brăila, cel mai probabil de la un scurtcircuit la instalaţia electrică la unul dintre imobile.
6 ianuarie - 17 locatari dintr-un bloc din Mediaş au fost evacuaţi din cauza unui incendiu izbucnit la un apartament la etajul patru al clădirii, însă nimeni nu a fost rănit. AGERPRES/(Documentare - Cerasela Bădiţă, Suzana Cristache Drăgan, editor: Mariana Zbora-Ciurel, editor online: Anda Badea)
