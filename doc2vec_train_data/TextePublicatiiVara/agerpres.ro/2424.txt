Ministrul Justiţiei, Tudorel Toader, a prezentat miercuri seară corespondenţa purtată cu Organizaţia pentru Cooperare şi Dezvoltare Economică (OECD) din care ar rezulta că Drago Kos nu este şeful structurii anticorupţie din cadrul instituţiei, iar declaraţiile acestuia nu ar fi fost făcute în numele organizaţiei.
"OECD, Din corespondenţa purtată: Drago Kos nu este şeful structurii anticorupţie din OECD. Drago Kos este preşedintele Grupului de lucru pentru tranzacţii comerciale internaţionale. Drago Kos nu a vorbit în numele OECD!", a scris Tudorel Toader pe Facebook.
El citează şi un răspuns al organizaţiei în care aceasta se dezice de modul în care au fost reflectate în presa din România declaraţiile lui Drago Kos.
"Nu putem comenta pe marginea modului în care părerile dlui Kos au fost reflectate de presa din România", precizează Toader, citând răspunsul OECD.
Pe 4 iunie, ministrul Justiţiei anunţa că a transmis Organizaţiei pentru Cooperare şi Dezvoltare Economică o scrisoare prin care solicită să i se comunice dacă declaraţiile lui Drago Kos au fost făcute în numele organizaţiei.
"Ameninţări de la OECD sau manipulări interne? Luni dimineaţă, mă voi adresa OECD pentru a comunica în mod oficial dacă afirmaţiile domnului Drago Kos au fost făcute în nume propriu sau în numele OECD, aşa cum acreditează titlul materialului întocmit de Ziare.com. (...) Într-un articol publicat în data de 1 iunie, se afirmă faptul că, în numele OECD, domnul Drago Kos a făcut o serie de afirmaţii, de o mare gravitate, la adresa instanţei de contencios constituţional române. Totodată, aceeaşi publicaţie citează, atribuind aceleiaşi surse, de asemenea în numele OECD, afirmaţiile potrivit cărora 'Ministrul vostru al Justiţiei va învăţa curând, într-un mod dur, că este într-o mare eroare'", scria Toader, la începutul lunii, tot pe Facebook. AGERPRES/(AS - autor: Mihai Stoica, editor: Antonia Niţă, editor online: Gabriela Badea)
