Serviciile de informaţii germane pot continua să supravegheze marile centre de conexiune la internet în interesul securităţii naţionale, a anunţat miercuri seara Curtea federală administrativă germană, relatează AFP.
Curtea federală administrativă a anunţat într-un comunicat că a respins cererea companiei germane De-Cix, care a contestat legalitatea supravegherii exercitate asupra acesteia de ani de zile de către Serviciul german de informaţii externe (BND).
Acesta supraveghează fluxurile internaţionale de date care tranzitează punctul de schimb De-Cix, la care sunt conectaţi numeroşi operatori internaţionali de telecomunicaţii şi furnizori de acces internet.
Compania, cu sediul la Frankfurt, este cel mai mare operator de internet din lume: gestionează mai mult de 6 terabiţi pe secundă în perioada de vârf, având fluxuri de date din China, Rusia, Orientul Mijlociu şi Africa.
Curtea a considerat că, având în vedere numărul de apeluri telefonice, e-mail-uri, imagini video şi comunicaţii online prin punctul său de schimb din Frankfurt, este absolut imposibil să excludă complet ascultarea comunicaţiilor strict germane.
Pe de altă parte, tribunalul administrativ a apreciat că BND, care, în calitate de serviciu de informaţii externe, nu ar trebui în principiu să spioneze comunicaţiile cetăţenilor germani, poate totuşi să utilizeze comunicaţiile care tranzitează acest hub de internet deoarece există garanţii privind protejarea drepturilor cetăţenilor germani.
Conform legii germane, BND, care colaborează cu agenţia americană de informaţii NSA, nu poate intercepta decât 20% din fluxurile de date online.AGERPRES/( AS - autor: Violeta Gheorghe, editor: Sorin Popescu, editor online: Anda Badea)
