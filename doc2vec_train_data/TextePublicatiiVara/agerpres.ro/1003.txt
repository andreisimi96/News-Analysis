Comisarul european pentru politică regională, Corina Creţu, efectuează, la o săptămână de la prezentarea propunerii Comisiei Europene privind viitorul politicii de coeziune, o vizită oficială la Tallinn, în Estonia, pentru a participa la Forumul anual al Strategiei Uniunii Europene pentru regiunea Mării Baltice.
"Viitorul Strategiei UE pentru regiunea Mării Baltice, ca pol de creştere de nivel mondial în domeniul digital, şi protecţia bogatului ecosistem din Marea Baltică se vor afla în centrul discuţiilor noastre. Pentru perioada post-2020, ne dorim consolidarea sprijinului oferit cu ajutorul fondurilor europene, în mod special prin intermediul programelor Interreg, îndeplinirii obiectivelor cuprinse în strategiile macro-regionale, pentru a stimula şi mai mult cooperarea între ţări, în domenii esenţiale în care există provocări ce nu pot fi soluţionate la nivel naţional", a declarat oficialul european, înaintea vizitei.
Comisarul Corina Creţu va discuta propunerea Comisiei pentru viitoarea politică de coeziune cu prim-ministrul Estoniei, Juri Ratas, premierul Letoniei, Maris Kucinskis, prim-ministrul Lituaniei, Saulius Skvernelis, şi premierul Poloniei, Mateusz Morawiecki.
Adoptată de Consiliul European în 2009, Strategia UE pentru regiunea Mării Baltice oferă sprijinul necesar Suediei, Danemarcei, Estoniei, Finlandei, Germaniei, Letoniei, Lituaniei şi Poloniei pentru a soluţiona împreună provocările comune cu care se confruntă acestea, cum ar fi protecţia mediului, îmbunătăţirea conexiunilor de transport şi crearea de condiţii pentru creşterea economică. AGERPRES/(AS - editor: Oana Tilică, editor online: Ada Vîlceanu)
