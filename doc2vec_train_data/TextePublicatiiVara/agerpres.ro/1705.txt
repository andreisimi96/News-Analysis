Selecţionata Portugaliei, campioana europeană en titre, a învins cu scorul de 3-0 reprezentativa Algeriei, joi seara pe Estadio da Luz din Lisabona, în ultimul meci pregătire pe care lusitanii l-au disputat înaintea startului Cupei Mondiale de fotbal 2018 (14 iunie - 15 iulie).
Naţionala portugheză, care venea după două remize dezamăgitoare, cu Tunisia (2-2) şi Belgia (0-0), a putut conta la acest joc pe starul şi căpitanul său, Cristiano Ronaldo, proaspătul câştigător al Ligii Campionilor cu Real Madrid, care a absentat la meciurile anterioare. Golgheterul absolut al reprezentativei portugheze (81 goluri) nu a reuşit să înscrise, însă, la cea de-a 150-a sa selecţie, golurile învingătorilor fiind marcate de Goncalo Guedes, autorul unei duble, în minutele 17 şi 55, şi de Bruno Fernandes (min. 37).
Ronaldo a rămas pe teren până în minutul 72, când a fost înlocuit cu Andre Silva.
Portugalia va avea parte de un debut de foc la Cupa Mondială 2018, urmând să înfrunte în primul meci puternica selecţionată a Spaniei, pe 15 iunie, după care va întâlni Marocul şi Iranul, în Grupa B.
În partida de pe Estadio la Luz, la care au asistat 53.014 spectatori, au evoluat echipele:
Portugalia: Rui Patrício - Cedric, Bruno Alves (Jose Fonte, 57), Pepe, Raphael Guerreiro (Mario Rui, 57) - William Carvalho (Adrien Silva, 64), Moutinho (Joao Mario, 75), Bruno Fernandes - Bernardo Silva (Quaresma, 65), Cristiano Ronaldo (Andre Silva, 74), Guedes.
Algeria: Abdelkadir Sahi - Mandi, Bensebaini, Medjani (Bounedjah, 71), Benmoussa - Boukhandchouche (Benkhemassa, 58), Bentaleb, Ferhat - Mahrez, Slimani (Soudani, 85), Brahimi.
AGERPRES (autor: Mihai Dragomir, editor: Mihai Ţenea, editor online: Anda Badea)
