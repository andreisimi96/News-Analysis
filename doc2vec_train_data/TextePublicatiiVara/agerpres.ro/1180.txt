Preşedintele Klaus Iohannis a declarat marţi că în cazul în care mandatul unui judecător constituţional se termină, acest lucru se constată de preşedintele Curţii Constituţionale, nu de şeful statului.
Întrebat dacă el crede că este o problemă faptul că mandatul unuia dintre judecătorii CCR ar fi depăşit durata de nouă ani, Iohannis a răspuns: "Da, consider că este o problemă şi nu este deloc o problemă simplă. Într-adevăr, toată lumea se aşteaptă ca primul actor care respectă cu sfinţenie Constituţia să fie chiar Curtea Constituţională şi aflăm în ultima vreme că au apărut îndoieli, au apărut semne de întrebare printr-o decizie a Curţii, care chiar ea declară că un mandat nu poate sub nicio formă depăşi nouă ani, dar, în fapt, este un judecător care se află deja de zece ani acolo. Nu e simplu să tranşăm această chestiune, dar e foarte regretabil că avem această situaţie, fiindcă prin tolerarea acestor mandate mai lungi, ca să nu mă exprim altfel, chiar Curtea Constituţională s-a pus singură în situaţia să îi fie chestionată respectarea supremaţiei Constituţiei, aşa cum scrie în Constituţie".
Şeful statului a atras atenţia că nu are nicio atribuţie pentru a constata dacă un mandat al unui membru CCR s-a încheiat.
"În cazul în care mandatul unui judecător constituţional se termină, acest lucru se constată de preşedintele Curţii, nu de preşedintele României. Iar dacă sunt alte cauze pentru care trebuie să se termine mandatul unui judecător constituţional, această decizie se ia în plenul Curţii. Deci preşedintele României nu are nicio atribuţie practică în a constata vacanţa unui mandat, dar cred că, de această dată, Curtea Constituţională trebuie să analizeze cu maximă răspundere această chestiune pentru a nu rămâne o umbră, pentru a nu rămâne o îndoială care planează asupra felului în care acţionează CCR", a mai afirmat Iohannis.
Totodată, întrebat care ar fi consecinţele acestei stări de fapt de la CCR, şeful statului a răspuns: "Este o întrebare pe care cu certitudine şi-o pun mulţi. Dacă CCR acţionează în atare împrejurări, ce se întâmplă cu deciziile care au fost luate? Aici trebuie să consultăm specialiştii şi, paradoxal, în final tot Curtea Constituţională trebuie să hotărască asupra propriului comportament constituţional".
De asemenea, chestionat dacă acest argument este unul suficient de puternic pentru ca el să nu respecte deciziile CCR, Iohannis a precizat: "Eu voi respecta Constituţia indiferent de ce se întâmplă şi, în consecinţă, este evident că cei care trebuie să lămurească aceste probleme de data aceasta sunt chiar cei care le-au creat". AGERPRES/(A - autor: Mădălina Cerban, editor: Andreea Rotaru, editor online: Gabriela Badea)
