Co-liderul formaţiunii Alternativa pentru Germania (AfD, de extremă dreapta), Alexander Gauland, a declarat sâmbătă că dictatorul nazist Adolf Hitler şi naţional-socialiştii acestuia nu au fost decât 'un excrement de pasăre' într-un mileniu de istorie germană glorioasă, transmite AFP, preluând presa germană.
'Hitler şi naţional-socialiştii nu sunt decât un excrement de pasăre în 1.000 de ani de istorie germană de succes', a afirmat Gauland, la congresul aripii de tineret a AfD, Junge Alternative, ce are loc la Seebach, în Turingia (est).
'Da, ne recunoaştem responsabilitatea pentru cei 12 ani' ai dictaturii naziste, a mai spus Gauland, care este şi co-preşedinte al grupului AfD din Bundestag, unde formaţiunea a acces pentru prima dată în 2017 şi este principala forţă de opoziţie.
'Am avut o istorie glorioasă şi aceasta, dragi prieteni, a durat mai mult decât cei 12 ani nenorociţi', a adăugat co-liderul AfD.
Secretarul general al Uniunii Creştin-Democrate (CDU), Annegret Kramp-Karrenbauer, a apropiată a cancelarului Angela Merkel, a reacţionat prompt pe Twitter: '50 de milioane de victime de război, Holocaustul şi războiul total nu sunt decât ''un excrement de pasăre'' pentru AfD şi Gauland. Iată ce este acest partid în spatele măştii civilizate'.
Alexander Gauland, în vârstă de 77 de ani şi fost membru al CDU, nu este la primul său derapaj verbal. În campania electorală pentru alegerile federale din septembrie, el a lăudat meritele soldaţilor Wehrmacht-ului, armata din timpul regimului nazist.
La congresul de la Seebach, tineretul AfD a susţinut că Uniunea Europeană nu mai poate fi reformată şi că 'trebuie să moară', a relatat dpa.
'Uniunea Europeană trebuie să moară pentru ca Europa să trăiască', a declarat Damian Lohr, liderul Junge Alternative, afirmând că atitudinea faţă de UE este cea mai mare diferenţă între valorile aripii de tineret şi cele ale formaţiunii principale.
Celălalt co-lider al AfD, Joerg Meuthen, i-a chemat pe membrii tineri să se alăture partidului în lupta pentru o Europă mai bună. 'Vrem o Europă a patriilor', a declarat el la reuniunea de sâmbătă, care are loc cu o lună înaintea congresului AfD.
Organizaţia Junge Alternative afirmă că are 2.000 de membri pe teritoriul Germaniei.AGERPRES/(AS - editor: Irina Cristea, editor online: Irina Giurgiu)
