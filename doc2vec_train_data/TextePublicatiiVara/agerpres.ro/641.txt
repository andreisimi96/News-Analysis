Octavian Morariu, membru al Comitetului Internaţional Olimpic (CIO) şi preşedinte al Rugby Europe, a declarat, joi, că Forumul Sportului Românesc, a cărui deschidere a avut loc la Palatul Parlamentului, este un eveniment important pentru România.
"Sportul românesc are o istorie prestigioasă care a contribuit din plin la imaginea României în plan internaţional. De asemenea, sportul românesc are valenţe sociale, valenţe educative şi prin toate evenimentele şi competiţiile a participat din plin la viaţa acestei ţări. Sportul îşi aduce în continuare un aport extrem de important la educaţia tinerilor. De aceea, Forumul Sportului Românesc este un eveniment important pentru România şi nu numai", a afirmat Morariu, fost preşedinte al Comitetului Olimpic şi Sportiv Român.
El a adăugat că dezbaterile şi workshop-urile precum cele din cadrul forumului găzduit de Palatul Parlamentului pot ajuta la schimbarea sistemului după care funcţionează sportul românesc. "Sportul românesc este la un moment de răscruce. Noi am moştenit un sistem care şi-a arătat roadele în toţi aceşti ani. Însă acest sistem trebuie schimbat, pentru că şi-a arătat limitele şi a devenit, din păcate, ineficient. Trebuie să ne punem toţi de acord pentru ca acest sistem să devină din nou funcţional şi eficace. E momentul ca în sport să ne aducem aminte de spiritul de echipă", menţionat Morariu.
La rândul său, preşedintele Comitetului Olimpic şi Sportiv Român, Mihai Covaliu, a declarat, joi, că îşi doreşte ca măcar câteva din concluziile Forumului Sportului Românesc să ajungă să fie puse în practică. "În istoria de 104 ani avem o zestre de 307 medalii, suntem în primele 20 de naţiuni în lume ca număr de medalii. Şi avem foarte mulţi sportivi pe care lumea întreagă îi apreciază. Mi-aş dori să plecăm de la acest forum măcar cu câteva lucruri bune pe care să le şi punem în practică. Pentru că, sincer să fiu, m-am cam săturat de vorbe şi de promisiuni. Avem nevoie să vorbim mai puţin şi să facem mai mult. Sigur că sunt utile astfel de workshop-uri şi în momentul în care se adună oameni din străinătate aceştia ne pot spune cum au făcut ei performanţă. De aceea sunt absolut convins că putem găsi ceva bun aici", a afirmat Covaliu.
Joi, la Palatul Parlamentului a avut loc deschiderea Forumul Sportului Românesc, prin care Institutul Sportiv Român (ISR) marchează Centenarul Marii Uniri. În cadrul deschiderii oficiale, la care au participat aproximativ 150 de invitaţi din mai multe ţări, Corul Madrigal a intonat Imnul Naţional.
Forumul, a cărui temă este "Locul şi rolul României în contextul sportului mondial, la 100 de ani de la Marea Unire", reuneşte 75 de speakeri de pe patru continente şi va avea trei conferinţe şi 16 workshopuri de specialitate. Printre subiectele care vor fi abordate se află: management sportiv, provocări juridice actuale în sport, psihologie şi coaching în sport, modalităţi de finanţare în sport, match fixing, antidoping, corupţie şi integritate în sport, educaţie pentru şi prin sport, provocări şi ameninţări în sport, tehnologie, sport profesionist, sport pentru toţi etc.
La forum vor participa în cele 3 zile lideri internaţionali şi locali din partea organizaţiilor sportive, din rândul sportivilor şi a altor actori importanţi din domeniu precum Mihai Covaliu (Comitetul Olimpic şi Sportiv Român), Octavian Morariu (Comitetul Olimpic Internaţional / Rugby Europe), Jaime Cambreleng Contreras (FIFA), Eric Saintrond (FISU), Michele Colucci (oficial UE), Carlos del Campo Colas (La Liga, Spania), Octavian Bellu (antrenor gimnastică), Raffaele Chiulli (preşedintele ARISF - Asociaţia Federaţiilor Olimpice), Stephan Fox (preşedintele AIMS - Asociaţia Federaţiilor Neolimpice), Gabriela Szabo (director general CSM Bucureşti), Rui Botica Santos (arbitru TAS), Thierry Kinderstuth (INSEP Franţa), Miguel Maria Garcia Caba (Real Madrid), Ionuţ Lupescu (fost fotbalist), Christopher Neesham (Societatea Australiană a Psihologilor), Takuya Yamazaki (Tokyo 2020) şi Vlad Marinescu (Rsportz).
Conform programului, forumul continuă vineri şi sâmbătă, la Palatul Parlamentului, sala C.A Rosetti, începând cu ora 9,30.
Institutul Sportiv Român (ISR) este o instituţie înfiinţată cu scopul de a dezvolta industria sportului prin educaţie şi cunoaştere. Prin proiectele sale de dezvoltare, institutul reuneşte specialişti din toate domeniile, personalităţi sportive şi actori importanţi din diverse sectoare de business, cu scopul de a spori expertiza şi nivelul de implicare a resurselor umane specializate în sport. ISR îşi propune să construiască o fundaţie solidă pentru sportul românesc, o fundaţie construită pe valori, cunoştinţe, integritate şi fair play.
AGERPRES (autor: Marius Ţone, editor: Mircea Lazaroniu, editor online: Anda Badea)
