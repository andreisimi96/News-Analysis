Qatarul, ţara gazdă a Cupei Mondiale din 2022, care ar urma să se desfăşoare cu 32 de echipe, s-ar putea opune organizării unui turneu final cu 48 de echipe , a declarat, luni, preşedintele FIFA, Gianni Infantino, citat de AFP.
Prima Cupă Mondială cu 48 de echipe este programată în 2026, ediţie pentru care candidează Maroc şi, pe de altă parte, SUA, Mexic şi Canada, împreună.
Propunerea unui turneu final cu 48 de echipe în 2026 a fost validată cu prilejul alegerii lui Infantino la preşedinţia FIFA, în urmă cu doi ani. Gianni Infantino consideră ''interesantă de studiat'' propunerea Confederaţiei sud-americane (CONMEBOL) de a devansa cu patru ani această lărgire a competiţiei.
Preşedintele FIFA nu a afirmat categoric că organizatorii qatarieni ar avea dreptul de veto în privinţa unui turneu final cu 48 de echipe în 2022, dar consideră că ar fi ''absolut'' injust să fie impusă anticipat această creştere a numărului de echipe unei ţări care s-a angajat să găzduiască o competiţie cu 32 de echipe.
''E evident că trebuie să fie de acord şi Qatarul'', a subliniat Infantino la sediul FIFA de la Zurich, afirmând că un acord al Qatarului ar fi indispensabil, deoarece cele două părţi trebuie să lucreze ''împreună''.
Membrii FIFA se vor reuni săptămâna viitoare în Rusia şi vor decide formal dacă opţiunea unei Cupe Mondiale cu 48 de echipe în 2022 merită aprofundată.
Potrivit lui Infantino, e prematur să se speculeze pe această ipoteză: ''Avem un contract cu qatarienii. Ei au obţinut o Cupă Mondială cu 32 de echipe. Contractele există pentru a fi respectate''.
Conform unor experţi, pentru un Mondial cu 48 de echipe este nevoie de o co-organizare. ''Mai multe echipe înseamnă mai multe stadioane, mai multe baze, mai multe hoteluri, transport suplimentar'', a menţionat Infantino.
''Dacă acest lucru ar fi posibil în Qatar, rămâne de văzut'', a adăugat preşedintele FIFA, lăsând la o parte faptul că atribuirea CM 2022 Qatarului a suscitat în aceşti opt ani numeroase controverse - bănuieli de corupţie fac încă obiectul unei anchete a justiţiei elveţiene, acuzaţii legate de încălcarea drepturilor omului pe anumite şantiere ale stadioanelor, fără a aminti un embargou economic din partea altor ţări din Golf, pe fondul finanţării terorismului.
AGERPRES (editor: Mihai Ţenea, editor online: Anda Badea)
