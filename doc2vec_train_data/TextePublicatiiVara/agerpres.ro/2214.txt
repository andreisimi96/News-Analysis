Contractul de proiectare-execuţie pentru cei 80 de kilometri ai autostrăzii Transilvania de pe teritoriul judeţului Sălaj ar putea fi semnat în primăvara anului viitor, valoarea lucrărilor fiind de 650 de milioane de euro, potrivit precizărilor făcute marţi, la Zalău, de directorul Companiei de Administrare a Infrastructurii Rutiere (CNAIR), Narcis Neaga.
"În ceea ce priveşte autostrada, sunt 80 de kilometri pe teritoriul judeţului Sălaj. În luna iulie, anunţul de participare va fi pe SEAP. Depunerea ofertelor este undeva în luna noiembrie, evaluarea, ca termen, undeva în februarie-martie 2019 şi, în ipoteza în care nu vom avea contestaţii, semnarea contractului în martie-aprilie anul viitor. Este un contract de tip proiectare şi execuţie. Valoarea totală a lucrărilor pe judeţul Sălaj este de aproximativ 650 de milioane de euro, fără TVA", a declarat Narcis Neaga, într-o conferinţă de presă.
Acesta a adăugat că pentru tunelul Meseş, care este pe traseul autostrăzii, se va realiza actualizarea studiului de fezabilitate în perioada septembrie-octombrie.
"Traseul este împărţit în loturi, în patru loturi cu media aproximativă de 20 de kilometri pe lot. Proiectarea va dura între şase luni şi un an de zile şi lucrările, dacă proiectul este bun, cam doi ani, doi ani şi jumătate. Depinde şi de relief şi de zona pe care o străbate. Finanţarea este pe fonduri europene", a mai precizat directorul CNAIR. AGERPRES / (A - autor: Sebastian Olaru, editor: Marius Frăţilă, editor online: Anda Badea)
