Artişti din Italia, Marea Britanie, Polonia, Franţa, Bulgaria şi România vor participa, la sfârşitul săptămânii viitoare, la Tulcea, la cea de-a V-a ediţie a Festivalului internaţional de ethno-jazz Dobrojazz.
Evenimentul, care se va desfăşura în perioada 15-17 iunie la Teatrul "Jean Bart" din municipiu, are drept obiective promovarea tradiţiilor muzicale româneşti, dar şi asimilarea muzicilor tradiţionale din teritoriul european, potrivit unui comunicat de presă remis de organizatori.
"Prin localizarea aleasă pentru desfăşurare, Dobrojazz încurajează iubitorii muzicii de calitate să descopere una dintre cele mai interesante zone culturale ale ţării, Dobrogea, recunoscută pentru diversitatea etnică şi patrimoniul său de excepţie", se arată în comunicatul de presă.
Pe scena Teatrului "Jean Bart" din Tulcea vor urca, în cele trei seri ale festivalului, Adrian Naidin Group, România, RC&The Melody Makers, România/Italia, Andrzej Kowalski Quartet, Polonia, Sorin Zlat Trio, România/Marea Britanie, BlagoevArt Trio, Bulgaria, şi Benjamin Moussay Trio, Franţa.
Preţul unui bilet pentru o zi este de 25 de lei, iar abonamentul pentru toate cele trei zile de festival este de 50 de lei.
Cea de-a V-a ediţie a Dobrojazz este organizată de Fundaţia ParteR, cu sprijinul financiar al Primăriei municipiului Tulcea şi cel al unor firme private. AGERPRES / (AS - autor: Luisiana Bîgea, editor: Irina Poenaru, editor online: Gabriela Badea)
Sursa foto: Dobrojazz/ Facebook  
