Ministrul Mihai Fifor a evocat, în prima zi a reuniunii miniştrilor Apărării din statele membre ale NATO de la Bruxelles, importanţa implementării în totalitate a deciziilor adoptate în cadrul aliat, făcând referire în special la necesitatea unei abordări coerente, la nivel strategic, a prezenţei înaintate de pe întregul flanc estic, inclusiv în regiunea Mării Negre, din perspectiva planificării, instruirii, desfăşurării exerciţiilor, precum şi a exercitării actului de comandă.
Potrivit unui comunicat al MApN, prima zi a reuniunii miniştrilor Apărării din statele membre NATO de la Bruxelles a constituit un prilej de evaluare a progresului înregistrat în procesul de adaptare a Alianţei la provocările complexe ale mediului actual de securitate, ca urmare a deciziilor Summit-urilor din Ţara Galilor şi Polonia.
"Deciziile adoptate de miniştrii Apărării reprezintă o etapă decisivă în pregătirea Summit-ului NATO din luna iulie, în vederea fundamentării unei apărări coerente a întregii Alianţe, de o manieră omnidirecţională. Acestea vizează realizarea unei posturi de descurajare şi apărare eficiente, coerente şi credibile pe baza adaptării Structurii de Comandă a NATO, consolidarea capacităţii de reacţie a forţelor ţinând cont de Iniţiativa de creştere a gradului de operativitate şi răspuns, întărirea posturii maritime, precum şi îmbunătăţirea abordării strategice a dimensiunii sudice a Alianţei", se arată în comunicat.
Totodată, o importanţă deosebită a fost acordată întăririi graduale a posturii de apărare, ca rezultat al implementării unei game largi de măsuri de asigurare, de creştere a capacităţii operaţionale a Alianţei, precum şi de consolidare a profilului de descurajare prin intermediul prezenţei aliate înaintate şi a Forţei de Răspuns a NATO.
"În perspectiva Summit-ului din luna iulie, ministrul Mihai Fifor a evocat importanţa implementării în totalitate a deciziilor adoptate în cadrul aliat, făcând referire în special la necesitatea unei abordări coerente, la nivel strategic, a prezenţei înaintate de pe întregul flanc estic, inclusiv în regiunea Mării Negre, din perspectiva planificării, instruirii, desfăşurării exerciţiilor, precum şi a exercitării actului de comandă", se precizează în comunicat.
De asemenea, un alt subiect al agendei a fost reprezentat de partajarea echitabilă a responsabilităţilor în cadrul NATO (burden-sharing), în termeni de cheltuieli pentru apărare, capabilităţi şi contribuţii la operaţiile şi misiunile Alianţei.
"Cu acest prilej, ministrul Fifor a evidenţiat contribuţiile semnificative ale României la efortul comun de menţinere a solidarităţii şi unităţii transatlantice, pe toate cele trei paliere de efort", menţionează sursa citată.
În cadrul reuniunii, în contextul proiectării stabilităţii - o altă dimensiune majoră în procesul de adaptare a Alianţei, ministrul român al Apărării a evocat necesitatea utilizării mecanismelor nou create, inclusiv pentru partenerii din Estul Europei şi Balcanii de Vest.
"De asemenea, pe timpul discuţiilor referitoare la eforturile NATO de creştere a capacităţilor de apărare şi de instruire a Forţelor de Securitate Irakiene, ministrul român a evidenţiat importanţa sprijinului subsumat proiectării stabilităţii, pe care Alianţa îl poate acorda, şi a exprimat încrederea că acest obiectiv va fi implementat în urma unei decizii favorabile, cu ocazia Summit-ul NATO din 11 - 12 iulie", potrivit aceluiaşi comunicat.
În marja ministerialei de la Bruxelles Fifor a participat la reuniunea miniştrilor Apărării din statele contributoare la Conceptul Naţiunii Cadru (Framework Nation Concept), prezidată de omologul din Germania, Ursula von der Leyen.
"În context, ministrul Apărării a reconfirmat angajamentul României pentru dezvoltarea de capabilităţi militare necesare Alianţei pentru conducerea misiunilor şi operaţiilor NATO şi a exprimat importanţa asigurării interoperabilităţii forţelor aliate", se mai arată în comunicat. AGERPRES/ (AS - autor: Daniel Florea, editor: Georgiana Tănăsescu, editor online: Gabriela Badea)
Sursa foto: Fifor Mihai/ Facebook
