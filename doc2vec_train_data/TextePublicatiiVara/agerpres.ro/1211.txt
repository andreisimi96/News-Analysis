"O competiţie este reuşită când este câştigată", a avertizat preşedintele Franţei, Emmanuel Macron, care s-a întâlnit marţi cu naţionala de fotbal a Franţei, cu câtva zile înaintea plecării acesteia la Cupa Mondială 2018 din Rusia, informează AFP.
"Important este să fim cu toţii în spatele acestei echipe", a declarat preşedintele, mare iubitor al fotbalului, care a mers la Centrul naţional de la Clairefontaine, în regiunea pariziană, pentru a-i încuraja pe "les Bleus".
"Este important pentru ţară şi pentru moralul ţării", a subliniat Macron. "Când părinţii nu mai răspund prezent, când situaţiile sunt dificile, când ai îndoieli, uneori rezişti prin intermediul sportului, aşa că a avea o echipă care ne reprezintă culorile este un lucru bun pentru coeziunea naţională", a adăugat el.
Macron, suporter declarat al lui Olympique Marseille, a confirmat că va merge în Rusia pentru a susţine naţionala Franţei dacă echipa se va califica în semifinale. "Am spus deja că dacă ea trece de sferturi, voi veni la toate meciurile. Voi veni deci la semifinală şi la finală. O competiţie este reuşită când este câştigată", a spus el.
Franţa face parte din Grupa C a Mondialului, alături de Australia, Peru şi Danemarca.
AGERPRES (autor: Mircea Lazaroniu; editor: Adrian Drăguţ, editor online: Irina Giurgiu)
