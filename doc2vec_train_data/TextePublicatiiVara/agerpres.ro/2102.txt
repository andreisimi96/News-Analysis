Modificările şi completările recente aduse legilor Justiţiei, aspecte privind independenţa procurorilor, statutul acestora şi răspunderea magistraţilor au fost subiectele discutate luni de procurorul general Augustin Lazăr cu delegaţia Comisiei de la Veneţia.
Potrivit unui comunicat transmis luni AGERPRES, procurorul general Augustin Lazăr a avut o întâlnire, la sediul PÎCCJ, cu o delegaţie a Comisiei de la Veneţia, din care au făcut parte Hanna Suchocka (Polonia) - preşedinte de onoare al Comisiei de la Veneţia, Thomas Markert - secretar, Artemiza-Tatiana Chisca - şefa Diviziei Instituţii Democratice şi Drepturi Fundamentale, Kaarlo Tuori (Finlanda) - membru al Comisiei, Nicolae Eşanu (Republica Moldova) - membru supleant, Jean-Claude Scholsem (Belgia) - membru supleant.
Din partea Ministerului Public, la întâlnire au mai participat prim-adjunctul procurorului general, Laura Oprean, consilierii procurorului general, Ovidiu Predescu, Ionel Senteş şi Cornelia-Adriana Şandru, precum şi Irina Kuglay, din cadrul Secţiei judiciare a Parchetului de pe lângă Înalta Curte de Casaţie şi Justiţie.
"În cadrul întâlnirii au fost abordate aspecte referitoare la modificările şi completările recente aduse legilor Justiţiei, discuţiile vizând independenţa procurorilor, statutul acestora şi răspunderea magistraţilor", se arată în comunicatul Parchetului General. AGERPRES/(AS - autor: Eusebi Manolache, editor: Georgiana Tănăsescu, editor online: Gabriela Badea)
