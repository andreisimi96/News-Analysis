Parlamentul de la Skopje a ratificat oficial, miercuri, acordul cu Atena privind redenumirea Fostei Republici Iugoslave a Macedoniei (FYROM) drept 'Republica Macedonia de Nord', ceea ce deschide calea către admiterea acesteia în NATO şi către lansarea negocierilor de aderare la Uniunea Europeană, transmit Reuters, AFP şi dpa.
Miniştrii de externe macedonean şi grec au semnat săptămâna trecută un acord istoric privind redenumirea Fostei Republici Iugoslave a Macedoniei (FYROM) drept 'Republica Macedonia de Nord', în pofida protestelor naţionaliştilor de pe ambele părţi ale frontierei.
Fosta republică iugoslavă şi-a declarat independenţa în 1991. Grecia a respins folosirea de către ţara vecină a numelui 'Macedonia', considerând că acesta este numele provinciei sale nordice, şi a blocat eforturile autorităţilor de la Skopje de a adera la NATO şi UE.
Într-o procedură boicotată de 51 de parlamentari de opoziţie, acordul a fost votat de aleşii din coaliţia guvernamentală condusă de social-democraţii premierului Zoran Zaev.
Acesta a declarat în faţa parlamentarilor macedoneni că acordul a adus recunoaşterea internaţională a ţării sale.
''Cu această soluţie, nu doar am câştigat încă un prieten şi partener strategic, dar ne-am deschis porţile către NATO şi Uniunea Europeană'', a subliniat Zoran Zaev.
Menit să pună capăt unuia dintre cele mai vechi litigii dintre ţări europene, textul acordului are încă numeroase obstacole de depăşit înainte de a intra în vigoare. El urmează să fie supus unui referendum, a cărui dată nu a fost încă fixată, înainte de o revizuire a Constituţiei ce ar trebui din nou să fie validată de parlament, cu o majoritate de două treimi.
În schimbul acestui acord, Skopje speră să obţină demararea negocierilor de aderare la UE în timpul Consiliului European de la finalul lunii iunie şi o invitaţie de a deveni membru al NATO.
AGERPRES/(AS - autor: Tudor Martalogu, editor: Mariana Ionescu, editor online: Simona Aruştei)
