Preşedintele USR, Dan Barna, a declarat, joi, că motivarea deciziei Curţii Constituţionale la decizia privind revocarea şefei DNA arată că CCR devine un jucător politic în România, care încearcă să guverneze. El a menţionat că USR aşteaptă poziţia preşedintelui Klaus Iohannis şi a echipei de jurişti de la Cotroceni privind "cea mai corectă variantă pentru respectarea Constituţiei".
"Curtea Constituţională devine un jucător activ, devine un jucător politic în România. Chiar în cuprinsul acestor considerente pe care le-am citit Curtea stabileşte care este întinderea atribuţiilor preşedintelui şi ale Ministerului justiţiei când, de fapt, rolul CCR ar trebui să fie acela de a constata acele atribuţii aşa cum sunt ele definite în Constituţie, nu de a stabili care este puterea Ministerului Justiţiei şi care este puterea preşedintelui. Evident, Curtea fiind una politică, în acest moment tocmai a decis ca preşedintele să iasă prost din această stabilire a atribuţiilor, deci Curtea a devenit un jucător activ, un legiuitor. Prin această decizie, ea nu face decât să ia atribuţii pe care Constituţia i le dă expres preşedintelui şi, sub acest pretext al interpretării, Curtea merge mai departe şi stabileşte care este întinderea acestor atribuţii. Este clar un abuz, din punctul nostru de vedere, este clar o schimbare a sistemului juridic, a sistemului de guvernământ în România", a spus Barna, la Parlament, cu referire la motivarea deciziei CCR.
El a adăugat că în motivare se spune foarte clar că procurorii nu ar trebui să aibă o independenţă astfel cum au judecătorii.
"Curtea a devenit o instituţie politică decizională care încearcă să guverneze în România prin această decizie. Nu-mi permit eu să stabilesc ce trebuie sau nu trebuie să facă preşedintele. Sunt convins că domnia sa şi consilierii şi echipa de consilieri de la Palatul Cotroceni vor găsi cea mai corectă variantă pentru respectarea Constituţiei pentru că încă România este un stat constituţional", a mai spus Barna.
Deputatul USR Stelian Ion a subliniat că în motivarea deciziei CCR nu se stabileşte un termen în care preşedintele ar trebui să o revoce pe Kovesi.
"Nu se stabileşte un termen explicit în care preşedintele ar trebui să dispună revocarea prin decret. Probabil, fără precedent, această decizie conţine o opinie concurentă semnată de doi dintre judecători şi trei opinii separate. Deci judecătorii CCR au avut opinii atât de diferite.(...) Opinia concurentă spune că de fapt ceea ce i se impută preşedintelui ar fi de fapt un conflict constituţional între CSM, secţia de procurori, şi ministrul Justiţiei şi acest conflict ar fi transmis către preşedinte. Sunt chestiuni logice care trebuie dezbătute. Cel mai important este să vedem, în urma lecturării acestei decizii, care este autoritatea ministrului Justiţiei asupra procurorilor, e chestiune esenţială care nu a rezultat foarte clar", a adăugat deputatul USR.
Curtea Constituţională a României (CCR) a publicat, joi, motivarea deciziei prin care a stabilit că preşedintele României urmează să emită decretul de revocare din funcţie a procurorului-şef al DNA , fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare formulată de ministrul Justiţiei. AGERPRES/(AS - autor: Alina Novăceanu, editor: Mihai Simionescu, editor online: Ada Vîlceanu)
