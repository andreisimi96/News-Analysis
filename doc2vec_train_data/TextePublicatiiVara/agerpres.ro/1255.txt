Partidul Laburist britanic, principala formaţiune de opoziţie, a anunţat marţi că a depus un amendament la proiectul de lege privind Brexitul, cerând guvernului conservator să negocieze cu Bruxellesul un "acces total" la piaţa unică europeană, relatează AFP.
Amendamentul pledează pentru "un nou acord asupra pieţei unice", cu instituţii şi reguli comune Marii Britanii şi Uniunii Europene. El urmează să fie dezbătut marţi, 12 iunie, când proiectul de lege al guvernului privind retragerea din UE va reveni în Camera Comunelor.
"Labour va accepta numai un acord asupra Brexitului oferind avantajele pieţei unice" - care permite libera circulaţie a bunurilor, persoanelor, capitalului şi serviciilor - "şi protejând piaţa forţei de muncă şi nivelul de trai", a explicat Keir Starmer, referentul laburist pentru Brexit, într-un comunicat.
Partidul Laburist a exclus însă menţinerea în Spaţiul Economic European (SEE), care include ţări nemembre ale UE, aşa cum doresc mai mulţi deputaţi din rândurile sale.
Keir Starmer s-a pronunţat pentru un acord "specific" cu Marea Britanie. "Trebuie (...) să negociem propriul acord ambiţios care să servească interesele noastre economice şi să evite restabilirea frontierei fizice" între provincia britanică Irlanda de Nord şi Republica Irlanda, adăugat el.
În februarie, liderul laburiştilor, Jeremy Corbyn, a pledat deja pentru o "nouă uniune vamală" cu UE care să copieze regimul actual.
Proiectul de lege, care trebuie să permită Marii Britanii să funcţioneze normal după ce va rupe legăturile cu blocul european, a fost adoptat prima dată în ianuarie de deputaţi înainte de a fi prezentat Lorzilor (Camera superioară a Parlamentului britanic).
Majoritari pro-UE, aceştia din urmă l-au modificat în profunzime adoptând 15 amendamente, ignorând obiectivele guvernului conservator condus de premierul Theresa May. Ei au eliminat astfel data ieşirii din UE (29 martie 2019) şi s-au pronunţat pentru rămânerea ţării în SEE.
La 12 iunie, deputaţii britanici se vor pronunţa asupra acestor modificări aduse textului. Executivul, confruntat cu adâncile diviziuni legate de Brexit care agită Partidul Conservator, se teme că va fi pus în minoritate în faţa unei coaliţii a unora dintre "Tories" cu opoziţia laburistă.AGERPRES/(AS - editor: Alic Mîrza, editor online: Daniela Juncu)
