Primarul general Gabriela Firea le urează viaţă lungă şi plină de realizări tuturor dascălilor, cu ocazia Zilei Învăţătorului.
"Astăzi îi aniversăm pe cei şi cele fără de care noi, adulţii de azi, nu am fi putut ajunge oameni împliniţi. Cei cărora le datorăm totul pentru că ne-au îndrumat în lumea fascinantă a scrisului, a cititului şi a matematicii, dar şi a primelor descoperiri despre lumea care ne înconjoară. Cei care ne învaţă astăzi copiii că şcoala este cel mai important pas în viaţă", a scris edilul general, într-o postare pe Facebook.
Firea a reamintit că 5 iunie 1779 este ziua în care s-a născut Gheorghe Lazăr, cel care este considerat fondatorul învăţământului românesc modern, prin înfiinţarea, în 1818, la Bucureşti, a primei şcoli cu predare în limba română, Şcoala de la Sfântul Sava.
"Lor, învăţătorilor şi învăţătoarelor noastre, dar şi celor din întreaga lume, le urez viaţă lungă şi plină de realizări şi mă înclin în faţa străduinţelor lor de a scoate oameni adevăraţi din toţi copiii care, în fiecare septembrie, încep cea mai mare realizare a vieţii lor: şcoala!", a mai scris ea. AGERPRES/(AS - autor: Irinela Vişan, editor: Andreea Rotaru, editor online: Gabriela Badea)
