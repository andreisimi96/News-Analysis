Numărul total de cazuri confirmate cu rujeolă în România, raportate până vineri, a ajuns la 13.563, fiind înregistrate 55 de decese din cauza acestei boli, potrivit Centrului Naţional de Supraveghere şi Control al Bolilor Transmisibile din cadrul Institutului Naţional de Sănătate Publică.
Cel de-al 55-lea deces cauzat de rujeolă, confirmat serologic şi prin izolare virus, a fost raportat la un copil în vârstă de 3 luni, din judeţul Iaşi, precizează sursa citată.
În săptămâna 21 - 25 mai au fost raportate încă 237 de cazuri nou confirmate în 18 judeţe şi în municipiul Bucureşti.
Cele mai multe cazuri au fost raportate în judeţele Constanţa - 63 şi Buzău - 60. AGERPRES/(AS - autor: Roberto Stan, editor: Georgiana Tănăsescu, editor online: Ada Vîlceanu)
