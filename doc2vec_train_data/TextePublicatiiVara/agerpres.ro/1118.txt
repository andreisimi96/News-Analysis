O persoană a decedat, una este încarcerată şi alte şase sunt rănite, în urma unui accident de circulaţie produs, luni, pe DN12 la Sâncrăieni, după coliziunea între un autoturism şi un microbuz.
Potrivit purtătorului de cuvânt al Inspectoratului pentru Situaţii de Urgenţă (ISU) Harghita, Alina Ciobotariu, a fost activat Planul Roşu de intervenţie, care presupune suplimentarea resurselor medicale de la nivelul întregului judeţ.
"Din primele informaţii, sunt două victime, una decedată - conducătorul auto şi una încarcerată, ambele din autoturism. În microbuz se aflau 20 de persoane care prezintă răni uşoare", a declarat Alina Ciobotariu.
La faţa locului au fost mobilizate o autospecială pentru victime multiple, o ambulanţă SMURD, trei salvări de la Serviciul de Ambulanţă, o maşină de descarcerare grea cu spital mobil şi o autospecială complexă de stingere, cu modul de prim ajutor. AGERPRES /(AS - autor: Loredana Ciobanu, editor: Karina Olteanu, editor online: Ada Vîlceanu)
