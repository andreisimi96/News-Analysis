Solista Anda Adam şi fanfara Jandarmeriei Române vor concerta la sfârşitul acestei săptămâni, la Sfântu Gheorghe, în cadrul primei ediţii a Festivalului Transylvanian Barbeque.
Potrivit programului dat publicităţii de către organizatori, festivalul va începe vineri după-amiază cu un curs de barbeque, după care vor urma trei concerte în aer liber, printre care şi cel al fanfarei Jandarmeriei Române, formată din 32 de instrumentişti.
Concursul de barbeque va avea loc sâmbătă, începând cu ora 17.00 în Piaţa Libertăţii din Sfântu Gheorghe, iar la acesta vor participa circa 10 echipe care vor trebui să prepare barbeque din mai multe feluri de carne. Concursul va fi urmat de concertul artistei Anda Adam, care va începe la ora 21.00.
"Organizarea unor manifestări inedite, creatoare de tradiţie şi asigurarea unor posibilităţi de divertisment - acesta este obiectivul primului festivalul de barbeque din România, la care organizatorii aşteaptă să participe nu doar locuitorii judeţului şi ai regiunilor învecinate, ci şi turişti. Un alt aspect important a fost acela de a da spaţiu unor formaţii locale şi din ţară care se adresează atât comunităţii româneşti, cât şi celei maghiare", menţionează organizatorii, într-un comunicat de presă remis AGERPRES.
Conform sursei citate, Festivalul Barbeque va fi urmat de Festivalul Agrofest, ziua de duminică fiind consacrată vieţii la ţară.
În centrul municipiului Sfântu Gheorghe va fi organizat un târg cu produse agricole locale, o expoziţie de animale domestice şi de utilaje agricole, iar vizitatorii se vor putea plimba cu trăsuri, cu ponei şi cu tractoare.
"Duminică sunt aşteptaţi atât cei mici, cât şi ce mari, pentru activităţile familiale din cadrul Agrofest, festival organizat de Asociaţia de Dezvoltare Intercomunitară AgroSIC. Ca urmare a evenimentelor de mare succes din ultimii doi ani - parada fanfarei de la Zoltan şi cea de-a patra ediţie a Întâlnirii a agricultorilor veterani din judeţul Covasna, iubitorii de animale sunt aşteptaţi şi acest an cu programe pe toată durata zilei. Va exista un loc de mângâiat animale, iar cei interesaţi vor putea afla despre viaţa la stână şi despre modul de preparare a caşului de oaie, despre îngrijirea bovinelor, iar copiii vor avea ocazia să conducă un tractor adevărat. Tot în cadrul festivalului vor fi prezentate şi modurile în care se efectuează mulgerea vacilor, se va organiza şi o gustare de lapte, dar şi o expoziţie canină. În orele de după-amiază va avea loc premierea lucrărilor trimise de către copii pentru concursul de desen cu tema "Animalul meu preferat". Printre programele de divertisment din seara de duminică se numără concertul formaţiei Mesehetes şi decernarea premiilor pentru concursului de barbeque", se mai arată în comunicat.
Preşedintele Consiliului Judeţean Covasna, Tamás Sándor, a declarat pentru AGERPRES că judeţul Covasna a reuşit să se impună pe plan regional, dar şi naţional, cu o serie de evenimente culturale, gastronomice, turistice şi de agrement organizate în premieră, care s-au bucurat de apreciere, amintind, printre altele, Parada cârnaţilor şi Festivalul kurtoskolacs-ului (colacului secuiesc - n.r), care anul trecut a atras la Sfântu Gheorghe circa 20.000 de persoane.
Transylvanian BBQ Festival şi Agrofest sunt organizate de Consiliul Judeţean Covasna, Asociaţia de Dezvoltare Intercomunitară AgroSIC, Asociaţia pentru Dezvoltarea Turismului în judeţul Covasna şi INdiVINO Wine & BBQ, în parteneriat cu Primăria Sfântu Gheorghe, respectiv Şcoala Populară de arte şi Meserii din municipiu.  AGERPRES/(A, AS - autor: Oana Mălina Negrea, editor: Nona Jalbă, editor online: Gabriela Badea)
Sursa foto: Transylvanian BBQ Festival/ Facebook
