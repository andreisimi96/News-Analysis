Actorul Vlad Ivanov, un obişnuit al rolurilor de personaje negative, a ajuns într-o etapă a carierei sale în care se află în căutarea unor roluri care să îi aducă noi provocări profesionale, după cum mărturiseşte într-un interviu publicat luni în revista Variety în care a vorbit despre cariera lui internaţională, modul în care îşi alege rolurile şi felul în care încearcă "să salveze" personajele negative pe care le interpretează.
"Actorul român Vlad Ivanov este cunoscut multor spectatori din străinătate pentru rolul unui bărbat imoral care face întreruperi ilegale de sarcină în '4 luni, 3 săptămâni şi 2 zile', de Cristian Mungiu, filmul care a marcat Noul Val al cinematografiei româneşti după ce a câştigat Palme d'Or la Cannes", se afirmă în debutul acestui articol publicat în prestigioasa revistă americană şi semnat de Will Tizard.
Vlad Ivanov, actor de film şi de teatru, face parte în acest an din juriul care acordă principalul trofeu la Festivalulul Internaţional de Film Transilvania (TIFF). Starul român a făcut tranziţia spre scena internaţională graţie unor producţii precum "Dark Crimes", în care joacă alături de Jim Carrey şi Charlotte Gainsbourg, dar şi rolului principal din "Sunset", noul lungmetraj al regizorului ungar Laszlo Nemes, a cărui peliculă "Son of Saul" a fost premiată în 2016 cu Oscarul pentru cel mai bun film străin.
În interviul acordat revistei Variety, Vlad Ivanov spune că a ajuns într-o etapă a carierei sale în care se află în căutarea unor roluri care să îi aducă noi provocări profesionale. De asemenea, starul român a spus că alături de colegii lui din juriul de la TIFF nu analizează doar prestaţiile actoriceşti din filmele vizionate la Cluj-Napoca, ci discută, de asemenea, despre scenariul şi regia fiecărei pelicule.
De altfel, Vlad Ivanov a subliniat în acelaşi timp importanţa scenariilor atunci când îşi alege filmele în care joacă: "Atunci când un regizor îmi propune să joc în filmul lui, primul lucru pe care i-l spun este acesta: 'Trimite-mi scenariul'. Dacă scenariul e bun, accept. Desigur, şi regizorul este important, ca şi distribuţia. Şi nu contează cât de mare este rolul meu din film. Vreau să joc un rol care să fie puternic şi care să provină din partea întunecată a firii umane. Chiar şi dacă eu apar doar într-o secvenţă, pentru mine este ok. Nu vreau să joc doar personaje principale".
În "Poziţia copilului", premiat cu Ursul de Aur la Berlinala din 2013, un puternic portret cinematografic al corupţiei, personajul jucat de Vlad Ivanov acceptă mită pentru a contribui la muşamalizarea unei omucideri.
Astfel de roluri, dedicate unor personaje negative, par să ateste predilecţia actorului român pentru o anumită tipologie interpretativă: "Da, îmi plac acele roluri foarte mult. Toată lumea mă întreabă: 'De ce joci doar personaje negative?'. Desigur că putem să generalizăm şi să spunem că acestea sunt personaje negative. Dar pentru mine e un proces diferit - nu există doar un fel de a juca un personaj. Încerc de fiecare dată să fiu diferit, iar prima dată când 'vorbesc' cu personajele mele, încerc să le 'salvez'. Nu vreau să le distrug. Nu-mi place să existe o singură dimensiune. Încerc să găsesc alte dimensiuni şi complet diferite faţă de precedentul 'băiat rău' pe care l-am interpretat".
În acelaşi interviu pentru Variety, Vlad Ivanov a dezvăluit şi sursa lui de inspiraţie pentru interpretarea sa fascinantă din "4 luni, 3 săptămâni şi 2 zile".
"Desigur că astfel de oameni au existat pe vremea lui Ceauşescu şi am încercat să respect spiritul epocii. Pentru acel rol, am vorbit cu o femeie care asistase la multe avorturi şi am fost şocat atunci când mi-a spus: 'Ştii, avortul nu înseamnă mare lucru. E ceva foarte simplu'. Vorbea într-un fel foarte simplu, normal, iar eu am preluat acel fel de a vorbi pentru personajul meu şi a devenit ceva cu adevărat înspăimântător. Ca şi cum ai vorbi despre a cumpăra ciocolată sau Coca-Cola", a explicat artistul român.
Vlad Ivanov a vorbit şi despre experienţa lui din teatru, un element comun multor actori din Estul Europei, tranziţia către cinematografie şi şansa de a juca în multe coproducţii.
"A fost minunat pentru mine când eram la universitate între anii 1991 şi 1995. Am avut şansa de a juca în multe coproducţii - americane, britanice - apoi am avut şansa de a fi de cealaltă parte a camerei de filmat şi de a vedea modul în care jucau actori de la Hollywood şi din Londra. A fost o şcoală bună pentru mine şi pentru mulţi dintre actorii români".
Vlad Ivanov a vorbit în acelaşi interviu şi despre noua lui carieră internaţională. Astfel, starul român va juca rolul principal în "Sunset", noul film al regizorului Laszlo Nemes, iar în urmă cu un an şi jumătate a filmat alături de Jim Carrey pentru pelicula "Dark Crimes". De asemenea, artistul român a apărut în "Snowpiercer" alături de Tilda Swinton, John Hurt şi Ed Harris.
"Am învăţat ceva - actorii cu adevărat mari au două calităţi: Sunt foarte normali şi amabili şi, de asemenea, sunt foarte serioşi şi profesionişti", a adăugat el.
Totodată, Vlad Ivanov spune că nu se teme că va fi distribuit de acum înainte doar în roluri de spion rus sau de traficant de droguri din Europa de Est. Avy Kaufman, director de casting la Hollywood, i-a transmis următorul mesaj: "Nu încerca să vii în Anglia sau în Statele Unite pentru a învăţa să vorbeşti engleza fără accent. Noi te iubim pentru accentul tău şi, în primul rând, pentru talentul tău". AGERPRES/(AS - autor: Florin Bădescu, editor: Codruţ Bălu, editor online: Anda Badea)
