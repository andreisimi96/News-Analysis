Peste 30 de lucrări ale lui HR Giger, creatorul lui Alien, vor fi expuse, începând de miercuri, la Muzeul de Artă Contemporană din cadrul Muzeului Naţional Brukenthal, în cadrul unui proiect inclus în Festivalul Internaţional de Teatru Sibiu 2018 potrivit unui comunicat de presă remis AGERPRES.
Expoziţia va fi vernisată miercuri, la ora 17.00, în prezenţa unui curator mexican, Cesar Oropeza Ramirez, de la Art Mexico Superficie.
"Începând cu anul 2016, odată cu tributul internaţional "Creatorii legendelor", care a cuprins manifestări desfăşurate în Mexic, Germania şi, mai ales, în muzeul HR Giger din Gruyeres, Elveţia, promotorii artei lui Hans Ruedi Giger (1940-2014) au întreprins proiecte ample, dedicate diseminării operei sale artistice. Pe 23 iunie 2018, Muzeul HR Giger din Elveţia, fondat de artist, sărbătoreşte cea de-a 20-a aniversare a înfiinţării sale. Instituţia este păstrătoarea celei mai importante colecţii şi a moştenirii multidisciplinare a acestuia. Organizatorii proiectului "Creatorii legendelor" se alătură acestei celebrări cu o expoziţie semnată HR Giger, în premieră pentru Europa de Est", se arată în comunicatul citat.
Cu sprijinul colecţionarului elveţian Marco Witzig şi contribuţia curatorilor Cesar Oropeza Ramirez, Ioana Kirculescu şi George Christen, la Sibiu vor putea fi văzute peste 30 de lucrări de grafică, desen, sculptură şi postere HR Giger, aparţinând genului fantastic.
Giger este faimos pentru design-ul creaturii extraterestre din filmul SF iconic "Alien" (1979), care i-a adus un premiu Oscar.
Expoziţia, una care va fi itinerată, poate fi văzută la Sibiu până în 30 iunie.
"Faimoase sunt şi "Giger bars", baruri cu un design unic în lume, concepute de artist. Peste 20 de cărţi au fost dedicate operei sale, iar muzee din Paris, New York, Praga, Frankfurt, Moscova sau Istanbul au organizat ample retrospective", potrivit organizatorilor TIFF, care l-au omagiat pe artist în 2017. AGERPRES/(AS-autor: Isabela Paulescu, editor: Diana Dumitru, editor online: Ada Vîlceanu)
