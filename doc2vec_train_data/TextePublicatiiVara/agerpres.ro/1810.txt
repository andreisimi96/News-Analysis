Antrenorul echipei de fotbal FC Voluntari, Adrian Mutu, a declarat, vineri, într-o conferinţă de presă, referitor la barajul de promovare/retrogradare cu formaţia Chindia Târgovişte, că pentru jucătorii săi urmează 180 de minute în care trebuie să fie foarte deştepţi din punct de vedere tactic.
"Emoţiile sunt mari pentru că întâlnim o echipă bună, cu jucători care evoluează de câţiva ani împreună. Chindia are peste 70 de goluri marcate, deci al doilea atac din Liga a II-a. De aceea trebuie să fim foarte atenţi, foarte concentraţi şi să dăm 100%, pentru că altfel va fi dificil. Jucătorii trebuie să se refacă psihic şi moral după ultimul meci din play-out. La un baraj sunt 180 de minute în care trebuie să fim foarte deştepţi din punct de vedere tactic. Chiar dacă jucăm bine în primul meci, trebuie să fim foarte atenţi şi la cel de-al doilea pentru a rămâne în Liga I", a spus antrenorul.
"E normal să fim favoriţi pentru suntem o echipă de Liga I, dar pe teren şansele vor fi egale. Nu mă consider favorit şi consider că echipa mea trebuie să dea mult mai mult acum decât în ultimele meciuri. Trebuie să fim mai compacţi şi mai agresivi, să fim mult mai atenţi pe faza de apărare. E important să lucrăm foarte bine la organizare pentru a obţine victoria. În atac ne descurcăm bine, însă în apărare trebuie să fim mai concentraţi. Băieţii respectă registrul tactic, dar individual îşi pierd concentrarea atunci când fazele nu anunţă nimic. Ideal ar fi ca atunci când atacăm să ne pregătim deja faza defensivă. Trebuie să ţinem capul sus şi eu am încredere că băieţii vor face mâine un meci bun. Eu nu o să joc numai să nu primesc gol, o să joc la victorie", a adăugat Adrian Mutu.
Tehnicianul a recunoscut că există o primă pentru menţinerea în Liga I, dar a precizat că nu se gândeşte la ea. "Ştiu că există o primă, dar nu ştiu cât e. Cred că va fi anunţată azi. Dar nu mă interesează, e ultimul lucru care mă interesează în această dublă. Mai mare motivaţie decât să rămâi în Liga I nu există", a menţionat el.
Adrian Mutu a explicat că după baraj, în cazul în care echipa va rămâne în Liga I, va pune anumite conducerii clubului. "Cu domnul Pandele (n.r. - primarul oraşului Voluntari, Florentin Pandele) am vorbit de două ori până acum. Obiectivul meu e salvarea de la retrogradare. Încă sunt în obiectiv, vom vedea ce se întâmplă după aceste 4-5 zile. Apoi vom discuta, pentru că am şi eu anumite condiţii pe care vreau să mi le îndeplinească pentru a putea face din Voluntari o echipă mult mai puternică", a mai spus Mutu.
Echipa de fotbal FC Voluntari întâlneşte, sâmbătă, de la ora 19,00, pe teren propriu, formaţia din Liga a II-a Chindia Târgovişte într-o partidă contând pentru prima manşă a barajului de promovare/retrogradare. Returul se va disputa la Târgovişte în 13 iunie.
AGERPRES (autor: Marius Ţone, editor: Mircea Lazaroniu, editor online: Irina Giurgiu)
