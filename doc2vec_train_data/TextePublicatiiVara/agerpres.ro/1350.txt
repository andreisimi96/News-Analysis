Antrenorul Jorge Jesus şi-a reziliat pe cale amiabilă contractul cu echipa de fotbal Sporting Lisabona, a anunţat marţi seara clubul portughez, confruntat cu o gravă criză internă după agresarea mai multor jucători de către suporteri, la centrul de antrenament, informează AFP.
În vârstă de 63 ani, Jorge Jesus a pregătit-o pe Sporting în ultimele trei sezoane, iar contractul său cu "alb-verzii", evaluat la 7 milioane euro pe sezon, era valabil încă un an.
Decizia sa este urmarea atacului violent produs la jumătatea lunii mai, când un grup de suporteri purtând cagule au invadat centrul de antrenament al clubului, situat la Alcochete, la periferia Lisabonei, pentru a-i agresa şi intimida pe jucători şi pe membrii staff-ului tehnic.
Vinerea trecută, portarul internaţional portughez Rui Patricio, selecţionat pentru Cupa Mondială 2018, şi unul dintre jucătorii cu cele mai multe meciuri din istoria clubului Sporting, şi-a rupt unilateral contractul, acuzând clubul de "neglijenţă gravă" la incidentul respectiv.
Sosit în 2015 la Sporting, după ce a câştigat trei titluri de campion al Portugaliei cu marea rivală Benfica Lisabona, Jorge Jesus nu a cunoscut acelaşi succes la gruparea "Leilor", cu care a cucerit doar o Cupă a Ligii şi o Supercupă.
Tehnicianul portughez şi-a găsit, însă, rapid un nou loc de muncă, semnând un contract pe un an cu echipa Al-Hilal din Arabia Saudită, cu opţiune pentru un sezon suplimentar.
AGERPRES (autor: Mihai Dragomir, editor: Mihai Ţenea, editor online: Anda Badea)
