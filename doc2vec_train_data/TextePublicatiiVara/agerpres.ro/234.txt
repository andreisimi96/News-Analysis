Sf. Mc. Teodosia fecioara; Sf. Sfinţit Mc. Olivian
Sf. Maxim, ep.
Sfânta Mucenică Teodosia, pomenită în calendarul creştin ortodox la 29 mai, s-a născut în Tir (Fenicia) şi a fost omorâtă în Cezareea Palestinei.
Despre chinurile şi moartea acestei sfinte fecioare Teodosia a lăsat mărturie episcopul Cezareei Palestinei, Evsevie, care relatează că în ziua de 2 aprilie, în Duminica Sfintelor Paşti, Sfânta Teodosia, care nu împlinise încă 18 ani, s-a apropiat de un grup de creştini care erau închişi.
Oamenii urmau să fie duşi la judecată pentru credinţa în Hristos, iar Sfânta Mucenică Teodosia le-a urat de bine şi i-a rugat s-o pomenească înaintea Domnului când vor sta înaintea Lui, după sfârşitul nevoinţei lor muceniceşti.
Pentru acest fapt, Sfânta Teodosia a fost luată de ostaşi şi a fost dusă înainte guvernatorului Urban, care a chinuit-o cumplit, a hotărât apoi să fie înecată, numai că prin puterea lui Dumnezeu a ajuns înapoi vie pe uscat şi mergea purtând în mâini piatra care fusese legată de grumajii ei.
În cele din urmă a suferit moarte martirică prin tăierea capului. (sursă: vol. "Vieţile Sfinţilor") AGERPRES/(Documentare - Mariana Zbora-Ciurel, editor: Cristian Anghelache)
