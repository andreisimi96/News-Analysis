Leul de Aur pentru cea mai bună participare naţională, principalul trofeu atribuit la Bienala de Arhitectură de la Veneţia, eveniment care a fost inaugurat sâmbătă, a fost câştigat în acest an de pavilionul Elveţiei, potrivit unui comunicat publicat pe site-ul organizatorilor.
Ceremonia de acordare a premiilor atribuite în cadrul celei de-a 16-a ediţii a Bienalei de Arhitectură de la Veneţia a avut loc sâmbătă, la ora locală 11.00, la palatul Ca' Giustinian din oraşul italian.
Juriul internaţional al Bienalei 2018 a fost alcătuit din Sofia von Ellrichshausen (preşedintele juriului - Argentina), Frank Barkow (Statele Unite), Kate Goodwin (Australia), Patricia Patkau (Canada) şi Pier Paolo Tamburelli (Italia).
Leul de Aur pentru cea mai bună participare naţională a revenit pavilionului Elveţiei. Intitulat "Svizzera 240: House Tour", proiectul elveţian a fost realizat de Alessandro Bosshard, Li Tavor, Matthew van der Ploeg şi Ani Vihervaara.
O menţiune specială a fost acordată pavilionului Marii Britanii.
Leul de Aur pentru cel mai bun participant la cea de-a 16-a ediţie a expoziţiei FREESPACE a fost câştigat de arhitectul portughez Eduardo Souto de Moura.
Leul de Argint pentru un tânăr participant promiţător în cadrul celei de-a 16-a expoziţii FREESPACE a revenit unei echipe belgiene, alcătuită din arhitecţii Jan de Vylder, Inge Vinck şi Jo Taillieu.
Juriul a acordat şi două menţiuni speciale pentru participanţii de la cea de-a 16-a ediţie a Expoziţiei Internaţionale FREESPACE: Andra Matin (Indonezia) şi Rahul Mehrotra (India).
Consiliul de administraţiei al Bienalei de la Veneţia, prezidat de Paolo Baratta, a atribuit sâmbătă şi Leul de Aur pentru întreaga carieră, la recomandarea curatorilor Yvonne Farrell şi Shelley McNamara. Acest trofeu a revenit arhitectului britanic Kenneth Frampton.
Bienala de la Veneţia, cel mai important eveniment din domeniul arhitecturii mondiale, şi-a fixat în acest an drept cuvânt-cheie termenul "freespace" ("spaţiu liber").
Această noţiune constă în ameliorarea spaţiilor colective, avansând ideea că arhitectura trebuie să reflecte "generozitatea spiritului" şi "simţul umanităţii".
La ediţia din 2018 a Bienalei de la Veneţia, care se va desfăşura până pe 25 noiembrie, şapte ţări - Antigua şi Barbuda, Arabia Saudită, Guatemala, Liban, Mongolia, Pakistan şi Vatican - vor dispune pentru prima dată de pavilioane speciale, amenajate pe insula veneţiană San Giorgio.
AGERPRES/(AS - autor: Florin Bădescu, editor online: Simona Aruştei)
Sursa foto:  www.dezeen.com
