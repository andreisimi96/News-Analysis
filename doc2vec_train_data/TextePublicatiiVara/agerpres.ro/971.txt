China şi-a întărit luni cenzura cu ocazia comemorării a 29 de ani de la reprimarea aşa-numitei "Primăveri din Beijing" şi a criticat Statele Unite, care au cerut regimului comunist să facă lumină asupra acestor evenimente încă tabu, scrie France Presse.
În noaptea de 3 spre 4 iunie 1989, soldaţi şi vehicule blindate au pus capăt mişcării studenţilor care ocupaseră Piaţa Tiananmen din inima Beijingului timp de o lună şi jumătate. Manifestanţii cereau stoparea corupţiei şi o deschidere democratică.
Bilanţul acestei represiuni, care a provocat o puternică condamnare internaţională, este estimat la sute, chiar peste o mie de morţi.
"Ne amintim de pierderea tragică a unor vieţi nevinovate (...). Ne alăturăm comunităţii internaţionale care cheamă guvernul chinez să facă publică lista persoanelor ucise, deţinute sau dispărute" în iunie 1989, a declarat secretarul de stat american Mike Pompeo într-un comunicat.
"Fantomele din 4 iunie nu şi-au găsit încă odihna", a adăugat Pompeo, citându-l pe disidentul Liu Xiaobo, laureat al Premiului Nobel pentru Pace în 2010 şi care a murit anul trecut în detenţie.
Aceste declaraţii au stârnit furia Beijingului, care şi-a exprimat "nemulţumirea puternică" şi a transmis Washingtonului "proteste solemne" .
"Statele Unite acuză fără nicio bază guvernul chinez şi se amestecă în treburile Chinei", şi-a exprimat indignarea purtătorul de cuvânt al Ministerului de Externe, Hua Chunying, într-o conferinţă de presă. "Îndemnăm Statele Unite să renunţe la prejudecăţi, să-şi corecteze greşelile, să-şi oprească remarcile iresponsabile şi amestecul", a spus ea.
Partidul Comunist Chinez (PCC) încă prezintă oficial manifestanţii din Piaţa Tiananmen ca "o mică minoritate de persoane care au provocat tulburări contrarevoluţionare". Familiile manifestanţilor ucişi în 1989 au cerut recent preşedintelui Xi Jinping să le "reabiliteze" rudele.
Evenimentele de atunci rămân unul dintre subiectele cele mai tabu în China continentală, fiind interzis să apară în cărţi, manuale şcolare, filme şi pe internet.
Cenzura a fost consolidată luni pe reţelele sociale: astfel platforma de microbloguri WeChat şi-a împiedicat utilizatorii să facă schimb de sume de bani pentru 89,64 sau 64,89 de yuani, sumele evocând data marcării evenimentelor din 4 iunie 1989.
"Autorităţile cheltuiesc enorm pentru a se asigura că chinezii nu pot comemora deschis victimele din 4 iunie", a declarat pentru AFP William Nee, de la Amnesty International, subliniind că inteligenţa artificială face cenzura "mai eficientă".AGERPRES/(AS - autor: Sorin Calciu, editor: Mariana Ionescu, editor online: Irina Giurgiu)
