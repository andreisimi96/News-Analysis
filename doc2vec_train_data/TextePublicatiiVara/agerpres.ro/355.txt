Aproape o sută de orădeni au vizionat, marţi seară, documentarul "Marea Unire - România, la 100 de ani" realizat de Agenţia Naţională de Presă AGERPRES şi prezentat la Oradea, la Cinema Palace, din cadrul complexului Lotus, într-o caravană naţională.
Publicul a fost alcătuit din tineri, între care s-au aflat şi studenţi basarabeni, cadre militare, istorici, şefi de instituţii deconcentrate, alături de care a fost prezent şi episcopul greco-catolic Virgil Bercea.
Un student basarabean a mărturisit, după vizionarea documentarului, că, "în starea lui de spirit, idealul românesc s-a accentuat şi mai mult" şi a întrebat dacă echipa de realizatori are în proiect continuarea acestui documentar cu o parte a doua.
"Ideea noastră este să unim din ce în ce mai mulţi români în jurul acestei frumoase idei că România înseamnă mai mult decât o ţară, România nu înseamnă graniţe, înseamnă tradiţie, iubire, să fii aproape de celălalt, în legătură, indiferent unde ne-am duce, în locuri din România sau din alte ţări", a spus, cu acest prilej, Marilena Stănescu, din echipa de realizare.
Foto: (c) Eugenia Paşca / AGERPRES
Filmul documentar "Marea Unire - România, la 100 de ani" va fi prezentat în zilele următoare în două licee orădene, în cadrul Muzeului Oraşului Oradea, dar şi la reuniunea rectorilor din toată ţara, care se vor întruni, în perioada 1-3 iunie, la Oradea, în cadrul Consiliului Naţional al Rectorilor.
După Oradea, filmul documentar va ajunge la Galaţi, Constanţa, Brăila, Timişoara, precum şi în alte oraşe din ţară.
Documentarul "Marea Unire - România, la 100 de ani" este realizat de Mihuţ Năstăsache, Marilena Stănescu şi Sergiu Olteanu. Imaginea este semnată de Alfred Schupler, Sergiu Olteanu şi Andrei Cârlan. Reporteri au fost Marilena Stănescu, Mihuţ Năstăsache şi Camelia Moise. Grafica, sunetul şi montajul sunt semnate de Andrei Cârlan, asistent tehnic fiind Alexandru Vintilescu.
Practic, echipa AGERPRES a mers pe urmele celor care au înfăptuit Unirea: în Basarabia, Bucovina de Nord şi Transilvania, iar urmaşii celor care au pus umărul la reîntregirea ţării deschid culisele celui mai important moment istoric. AGERPRES/(A-autor Eugenia Paşca, editor: Karina Olteanu, editor online: Adrian Dădârlat)
