Sf. Cuv. Onufrie cel Mare şi Petru Atonitul
Sf. cuv. Onofrei; Sf. cuv. Petru Atonitul
Sf. Gaspar, pr.
Sfântul Cuvios Onufrie cel Mare, pomenit în calendarul creştin ortodox la 12 iunie, este unul dintre marii pustnici egipteni, trăitor în a doua jumătate a secolului al IV-lea.
Fiu al regelui Persiei, care domnea în vremea în care la Roma era împărat Diocleţian (284-305), Sfântul Onufrie a trăit ca monah într-o mănăstire cu viaţa de obşte din ţinutul Tebaida, în pustia Ermopole (Egipt).
În mănăstire în care a fost adus de mic, obişnuia să meargă la trapeză şi să ceară câte o bucăţică de pâine, apoi se ducea în tinda bisericii, unde era zugrăvită icoana Născătoarei de Dumnezeu, care ţinea pe mâinile ei pe Hristos. Se apropia de icoană, fiind fără de răutate şi cu neştiinţă vorbea cu pruncul Hristos zugrăvit pe icoană, spunându-i: "Şi Tu eşti mic precum sunt şi eu, însă eu mă duc la trapeză, cer pâine la trapezar şi mănânc, iar Tu nu mănânci niciodată. Pentru ce te chinuieşti aşa, nemâncând nimic? Iată, primeşte partea mea şi mănâncă". Iar pruncul Hristos cel închipuit pe icoană, ca şi cum ar fi fost viu, întindea mânuţa Sa şi lua pâinea din mâinile lui Onufrie.
Aflând alţi monahi din mănăstire despre o minune ca aceasta, s-au înspăimântat cu totul. Sfântul Onufrie a părăsit însă mănăstirea, retrăgându-se în pustie, unde a vieţuit vreme de şaizeci de ani, nevăzând faţă omenească, hrănindu-se dintr-un finic (curmal) aflat în apropierea chiliei sale.
A fost întâlnit de Ava Pafnutie, în peregrinările sale pe la părinţii pustiei, acesta a fost de faţă la moartea sa.
În timp ce învelea trupul Sfântului Onufrie cu o parte din veştmântul său, Ava Pafnutie a văzut cum îndată a căzut coliba sfântului, s-a uscat finicul şi a secat firul de apă care curgea acolo. (sursă: vol. "Vieţile Sfinţilor") AGERPRES/(Documentare - Mariana Zbora-Ciurel, editor: Horia Plugaru)
