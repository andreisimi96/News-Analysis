România va participa cu 19 sportivi la ediţia 2018 a Campionatelor Europene de kaiac-canoe pentru seniori de la Belgrad (8-10 iunie), onorată de peste 560 de sportivi din 40 de ţări, şi va avea ca obiectiv o medalie în probă olimpică şi o medalie în probă neolimpică.
Cele mai mari şanse la medalie le are echipajul Leonid Carp-Victor Mihalachi care va participa în probele de canoe dublu la 1.000, 500 şi 200 m.
Ioan Bîrlădeanu, preşedintele FR de Kaiac-Canoe, a declarat pentru AGERPRES că sportivii români, din cauza bugetului, nu au participat la obişnuitele etape de Cupă Mondiale dinaintea Europenelor din Serbia: ''Nu am participat pentru că nu am avut bani şi vrem să trimitem o delegaţie cât mai numeroasă la Campionatele Mondiale. Obiectivul nostru este o medalie olimpică şi una neolimpică la Belgrad''.
Iată lotul României care a plecat marţi în Serbia:
Canoe masculin: Leonid Carp, Victor Mihalachi, Ştefan Strat, Cătălin Chirilă, Alexandru Stoian, Marius Milu;
Kaiac masculin: Cosmin Lulciuc, Aurelian Ciocan, Răzvan Albişoru, Sorin Cican;
Kaiac feminin: Elena Meroniac, Irina Lauric, Florida Ciuta, Florentina Caminescu, Iuliana Ţăran;
Canoe feminin: Alexandra Dragomirescu, Adina Cale;
Paracanoe: Mihaela Lulea, Iulian Şerban;
Antrenori: Florin Popescu, Petre Condrat, Ionel Raţă, Florin Scoică.
La ediţia 2017 a Europenelor de kaiac-canoe, la Sofia, România a cucerit o medalie de argint în proba neolimpică de canoe dublu la 500 m, prin Leonid Carp şi Victor Mihalache, plus un argint la paracanoe, prin Mihaela Lulea. AGERPRES/(autor: Teodor Ciobanu, editor: Mihai Ţenea, editor online: Anda Badea)
