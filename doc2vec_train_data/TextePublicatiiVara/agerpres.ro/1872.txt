Preşedintele Festivalului Internaţional de Teatru de la Sibiu (FITS), Constantin Chiriac, a propus ministerelor Culturii şi Afacerilor Externe un program artistic pentru Summit-ul European care va avea loc în mai 2019, de la Sibiu, evaluat la suma de 2,5 milioane de euro.
"Răspund de ceea ce va însemna, anul viitor, partea culturală a summit-ului. Fiţi convinşi că dacă liderii europeni vor vedea o asemenea bucurie şi o asemenea calitate, vor înţelege de ce neamul acesta este special şi că i se pot ierta uneori unele păcate, dar că trebuie stimulat uneori în ceea ce înseamnă zonă de creativitate. Este un mare moment al summit-ului. (...) Festivalul va rămâne între 14 şi 23 iunie, anul viitor. (...) Eu am propus un lucru care să uimească Europa şi lumea. E normal să gândim pentru cei 27 de şefi de state un lucru unic din punctul nostru de vedere. (...) Va fi o mare desfăşurare de forţe, între 6 şi 11 mai, perioada concretă fiind 8-9 când vor fi şefii de state", a anunţat Chiriac vineri noaptea, la finalul primei zile a FITS.
Dacă va fi aprobat proiectul propus de Constantin Chiriac, nu doar şefii de state din Europa se vor bucura de spectacole, dar şi turiştii şi localnicii.
Practic, înaintea Festivalului Internaţional de Teatru care este programat în luna iunie, Sibiul va găzdui un alt mini-festival în luna mai.
România va deţine preşedinţia Consiliului UE în prima parte a anului 2019 şi ţara noastră va găzdui pe 9 mai, la Sibiu, primul summit UE, la o zi după Brexit, în care se va discuta despre viitorul blocului comunitar.
În prezent are loc la Sibiu cel mai important festival al artelor spectacolelor din România şi unul din cele mai mari din Europa, FITS, care a strâns deja 127.000 de spectatori în prima zi. Până în 17 iunie, 3.300 de artişti din 73 de ţări îşi etalează talentul în 74 de spaţii de joc, în cea de a 25-a ediţie a FITS. AGERPRES/(A - autor: Isabela Paulescu, editor: Oana Popescu, editor online: Anda Badea)
