Prof. dr. Irinel Popescu a declarat joi, referindu-se la programul de transplant hepatic, că se încearcă promovarea transplantului de la donatorul în viaţă.
"Noi funcţionăm pe model european vestic în general, în care cea mai mare parte a operaţiilor de transplant sunt cu ficat întreg de la donatori aflaţi în moarte cerebrală. (...) Pe de altă parte, încercăm să promovăm transplantul de la donatorul în viaţă'', a spus medicul, într-o conferinţă de presă.
El a dat ca exemplu Istanbulul, unde sunt centre care fac peste 100 de operaţii de transplant hepatic pe an folosind donatorul în viaţă, cu rezultate foarte bune.
''Acest lucru îl vom încerca şi noi la Institutul Clinic Fundeni. Deja echipa condusă de conferenţiarul Vlad Braşoveanu probează că rezultate bune pot fi obţinute şi în România", a afirmat medicul Irinel Popescu.
Potrivit acestuia, scăderea numărului de donatori afectează şi programul de transplant hepatic. AGERPRES/(A - autor: Roberto Stan, editor: Georgiana Tănăsescu, editor online: Gabriela Badea)
