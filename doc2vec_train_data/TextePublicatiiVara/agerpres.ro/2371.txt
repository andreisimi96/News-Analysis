Stadiul cooperării bilaterale în domeniul justiţiei şi dezvoltarea relaţiilor de colaborare s-au aflat printre temele discutate de ministrul Justiţiei, Tudorel Toader, cu Ambasadorul Republicii Kazahstan în România, Daulet Batrashev.
Potrivit unui comunicat al MJ, miercuri a avut loc, la sediul Ministerului Justiţiei, întrevederea ministrului Justiţiei, Tudorel Toader, cu Daulet Batrashev, Ambasadorul Republicii Kazahstan în România.
"În cadrul întâlnirii au fost abordate aspecte privitoare la stadiul cooperării bilaterale în domeniul justiţiei, precum şi la dezvoltarea relaţiilor de colaborare. În acest context, în cadrul discuţiilor, ministrul Justiţiei a apreciat în mod deosebit dezvoltarea semnificativă, din ultima perioadă, a cadrului juridic bilateral şi buna colaborare care a existat între experţii celor două ţări în vederea încheierii unor acorduri, în materie penală", se menţionează în comunicat.
De asemenea, arată sursa citată, ambele părţi au exprimat disponibilitatea şi deschiderea în vederea dezvoltării cooperării bilaterale şi identificării celor mai bune modalităţi de soluţionare a problemelor de interes comun. AGERPRES/(AS - autor: Mihai Stoica, editor: Mihai Simionescu, editor online: Anda Badea)
