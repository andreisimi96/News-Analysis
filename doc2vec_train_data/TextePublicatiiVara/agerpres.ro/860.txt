România a importat produse lactate şi ouă în valoare de 84,8 milioane de euro, în primele două luni din 2018, în creştere cu 4,1% faţă de perioada similară a anului trecut, în timp ce exporturile s-au majorat cu 25,2%, cifrându-se la 21,4 milioane de euro, conform datelor centralizate de Institutul Naţional de Statistică (INS).
Deşi exporturile de produse lactate şi ouă au înregistrat un avans considerabil în ianuarie şi februarie 2018, valoarea consemnată a fost de aproape patru ori mai mică decât cea a importurilor de astfel de produse. Astfel, deficitul comercial pe acest segment se ridică la 63,4 milioane de euro.
Anul trecut, România a importat o cantitate de lapte brut de 131.315 tone, în creştere cu 0,9% (1.130 tone) faţă de anul 2016 şi a colectat o cantitate de lapte de vacă de la exploataţiile agricole de 1,028 milioane de tone, cu 8% (1,02 tone) mai mult faţă de anul precedent, conform datelor INS.
Producţia totală de produse lactate a fost de 670.519 tone în 2017, mai mare cu aproape 4% faţă de 2016, pe acest segment intrând laptele de consum, smântâna, lapte acidulat (iaurturi, etc), untul şi brânzeturile de orice fel.
Datele Uniunii Crescătorilor de Păsări din România (UCPR) arată că în anul 2017, importul total de ouă de consum a fost de 163,12 milioane de ouă, cu 39,22 milioane de ouă mai mic decât în anul 2016.
Pe de altă parte, exportul total de ouă de consum, în anul 2017, a depăşit 158,37 milioane de bucăţi, fiind cu 44,15 milioane mai mare decât în anul anterior.
Producţia anuală de ouă din sistemul industrial se ridică, în medie, la circa 1,36 de miliarde de bucăţi.
În primele două luni din 2018, exporturile FOB au însumat 10,88 miliarde euro şi au crescut cu 11,6% comparativ cu perioada 1 ianuarie-28 februarie 2017, iar importurile CIF au însumat 12,539 miliarde euro, în creştere cu 13,9%. AGERPRES/(AS - autor: Mariana Nica, editor: Mihaela Dicu, editor online: Irina Giurgiu)
