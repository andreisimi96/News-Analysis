Şefa diplomaţiei canadiene, Chrystia Freeland, a calificat miercuri drept "absurd" faptul că Statele Unite justifică prin securitatea naţională taxele vamale impuse Canadei, după o întrevedere cu senatori americani care şi-au exprimat dezacordul cu Donald Trump, informează joi AFP.
În plină dispută comercială şi diplomatică, Chrystia Freeland s-a întâlnit la Washington cu membri ai influentei Comisii pentru afaceri externe din Senatul american, ai cărei preşedinţi, atât cel democrat cât şi cel republican, au denunţat deschis măsurile preşedintelui american la adresa vechilor aliaţi precum Canada şi UE.
Argumentul securităţii naţionale, care i-a permis preşedintelui american să impună direct taxe vamale asupra oţelului şi aluminiului fără a trece decizia prin Congres, este "total absurd", a declarat şefa diplomaţiei canadiene în faţa jurnaliştilor.
"SUA trebuie să-şi retragă aceste taxe ilegale şi injuste pentru Canada şi aliaţii săi", a adăugat ea după o reuniune care a durat aproape o oră cu majoritatea membrilor comisiei. "Credem cu adevărat că în final bunul simţ va avea câştig de cauză", a mai spus ea.
Nici şefa diplomaţiei canadiene, nici senatorii americani nu au dezvăluit dacă aceştia din urmă şi-au cerut scuze pentru criticile acerbe formulate de Casa Albă împotriva premierului canadian Justin Trudeau, după un summit G7 dezastruos.
Foarte critic la adresa lui Donald Trump în legătură cu aceste taxe vamale, senatorul republican care prezidează comisia, Bob Corker, şi-a exprimat regretul că preşedinţia americană a "deteriorat" anumite relaţii externe. "Nu cunosc niciun senator de partea republicană care să nu-şi fi exprimat îngrijorarea în faţa preşedintelui" cu privire la subiect, a declarat Corker.
Salutând relaţia cu Canada ca fiind "una dintre alianţele cele mai importante pe care le avem", democratul Bob Menendez, numărul doi al comisiei, a subliniat că "opinia preşedintelui nu este cea a tuturor americanilor şi cu atât mai puţin a majorităţii din Senat".
Furtuna internaţională declanşată de taxele vamale americane intervine în condiţiile în care Washingtonul, Ottawa şi Mexicul sunt angajate de luni bune într-o renegociere, dorită de preşedintele Donald Trump, a Acordului de liber schimb nord-american (Alena).
Cu privire la acest subiect, Chrystia Freeland a declarat că va avea joi o întrevedere cu reprezentantul american pentru Comerţ, Robert Lighthizer, cu care s-a mai întâlnit în câteva rânduri. AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
