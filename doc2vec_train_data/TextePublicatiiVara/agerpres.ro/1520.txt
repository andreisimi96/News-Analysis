Cele mai puternice cinci campionate de fotbal din Europa au înregistrat venituri record în sezonul 2016-2017, graţie noilor contracte de televizare, conform datelor furnizate de cabinetul de consultanţă Deloitte, informează agenţia Reuters.
Veniturile cumulate realizate de "Big Five", cum sunt supranumite campionatele Angliei, Franţei, Germaniei, Spaniei şi Italiei, s-au ridicat la 14,7 miliarde euro, cu 9% mai mult decât în sezonul precedent.
Aceste cifre, precizează analiştii, au putut fi realizate în special datorită noilor acorduri de televizare ale meciurilor din primele ligi ale Angliei, Spaniei şi Franţei.
Piaţa fotbalistică europeană este evaluată în prezent la 25,5 miliarde euro, fiind dominată clar de Premier League (7,4 miliarde euro), care valorează cu 86% mai mult decât La Liga, campionatul Spaniei. Un simbol al acestei solidităţi financiare îl reprezintă şi faptul că, de peste cinci ani, niciunul dintre cluburile din Anglia nu a intrat în faliment, subliniază AFP.
"Situaţia financiară a fotbalului european pare să fie foarte sănătoasă, aşa cum nu a mai fost de mult timp, ceea ce reflectă popularitatea globală a sportului, profesionalismul principalelor cluburi şi puterea reglementării", a comentat Tim Bridge, directorul Sports Business Group.
"În timp ce Premier League este liderul de piaţă clar, noi ne aşteptăm că să vedem o creştere continuă în ligile din întreaga Europă, în anii care vor urma", a adăugat el.
"Rezultatele financiare ale exerciţiului 2016-2017 sunt cele mai impresionante care au fost înregistrate până acum", a declarat la rândul său Dan Jones, partener în Sports Business Group din cadrul Deloitte.
"Cu doar un deceniu în urmă, peste 60% dintre cluburile din Premier League se confruntau cu pierderi de exploatare", reaminteşte analistul, în timp ce astăzi "toate cluburile sunt rentabile''.
AGERPRES (autor: Mihai Dragomir, editor: Mihai Ţenea, editor online: Anda Badea)
