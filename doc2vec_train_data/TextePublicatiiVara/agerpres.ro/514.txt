Pentagonul a decis să schimbe numele comandamentului său militar pentru zona Pacific (PACOM) pentru a ţine cont de importanţa strategică tot mai mare a Indiei în regiune, a anunţat miercuri secretarul american al Apărării, Jim Mattis, relatează AFP.
"Ca o recunoaştere a legăturii în creştere dintre oceanele Pacific şi Indian, schimbăm astăzi (miercuri) numele Comandamentului american pentru Pacific în Comandamentul american pentru Indo-Pacific", a declarat Jim Mattis la baza de la Pearl Harbour, în Hawaii.
"De mai multe decenii, comandamentul s-a adaptat în numeroase rânduri circumstanţelor, iar astăzi continuăm sub acest impuls", a adăugat şeful Pentagonului care a prezidat ceremonia de transfer al puterii în fruntea acestui comandament.
Amiralul Philip Davidson a preluat oficial comanda noului "INDO-PACOM, unde îl înlocuieşte pe amiralul Harry Harris, trecut în rezervă şi numit ambasador al Statelor Unite la Seul.
Schimbarea numelui va rămâne mai mult simbolică, deoarece zona de responsabilitate a comandamentului nu s-a modificat. Reflectă însă dorinţa Washingtonului de a se baza mai mult pe India pentru a contracara influenţa crescândă a Chinei în regiune. Beijingul încearcă să preia controlul Mării Chinei de Sud construind instalaţii militare pe insuliţe artificiale în sprijinul revendicărilor sale teritoriale.AGERPRES/(AS - editor: Alic Mîrza, editor online: Daniela Juncu)
