Trimisul special al AGERPRES, Florentina Peia, transmite: Preşedintele Klaus Iohannis şi omologul său polonez, Andrzej Duda, au deschis joi oficial expoziţia "Un centenar al Alianţei. Diplomaţia româno-poloneză 1918-1939", organizată la sediul Camerei de Comerţ şi Industrie Româno-Polone din Varşovia.
"Expoziţia de faţă introduce un arc peste timp: 1918-2018, o perioadă care, după cum putem observa din documentele şi fotografiile expuse, a fost extrem de intensă din punct de vedere politic şi diplomatic. Putem astfel compara intensitatea contactelor bilaterale ale perioadei interbelice cu cea de astăzi, care este cel puţin la acelaşi nivel. România şi Polonia sunt legate de o veche şi trainică prietenie, care merge adânc în istorie. Proximitatea geografică şi împărtăşirea aceluiaşi context geopolitic ne-au ajutat să ne înţelegem, să fim mai aproape unii de ceilalţi, să luptăm împotriva imperiilor care au împărţit şi divizat Europa. Avem o moştenire comună, de care suntem mândri, aceleaşi interese strategice regionale, europene şi globale, suntem parteneri apropiaţi şi de nădejde", a spus Iohannis.
El a arătat că în acest an se celebrează un secol de la Marea Unire a României şi redobândirea Independenţei Poloniei.
"Cred că, dincolo de istoria care ne apropie, trebuie să privim această relaţie în primul rând prin ceea ce putem face împreună în viitor. Pentru aceasta, este nevoie de continuarea angajamentului ferm al României şi Poloniei de a merge mai departe pe drumul liber ales acum aproape trei decenii, de a apăra şi promova acest sistem de valori căruia îi aparţinem şi de a consolida Parteneriatul Strategic valoros pe care îl avem", a afirmat Iohannis.
La rândul său, preşedintele polon a afirmat că expoziţia este un foarte bun reper în ceea ce priveşte natura şi bogăţia relaţiilor dintre Polonia şi România.
Dedicată istoriei comune româno-poloneze din perioada interbelică, expoziţia cuprinde peste o sută de imagini şi documente diplomatice de arhivă din această perioadă, printre care: vizita regelui Ferdinand şi reginei Maria la Varşovia şi a mareşalului Jozef Pilsudski la Bucureşti şi Sinaia şi articole de presă referitoare la aceste momente, scrisoarea prim-ministrului polonez Ignacy Jan Paderewski, prin care solicita premierului român Ion I.C. Brătianu recunoaşterea de către România a statului polonez (decembrie 1918), Convenţia de Alianţă Defensivă (1921) şi Tratatul de garanţie româno-polon (1926).
Expoziţia, realizată de ICR Varşovia, în colaborare cu Ambasada României, poate fi vizitată până pe 24 iunie. (editor: Antonia Niţă, editor online: Irina Giurgiu)
