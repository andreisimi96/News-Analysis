Boxerul ucrainean Artem Dalakian şi-a păstrat titlul de campion mondial la categoria muscă, versiunea WBA, învingându-l prin KO tehnic în repriza a opta pe thailandezul Sirichai Thaiyen, duminică la Kiev, informează AFP.
Dalakian a câştigat toate reprizele, trimiţându-şi de mai multe ori adversarul la podea, înainte ca arbitrul să pună capăt acestei confruntări cu sens unic.
În vârstă de 30 ani, pugilistul ucrainean a obţinut cu această ocazie a 17-a victorie în tot atâtea lupte. El şi-a pus pentru prima oară în joc titlul cucerit în luna februarie, în faţa americanului Brian Viloria.
Thaiyen (27 ani) a suferit al patrulea eşec din cariera sa în 54 de meciuri (50 de victorii). El nu a mai înfruntat un adversar de mare valoarea de la înfrângerea suferită în faţa argentinianului Juan Carlos Reveco, în decembrie 2014. AGERPRES (autor: Mihai Dragomir, editor: Mihai Ţenea, editor online: Gabriela Badea)
Sursa foto:  www.boxingscene.com
