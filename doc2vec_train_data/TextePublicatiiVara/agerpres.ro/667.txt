Programul "Tomate" a dat vigoare satelor şi este unul reuşit, iar la ora actuală peste 8.600 de producători de legume sunt cu tomate româneşti pe piaţă, a declarat, joi, ministrul Agriculturii, Petre Daea.
"Astăzi, în pieţe, sunt peste 8.600 de producători de legume care sunt cu tomatele româneşti pe piaţă. (...) Este un program reuşit, un program care a dat vigoare satelor. Foarte mulţi tineri s-au angajat în această activitate, mulţi dintre ei cu succes. Sigur că unii au avut şi rateuri la început, dar şi-au revenit, pentru că şi-au putut replanta suprafeţele care au fost afectate", a spus Daea, la Antena 3.
Întrebat de moderator în ce pieţe poate să meargă să cumpere roşii româneşti, Daea a răspuns: "În toate pieţele din Bucureşti".
"La Piaţa Domenii să vă duceţi pe culoarul în care să ziceţi: 'Unde este soţia fotografului de la Vatra Domnească?' şi să vă duceţi acolo. Acolo sunt nişte bulgari de-ai noştri, cu tradiţie, nişte cunoscători ai legumiculturii. Legume nu face oricine. Să întrebaţi de soţia fotografului, pentru că am fost la dumnealui acasă. M-am dus la 10 producători, m-am uitat în solarii, au început să recolteze roşii foarte frumoase, însă preţul este mic pentru ei, trei lei şi jumătate. (...) La fel şi castraveţii sunt 50 de bani acum şi e plin de castraveţi", a menţionat ministrul Agriculturii.
În contextul în care România importă masiv legume şi fructe din ţări non-UE, unele fiind contaminate cu pesticide, şeful MADR recomandă consumatorilor români să se orienteze către produsele româneşti, în momentul în care intră în pieţe sau în magazine.
"În reţelele de supermarketuri să se ducă spre cooperativele care s-au format. Am realizat de-a lungul vremii cooperative. În Olt sunt 840 de legumicultori care au depus deja dosare pentru a primi subvenţia la tomate, pentru că au livrat cantitatea de legume pe care trebuie să o livreze în condiţiile legii. Sigur, ANSVSA, Autoritatea Fitosanitară, ANPC urmăresc importurile de legume şi fructe, urmăresc cu atenţie intrarea produselor pe care trebuie să le consume românii, dar, pentru a avea siguranţă totală, produsele româneşti sunt cele care trebuie cumpărate şi dăm o mână de ajutor şi fermierului nostru", a mai spus Petre Daea.
Ministerul Agriculturii şi Dezvoltării Rurale (MADR) a anunţat recent că roşiile româneşti sunt sigure pentru consum, în condiţiile în care rezultatele analizelor atestă că nu au fost înregistrate depăşiri ale limitelor maxime admise de reziduuri de pesticide.
"Autoritatea Naţională Fitosanitară asigură consumatorii că roşiile existente pe piaţă la această oră, din Programul de sprijin pentru tomate, sunt sigure pentru consum şi că produsele de protecţie a plantelor au fost folosite exclusiv în scopul menţinerii sănătăţii plantelor şi că au fost aplicate în dozele recomandate de inspectorii fitosanitari, respectându-se timpul de pauză de la aplicare şi până la recoltare. În plus, în perioada următoare vom intensifica controalele având în vedere numărul mai mare de beneficiari care vor ieşi cu tomate pe piaţă", spun reprezentanţii MADR.
MADR, prin Autoritatea Naţională Fitosanitară, efectuează în această perioadă controale în pieţe şi la locul de producţie (sere şi solarii) după recoltare în vederea prelevării de probe de roşii de la producătorii înscrişi în Programul guvernamental de sprijin pentru tomate, în scopul determinării calităţii tomatelor, în special pentru a determina reziduurilor de pesticide.
De asemenea, reprezentaţii instituţiei susţin că se pune accent şi pe normele de prevenţie, nu numai de control, în acest sens fiind menţionată importanţa buletinelor de avertizare emise în funcţie de cultură, riscul atacului de boli şi dăunători şi condiţii climatice.
Până pe 9 mai 2018, au fost primite în total 11.925 de solicitări de înscriere în programul de sprijin pentru tomate, cultivate în sere sau solarii, pentru ciclul I aferent anului 2018, iar cei mai mulţi cultivatori provin din judeţele Olt (3.937), Dolj (1.643) şi Galaţi (1.590). Din totalul solicitanţilor de sprijin în Ciclul I, au definitivat plantarea tomatelor în spaţii protejate un număr de 10.451.
Programul de sprijin pentru tomate, cultivate în sere sau solarii, cu ajutorul căruia producătorii agricoli din România sunt susţinuţi, se află în al doilea an de implementare, asigurându-se astfel necesarul de consum intern de tomate proaspete din producţia autohtonă începând cu luna mai şi până în decembrie.
Pentru a fi eligibili la acordarea ajutorului de minimis de 3.000 de euro/an pentru cultura de tomate, beneficiarii trebuie, printre altele, să deţină o suprafaţă cultivată cu tomate în spaţii protejate de cel puţin 1.000 de metri pătraţi, să obţină o producţie de minimum 2 kg tomate/mp, dar şi să valorifice o cantitate de tomate de cel puţin 2.000 de kilograme, dovedită cu documente justificative, notează Ministerul Agriculturii. AGERPRES/(AS - autor: Mariana Nica, editor: Oana Tilică)
