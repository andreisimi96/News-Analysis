Aproape 40 de tineri cercetători pe relaţii internaţionale din şase ţări - Moldova, Belarus, Ucraina, Polonia, Ungaria şi România - participă, în perioada 7-13 iunie, la cursurile Şcolii de vară de la Universitatea Oradea.
"Întâlnirea de la Oradea se desfăşoară sub genericul 'Parteneriatul estic între blocaj şi revitalizare', pentru a arăta modul în care statele din estul Europei pot să facă din statele vecine nişte parteneri solizi pentru Uniunea Europeană şi valorile europene să fie transmise dincolo de frontiere. Participanţii din Belarus, Ucraina şi Moldova sunt toţi cercetători, doctoranzi, doctori în ştiinţă care vor fi, la rândul lor, viitori multiplicatori de cunoştinţe europene în ţările lor", a declarat decanul Facultăţii de Istorie, Relaţii Internaţionale, Ştiinţe Politice şi Ştiinţele Comunicării din Universitatea Oradea, Ioan Horga.
Deschiderea evenimentului, ce se desfăşoară pe toată durata lui în limba engleză, a avut loc joi, în sala de conferinţe a Cetăţii Oradea, din corpul E, cu participarea profesorului universitar Andrei Marga, care a susţinut conferinţa intitulată "Re-affirming the Identities in Central and Eastern Europe".
"Este important ca tinerele generaţii să perceapă schimbările care au loc, în prezent, în spaţiul european şi în cel internaţional. Reafirmarea identităţilor în spaţiul Uniunii Europene nu înseamnă naţionalism, cum se tem mulţi, ci înseamnă o renaturalizare a spaţiului european, din punct de vedere economic, politic şamd. O viziune asupra schimbărilor din UE, pe plan internaţional, se concentrează în reafirmarea identităţilor, individuale, instituţionale şi naţionale", a declarat, pentru AGERPRES, Andrei Marga.
El a apreciat demersul universitarilor orădeni în acest proiect, şi anume, o explorare a cooperării transfrontaliere, o "temă care trece dincolo de politicile ce se pot schimba".
"Facultăţile de relaţii internaţionale s-au extins în România în multe universităţi. Nu toate sunt reuşite, trebuie să fin oneşti. Oradea mi se pare că este o reuşită din multe considerente. Ei s-au asigurat de cooperarea unor tineri doctoranzi, asistenţi, lectori foarte promiţători sau unii chiar cu realizări şi au intrat pe ruta unei teme foarte promiţătoare şi de durată, fără limită în timp, cooperarea transfrontalieră", a spus Andrei Marga.
Fostul ministru al Educaţiei i-a îndemnat pe tinerii cu preocupări în domeniul relaţiilor internaţionale să perceapă, ca primă exigenţă, schimbarea ce are loc în lume, să se informeze temeinic, să se înarmeze lingvistic şi să stabilească cât mai multe relaţii cu alte universităţi sau instituţii din alte ţări.
"În 2010 a început o reorganizare a lumii, ca element cheie să amintim urcarea Chinei ca a doua supraputere a lumii, între timp având loc schimbări în conceperea globalizării, ştim bine că începe la finalul anilor 1990, dar acum chiar America se angajează într-o corectură a globalizării, după ce a constatat că, prin globalizare, a pierdut joburi. Tinerii sunt îndemnaţi să citească şi mari teorii sociologice, filosofice, pentru că, din nou, creşte importanţa abordărilor teoretice cuprinzătoare. În al treilea rând, îi îndemnăm pe tineri să se înarmeze cu limbi străine şi, desigur, contacte cu diverse universităţi din lume, pentru a vedea cum gândesc şi alţii", a declarat, pentru AGERPRES, Andrei Marga.
Şcoala de vară face parte dintr-un proiect european pe trei ani, 2017-2020, finanţat de acţiunea Jean Monet pentru reţele de cercetare, coordonat de Universitatea "Alexandru Ioan Cuza " din Iaşi, cu partener Universitatea din Oradea, alături de alţi zece parteneri din şase ţări: Belarus, Ucraina, Moldova, Polonia, Ungaria şi România. AGERPRES / (A - autor: Eugenia Paşca, editor: Irina Poenaru, editor online: Gabriela Badea)
