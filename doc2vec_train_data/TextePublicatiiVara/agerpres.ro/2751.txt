Uniunea Creştin-Socială (CSU) din Bavaria va decide luni dacă va insista asupra unei politici de returnare a unora dintre refugiaţi de la frontierele Germaniei, a declarat prim-ministrul acestui land, Markus Soeder, transmite Reuters.
Soeder a precizat însă că va reveni aliatului său din partid, ministrul de interne Horst Seehofer, să decidă dacă şi cum anume să pună în aplicare o astfel de politică, ce ar putea conduce la ruperea alianţei de decenii a CSU cu Uniunea Creştin-Democrată (CDU) a cancelarului Angela Merkel.
''Astăzi, trimitem un semnal de determinare. Astăzi, vom decide dacă vom face acest lucru şi apoi va reveni ministrului de interne să decidă asupra implementării'', a afirmat Soeder, într-o declaraţie pentru presă, sosind la reuniunea conducerii CSU, ce are loc la Munchen.
CDU a anunţat pentru luni o conferinţă de presă a cancelarului Angela Merkel, de la ora locală 14:00 (12:00 GMT), cu privire la disputa cu ministrul de interne Horst Seehofer pe tema migraţie ilegale, a transmis dpa. AGERPRES/(AS - autor: Irina Cristea, editor: Gabriela Ionescu, editor online: Gabriela Badea)
