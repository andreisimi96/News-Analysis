Vedeta Mohamed Salah (FC Liverpool) a sosit la Cairo pentru a se alătura echipei naţionale de fotbal a Egiptului pentru Cupa Mondială 2018, după ce a încheiat tratamentul de recuperare din Spania în urma accidentării suferită la umăr în finala Ligii Campionilor, relatează DPA.
Internaţionalul egiptean a sosit miercuri noaptea cu o cursă Egyptair de la Madrid, iar pe aeroport nu a făcut declaraţii.
Salah, cu 44 goluri marcate pentru Liverpool, s-a accidentat într-un duel cu Sergio Ramos în finala de la Kiev din 26 mai. Accidentarea lui a pus sub semnul întrebării participarea egipteanului la CM 2018, care începe săptămâna viitoare în Rusia.
Conform presei egiptene, Salah, 25 ani, va petrece două zile de vacanţă cu familia sa, înainte de a se alătura sâmbătă naţionalei pregătite de Hector Cuper la Cairo.
Staff-ul medical al Egiptului va decide dacă Salah va fi apt de joc la primul meci din Rusia, cel cu Uruguay din 15 iunie. Egiptul s-a calificat pentru prima oară din 1990 la un Mondial. Din Grupa A mai face parte şi Arabia Saudită. AGERPRES/(autor: Teodor Ciobanu, editor: Mihai Ţenea, editor online: Anda Badea)
