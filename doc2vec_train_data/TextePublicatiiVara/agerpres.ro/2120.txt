Ziua mondială împotriva exploatării prin muncă a copiilor este marcată anual, la 12 iunie.
Anul acesta, sunt reunite, sub o temă comună, ''Generation Safe & Healthy'', manifestările prilejuite de marcarea a două zile distincte, respectiv Ziua mondială împotriva exploatării prin muncă a copiilor (la 12 iunie) şi Ziua mondială a siguranţei şi sănătăţii la locul de muncă (la 28 aprilie). Astfel, cele două zile aduc în prim-plan necesitatea globală de a îmbunătăţi siguranţa şi sănătatea tinerilor care muncesc şi, totodată, de a stopa munca în rândul copiilor, notează site-ul oficial al Organizaţiei Naţiunilor Unite, www.un.org , şi cel al Organizaţiei Internaţionale a Muncii, www.ilo.org .
Această campanie comună este menită să accelereze demersurile pentru atingerea obiectivelor de dezvoltare durabilă ce privesc siguranţa la locul de muncă pentru toată lumea, până în 2030, şi eradicarea oricărei forme de muncă în rândul copiilor, până în 2025, obiective prezente pe Agenda 2030 pentru Dezvoltare Durabilă, adoptată la summit-ul ONU din septembrie 2015.
Atingerea acestor obiective în beneficiul generaţiilor viitoare necesită o abordare integrată în vederea stopării muncii în rândul copiilor şi a promovării unei culturi a prevenţiei pentru siguranţă la locul de muncă.
Avantajele obţinute în urma eradicării muncii în rândul copiilor sunt foarte mari. Copiii, eliberaţi de povara muncii, pot beneficia de dreptul la educaţie, la petrecerea timpului liber şi la o dezvoltare sănătoasă, oferind, la rândul lor, o bază solidă pentru dezvoltarea economică şi socială, pentru eradicarea sărăciei şi respectarea drepturilor omului.
Potrivit datelor prezentate pe site-ul www.ilo.org, la nivel global sunt 541 de milioane de tineri care muncesc, cu vârsta cuprinsă între 15 şi 24 de ani, reprezentând 15% din forţa de muncă. În rândul lor se înregistrează cu până la 40% mai multe afecţiuni cauzate de condiţiile de la locul de muncă decât în cazul adulţilor (cu vârsta de peste 24 de ani), iar riscurile asociate locului de muncă le pot pune viaţa în pericol. De asemenea, se estimează că, la nivel global, 152 de milioane de copii (cu vârste cuprinse între 5 şi 17 ani) sunt exploataţi prin muncă, 73 de milioane dintre aceştia prestând o muncă riscantă prin natura sa sau prin circumstanţele în care aceasta se desfăşoară.
Instituită de Organizaţia Internaţională a Muncii în anul 2002, Ziua mondială împotriva exploatării prin muncă a copiilor are scopul de a atrage atenţia asupra dimensiunii acestui fenomen şi asupra măsurilor care trebuie luate pentru a elimina această practică, se arată pe site-ul oficial al Organizaţiei Naţiunilor Unite, www.un.org.
An de an, această zi aduce laolaltă guverne, angajatori şi organizaţii sindicale, societăţi civile, precum şi milioane de oameni din întreaga lume, pentru a evidenţia situaţia copiilor exploataţi prin muncă şi pentru a propune măsuri ce pot fi adoptate pentru protejarea acestora.
Copiii exploataţi prin muncă nu merg la şcoală şi au foarte puţin timp la dispoziţie să se joace sau poate chiar deloc, iar mulţi dintre ei nu primesc nici hrană sau îngrijire corespunzătoare, fiindu-le refuzat, practic, dreptul la copilărie. Peste 50% dintre ei sunt expuşi celor mai grave forme de exploatare prin muncă, cum ar fi medii periculoase, sclavia sau alte forme de muncă forţată, activităţi ilicite, cum ar fi traficul de droguri sau prostituţia, dar şi implicarea în conflicte armate, notează site-ul ONU.
Încă de la fondarea sa, în anul 1919, Organizaţia Internaţională a Muncii (OIM) şi-a stabilit ca principal obiectiv abolirea exploatării prin muncă a copiilor. OIM a adoptat şi supraveghează standardele de muncă ce includ conceptul de vârstă minimă de angajare sau de muncă. În acest sens, Convenţia nr. 138 din anul 1973 prevede ca vârsta minimă de angajare să nu fie mai mică decât vârsta la care se încheie învăţământul obligatoriu. Adoptarea Convenţiei nr. 182 din 1999 a consolidat acordul general cu privire la eliminarea exploatării prin muncă a copiilor. AGERPRES/(Documentare-Andreea Onogea, editor: Mariana Zbora-Ciurel, editor online: Daniela Juncu)
