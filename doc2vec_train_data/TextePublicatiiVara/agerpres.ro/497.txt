Oficiul Naţional pentru Achiziţii Centralizate va fi operaţional de la data de 1 iulie şi va fi creat la nivelul Ministrului Finanţelor Publice prin comasarea cu o altă structură existentă la nivelul Ministerului Sănătăţii, a anunţat, miercuri, la Palatul Victoria, ministrul Finanţelor, Eugen Teodorovici.
"La nivelul Ministerului de Finanţe, prin comasarea cu o altă structură care astăzi este prezentă în structura Ministerului Sănătăţii, se va crea o structură care va aplica centralizat partea de achiziţii publice. Cu alte cuvinte, la nivel central, ofertele sau nevoia de anumite produse, bunuri şi numai şi chiar şi lucrări atunci când este acest lucru cerut de către o structură centrală se va realiza la nivelul acestei entităţi nou înfiinţate care va fi operaţională de la data de 1 iulie. Deci, în luna iulie 2018, ea va trebui să fie operaţională ca să poată deja să înceapă să opereze astfel de achiziţii centralizate. Cu alte cuvinte, centralizăm cererea şi se face o singură procedură de achiziţii publice pentru a optimiza cheltuielile, pentru a elimina diferenţele de preţ, nejustificate", a spus Teodorovici.
Acesta susţine că în România sunt foarte multe astfel de exemple, când acelaşi produs are diferite preţuri la nivelul structurilor centrale. Teodorovici a dat şi câteva exemple de produse propuse a fi achiziţionate în acest fel: medicamente, carburanţi, tehnică de calcul, automobile, becuri, produse de curăţenie, birotică.
Şeful de la Finanţe a precizat că termenul de 1 iulie va fi respectat, astfel încât până la finalul anului "să avem primele exemple de reduceri de cheltuieli în zona publică" .
De asemenea, Teodorovici a subliniat că ordonanţa adoptată de Guvern săptămâna trecută va fi publicată joi în Monitorul Oficial, urmând ca normele de aplicare să fie săptămâna viitoare pe agenda Guvernului. Pe lângă acestea, Guvernul va mai adopta joi o ordonanţă de urgenţă care se referă la achiziţii centralizate.
"Un lucru important este acela ca va fi o obligaţie, să spunem, sau un drept al autorităţii contractante, de a semna contractul de achiziţie publică în momentul în care Consiliul de Naţional de Soluţionare a Contestaţiilor va decide într-un fel sau altul. Într-un fel în care autoritatea contractantă a finalizat raportul de atribuire, desigur. Pentru că practica curentă a arătat că această structură centrală pe contestaţii are peste 95% procent de câştig sau de păstrare a ceea ce a spus ca decizie la nivelul Înaltei Curţi", a menţionat Eugen Teodorovici.
Acesta a adăugat că astfel nu se mai aşteaptă soluţionarea până la final şi cine vrea poate să conteste, însă dacă acea companie care contestă va câştiga la Înalta Curte, atunci marja de profit care va fi stabilită la nivelul Ministerului de Finanţe va fi suportată din bugetul autorităţii contractante, pentru că aceasta " într-un fel şi responsabilizează foarte mult". AGERPRES/(AS - autor: George Bănciulea, editor: Mariana Nica, editor online: Anda Badea)
