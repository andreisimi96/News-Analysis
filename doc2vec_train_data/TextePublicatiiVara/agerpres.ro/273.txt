Antrenorul spaniol Pablo Machin, în vârstă de 43 de ani, care a condus-o pe Girona pe locul 10 în La Liga în acest sezon, a semnat un contract pe doi ani cu clubul de fotbal Sevilla FC, a anunţat, luni, gruparea andaluză, citată de AFP.
"Pablo Machin va fi noul antrenor al Sevilla FC. Clubul a ajuns la un acord pentru următoarele două sezoane cu antrenorul care a avut trei sezoane şi jumătate de succes cu Girona FC", a anunţat clubul într-un comunicat în legătură cu Machin, care îl înlocuieşte pe banca tehnică pe Vincenzo Montella, concediat la finele lunii aprilie.
În privinţa lui Sporting Girona, aceasta a contactat doi secunzi ai lui Pep Guardiola la Manchester City pentru a-i lua locul lui Machin: Mikel Arteta şi Domenec Torrent.
FC Sevilla, care a terminat pe locul 7 în Primera Division, este calificată pentru turul 2 preliminar al Europa League.
AGERPRES (autor: Vlad Constantinescu, editor: Mihai Ţenea, editor online: Simona Aruştei)
