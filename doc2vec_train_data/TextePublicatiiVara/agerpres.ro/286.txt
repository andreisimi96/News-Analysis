Administraţia Bazinală de Apă (ABA) Jiu intervine marţi, în zona podului peste râul Jiu de la Valea Stanciului, pentru a neutraliza unda de poluare de pe râul Jiu, produsă luni seara din cauza unei avarii la o conductă a OMV Petrom, potrivit ABA Jiu.
Reprezentanţii ABA Jiu şi OMV Petrom au acţionat la faţa locului cu personal şi utilaje pentru limitarea petei de petrol care s-a întins pe o lungime de circa 8 kilometri, a precizat pentru AGERPRES purtătorul de cuvânt al ISU Dolj, Florin Cocoşilă.
"De asemenea, ISU Dolj a acţionat cu 1 ASAS, 1 autolaborator CBRN, 1 ofiţer şi 9 subofiţeri pentru monitorizarea şi gestionarea situaţiei de urgenţă (iluminarea zonei de intervenţie şi sprijinul pentru împrăştierea materialului absorbant). În continuare Secţia de Pompieri Segarcea acordă sprijin Serviciului de Gospodărirea Apelor cu o barcă pneumatică pentru întinderea barajului plutitor de oprire a petei de produs petrolier", conform purtătorului de cuvânt al ISU Dolj.
Potrivit purtătorului de cuvânt al ABA Jiu, Camelia Bărbuţu, poluarea cu produs petrolier s-a produs luni seara, întâi pe râul Amaradia, un afluent al Jiului, după ce a avut loc o avarie la colectorul de ţiţei - apă sărată Brădeşti-Gherceşti ce aparţine OMV Petrom Asset II Oltenia, judeţul Dolj. Avaria s-a produs la ora 19,30, iar OMV Petrom a sistat pomparea de produs petrolier şi acţionat cu baraje absorbante pe râul Amaradia, un afluent al râului Jiu, în zona Albeşti.
Echipele ABA Jiu au intervenit cu material absorbant pe râul Jiu începând de luni seara, de la ora 21,30, fiind susţinute şi de echipaje de pompieri de la Inspectoratul pentru Situaţii de Urgenţă (ISU) Dolj, a precizat Bărbuţu.
"Acum echipele ABA Jiu, sprijinite de un echipaj de pompieri cu o barcă, acţionează la podul de peste Jiu de la Valea Stanciului unde au întins un baraj absorbant pe toată lăţimea cursului de apă. Toată noaptea s-a intervenit în punctele critice", a spus purtătorul de cuvânt al ABA Jiu.
Aceasta a precizat că marţi dimineaţa, pe râul Amaradia, începând de la locul avariei, din comuna Albeşti, până la confluenţa cu râul Jiu, erau irizaţii de produs petrolier, în apă şi pe vegetaţia de pe ambele maluri, iar pe râul Jiu, în aval de confluenţa cu râul Amaradia, pe circa şapte kilometri, erau irizaţii şi pete discontinue de produs petrolier pe care curentul apei le dirija către malul stâng.
În zona podului Breasta de pe râul Jiu, în cursul nopţii de luni spre marţi, ABA Jiu a intervenit cu 1.500 kilograme de material absorbant (spilsorb). Când unda poluantă a ajuns în zona podului de la Podari, situat la aproximativ cinci kilometri în aval de podul de la Breasta, echipele ABA Jiu au intervenit cu 80 de saci cu spilsorb.
Marţi, echipele ABA Jiu intervin cu baraje absorbante şi cu spilsorb la podul peste Jiu din zona localităţii Valea Stanciului, situat la circa 50 de kilometri în aval de podul de la Podari.
La podul de la Valea Stanciului este prezent şi un echipaj de la ISU Dolj, cu o barcă, care ajută la împrăştierea materialului absorbant pe Jiu. AGERPRES/(AS, autor: Cristina Matei, editor: Diana Dumitru, editor online: Irina Giurgiu)
