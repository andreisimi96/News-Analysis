Secretarul de stat pentru afaceri bilaterale şi strategice în spaţiul Euroatlantic, George Ciamba, a avut marţi o întrevedere la sediul MAE cu James Jay Carafano, expert în securitate naţională şi provocări de politică externă, vicepresedinte al "The Kathryn and Shelby Cullom Davis Institute for National Security and Foreign Policy" din cadrul Heritage Foundation (Washington), James Dean, manager pentru programe internaţionale şi diplomatice din cadrul aceluiaşi institut, şi Rebecca Heinrichs, expert în securitate naţională, reprezentantă a Hudson Institute (Washington).
Potrivit unui comunicat transmis de MAE, în cadrul întrevederii a fost abordată situaţia de securitate pe plan regional, evidenţiind principalele provocări de securitate cu care se confruntă regiunea extinsă a Mării Negre.
Secretarul de stat George Ciamba a evidenţiat soliditatea relaţiei de Parteneriat Strategic dintre România şi SUA, menţionând evoluţiile semnificative recente în planul cooperării pe linie de securitate şi apărare dintre cele două ţări, precum şi contribuţia României la securitatea comună. De asemenea, în cadrul discuţiilor au fost evidenţiate rezultatele pozitive în respectarea angajamentelor privind cheltuielile dedicate apărării, menţionează sursa citată.
Reprezentanţii Heritage Foundation şi ai Hudson Institute se află la Bucureşti pentru a participa, în calitate de lectori, la programul internaţional de formare "Security in the Black Sea Region. Shared challenges, sustainable future", organizat de Academia Naţională de Informaţii "Mihai Viteazul", în parteneriat cu Universitatea Harvard şi Universitatea Naţională de Informaţii din Statele Unite ale Americii, sub înaltul patronaj al Administraţiei Prezidenţiale române.
The Heritage Foundation, fondată în 1973, este o instituţie de cercetare şi educaţie, un think-tank, având misiunea de a formula şi promova politici publice conservatoare, bazate pe principiile iniţiativei private, a guvernării limitate, a libertăţii individuale, a valorilor tradiţionale americane şi a unei apărări naţionale puternice.
The Heritage Foundation consideră că principiile şi ideile fondării Americii merită a fi conservate şi reînnoite, exprimând totodată dorinţa de a construi o Americă în care libertatea, oportunitatea, prosperitatea şi societatea civilă să se dezvolte firesc.
Hudson Institute, fondat în 1961 de strategul Herman Kahn, doreşte să contribuie la gestionarea tranziţiei strategice prin studii interdisciplinare în domeniile apărării, relaţiilor internaţionale, economiei, tehnologiei, culturii şi legislaţiei.
Hudson Institute are în vedere orientarea liderilor implicaţi în gestionarea de politici publice şi a liderilor globali din domeniul guvernamental şi de afaceri, prin intermediul unor programe de publicaţii, conferinţe şi briefinguri. AGERPRES/(AS, editor: Karina Olteanu, editor online: Ada Vîlceanu)
