Ministrul Justiţiei, Tudorel Toader, a postat, sâmbătă, pe pagina sa de Facebook, că se va adresa Organizaţiei pentru Cooperare şi Dezvoltare Economică pentru a comunica dacă afirmaţiile şefului structurii anticorupţie din cadrul acesteia, Drago Kos, pe tema deciziei Curţii Constituţionale a României (CCR) în cazul şefei Direcţiei Naţionale Anticorupţie (DNA) au fost făcute în numele organizaţiei.
"Ameninţări de la OECD, sau manipulări interne? Luni dimineaţă, mă voi adresa OECD pentru a comunica în mod oficial dacă afirmaţiile dlui Drago Kos au fost făcute în nume propriu sau în numele OECD, aşa cum acreditează titlul materialului întocmit de Ziare.com (...) Într-un articol publicat în data de 1 iunie, se afirmă faptul că în numele OECD, dl Drago Kos a făcut o serie de afirmaţii, de o mare gravitate, la adresa instanţei de contencios constituţional române. Totodată, aceeaşi publicaţie, citează, atribuind aceleiaşi surse, de asemenea în numele OECD, afirmaţiile potrivit cărora 'Ministrul vostru al Justiţiei va învăţa curând, într-un mod dur, că este într-o mare eroare", relevă postarea .
Tudorel Toader crede că este absolut necesară lămurirea solicitată. "Dată fiind gravitatea acestor afirmaţii, precum şi experienţe similare, când s-au atribuit unor organizaţii, precum GRECO, luări de poziţie care ulterior nu au fost confirmate, pentru corecta informare a opiniei publice, consider absolut necesar să se facă lămurirea solicitată", a mai postat ministrul Justiţiei. AGERPRES/(AS - autor: Iulia Carciog, editor: Karina Olteanu, editor online: Irina Giurgiu)
