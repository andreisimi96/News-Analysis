Preşedintele american Donald Trump a afirmat sâmbătă că summitul G7 de la Malbaie (Canada) a fost un succes şi dezbaterile au fost "extrem de productive", dar a adăugat că le-a cerut liderilor din grup acces echitabil pe pieţe pentru SUA şi să renunţe la practicile comerciale incorecte, relatează Reuters, AFP şi EFE.
Liderul de la Casa Albă a declarat presei că "decenii la rând s-a profitat de SUA" în planul comercial, dar această perioadă "s-a sfârşit". Trump a menţionat între altele că este "foarte nedrept pentru fermierii noştri" ca ţări cum sunt Canada sau India să impună tarife ridicate produselor SUA.
El a explicat că le-a propus partenerilor din G7 o zonă de liber schimb fără tarife, subvenţii şi bariere şi a ţinut să precizeze că acordă "nota maximă" calităţii relaţiilor sale cu alţi lideri, menţionându-i în special pe premierul canadian Justin Trudeau, preşedintele francez Emmanuel Macron şi cancelarul german Angela Merkel.AGERPRES/(AS - editor: Mihaela Toth, editor online: Anda Badea)
