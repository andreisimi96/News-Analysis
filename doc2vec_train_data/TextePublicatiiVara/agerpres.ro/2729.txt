Rutierul român Serghei Ţvetcov (United HealthCare) a ocupat locul al treilea în clasamentul final al Turului ciclist al regiunii canadiene Beauce, în care a fost lider timp de două etape.
Canadianul James Piccoli (Elevate KHS Pro Cyling) a obţinut victoria, fiind urmat în ierarhia finală de britanicul Daniel Whitehouse (Interpro Stradalli Cycling), la 11 secunde, şi de Ţvetcov, la 27 de secunde, etc.
În ultima etapă a cursei, a cincea, desfăşurată duminică în circuit la Saint-Georges, s-a impus canadianul Pier-Andre Cote (Silber Pro Cycling), cronometrat pe 122,4 km cu timpul de 3 h 02 min 47 sec, urmat de britanicul Whitehouse şi de un alt canadian, Bruno Langlois, în acelaşi timp cu învingătorul, etc. Ţvetcov a sosit al nouălea, la 1 min 36 sec de învingător.
Serghei Ţvetcov, care recent a câştigat Turul Coreei de Sud, a reuşit, totuşi, să se impună în Canada în clasamentul pe puncte, cu 52 de puncte, urmat de portughezul Rui Oliveira (Hagens Berman Axeon), tot 52 puncte, şi de canadianul James Piccoli, 42 puncte, etc. AGERPRES (autor: Mihai Ţenea, editor: Mihai Dragomir, editor online: Gabriela Badea)
