Selecţionerul Germaniei, Joachim Loew, a declarat pentru televiziunea naţională ARD că dacă portarul Manuel Neuer va face deplasarea la turneul final al CM 2018 din Rusia, el va fi şi titularul campioanei mondiale, relatează EFE.
''Dacă Manuel Neuer merge la Mondial, va merge ca nr. 1'', a declarat Loew cu prilejul unei emisiuni sportive.
Neuer a ratat mare parte a sezonului din cauza unei accidentări la picior şi după ce recuperarea s-a complicat, a fost nevoit să se opereze. Pe timpul absenţei lui Neuer, poarta Germaniei a fost apărată de Marc Andre ter Stegen, de la FC Barcelona.
Neuer este convocat pe lista provizorie a Germaniei, care include 4 portari, iar prezenţa lui în Rusia va fi decisă de senzaţiile pe care le va avea la antrenamentele din cantonamentul de la Eppan, din nordul Italiei. Ceilalţi doi portari sunt Bernd Leno (Bayer Leverkusen) şi Kevin Trapp (Paris St. Germain/Franţa).
AGERPRES/(editor Teodor Ciobanu, editor online: Simona Aruştei)
