Justiţia germană a pus capăt marţi anchetei declanşate pentru discurs instigator la ură după ce un politician din partidul Alternativa pentru Germania (AfD, dreapta populistă) i-a numit pe turcii din această ţară "crescători de cămile" şi "negustori de chimen", relatează dpa.
Nu există dovezi că a fost vorba de incitare la ură sau de insultă, a menţionat procuratura din Dresda.
Andre Poggenburg, fost lider al AfD din Saxonia Anhalt, a afirmat într-un discurs rostit în februarie în faţa electoratului său că turcii din Germania sunt "crescători de cămile" şi "negustori de chimen" care nu au "loc şi importanţă".
El a reacţionat astfel la opoziţia formulată de grupuri turce faţă de conceptul unui nou Minister al internelor propus atunci în acordul de coaliţie guvernamentală - şi între timp devenit realitate -, despre care afirmau că aminteşte de epoca nazistă şi că va duce la divizarea Germaniei.
Poggenburg şi-a cerut scuze ulterior şi a demisionat din conducerea AfD, dar după ce remarcile sale au stârnit indignare pe plan naţional.
Potrivit procurorului public din Dresda, comentariile sale din februarie "se încadrează în dreptul fundamental la libertatea de exprimare în conformitate cu articolul 5 al legii fundamentale".
Anchetatorii au conchis că politicianul AfD i-a atacat în mod "polemic" pe membrii comunităţii turce din Germania, dar nu a făcut apel la violenţă ori acte arbitrare împotriva acestora.AGERPRES/(AS - autor: Mihaela Toth, editor: Mariana Ionescu, editor online: Irina Giurgiu)
