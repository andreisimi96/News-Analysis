Jucătoarea de tenis Simona Halep, numărul 1 mondial, a fost primită, luni după-amiază, la Salonul Oficial al Aeroportului Internaţional Henri Coandă de ministrul Tineretului şi Sportului, Ioana Bran, preşedintele Comitetului Olimpic şi Sportiv Român, Mihai Covaliu, preşedintele Federaţiei Române de Tenis, George Cosac, prieteni, rude şi alte oficialităţi la întoarcerea de la Paris unde, sâmbătă, a câştigat turneul de la Roland Garros , primul de Mare Şlem din cariera sa.
Foto: (c) SILVIU MATEI / AGERPRES FOTO
Întâmpinată cu flori şi aplauze de cei prezenţi, dar şi cu un tort cu imaginea ei sărutând trofeul câştigat, Simona Halep a declarat că îşi doreşte să se bucure de victorie alături de familie, prieteni şi fani.
Foto: (c) SILVIU MATEI / AGERPRES FOTO
"Mă bucur să văd atâţia oameni alături de mine pentru a ne bucura împreună de acest trofeu. Este un trofeu deosebit, nu este el prea mare, dar înseamnă foarte mult. Mulţi oameni au fost alături de mine pe acest drum greu, dar se cam uită cât de greu a fost când ai parte de un asemenea succes. Vreau să mulţumesc celor care au pus câte o cărămidă la această performanţă de când am început tenisul, bineînţeles familiei şi tuturor fanilor. Am avut o atmosferă deosebită la finală şi nu numai. Oriunde mă duc în lume am parte de foarte mulţi suporteri români care mă susţin. Cred că sunt jucătoarea cu cei mai mulţi suporteri la toate meciurile. Acasă este mereu bine, sunt bucuroasă că am reuşit acest rezultat", a spus ea, având alături trofeul Roland Garros, o replică în miniatură a celui ridicat deasupra capului după finala de sâmbătă.
Foto: (c) SILVIU MATEI / AGERPRES FOTO
"Nu prea am dormit după finala de sâmbătă, cred că doar 3 ore. Nu am simţit ceva deosebit atunci, a fost o zi foarte aglomerată, am făcut poze... dar azi dimineaţă am început să simt din ce în ce mai mult bucuria pentru realizarea acestui vis. Iar acum, fiind acasă şi văzând atâta lume este şi mai mare emoţia şi mulţumirea de sine, împlinirea sufletească pentru că am reuşit acest lucru. Vreau să ne bucurăm împreună de acest trofeu. Mulţumesc pentru această primire deosebită", a adăugat Simona Halep.
În această seară, de la ora 20,00, Simona Halep va prezenta bucureştenilor trofeul primit pentru câştigarea Roland Garros în cadrul unei ceremonii organizate de Primăria Capitalei şi Federaţia Română de Tenis în incinta Arenei Naţionale. Intrarea spectatorilor la acest eveniment este liberă.
Jucătoarea română de tenis Simona Halep, numărul 1 mondial, a câştigat, sâmbătă, primul său titlu de Mare Şlem, după ce a învins-o pe americanca Sloane Stephens în finala de la Roland Garros , cu 3-6, 6-4, 6-1.
Halep (26 ani) a obţinut victoria după două ore şi 3 minute în faţa numărul 10 mondial (25 ani), la a patra sa finală de Mare Şlem, a treia la Roland Garros, după cele din 2014 şi 2017, şi a doua din acest an, prima pierdută în faţa danezei Caroline Wozniacki la Australian Open.
Foto: (c) GRIGORE POPESCU / AGERPRES FOTO
Simona Halep a jucat a 31-a finală din carieră, până acum având 17 titluri cucerite. Simona a obţinut şase titluri în 2013, la Nurnberg, 's-Hertogenbosch, Budapesta, New Haven, Moscova şi Sofia, două în 2014, la Doha şi Bucureşti, trei în 2015, Shenzhen, Dubai şi Indian Wells, trei anul trecut, Madrid, Bucureşti şi Montreal, în 2017 câştigat la Madrid, iar anul acesta s-a impus la Shenzhen şi Roland Garros.
Halep a mai jucat 14 finale, în 2010 şi 2011 la Fes (Maroc), în 2012 la Bruxelles, în 2014 la Madrid, Roland Garros şi Turneul Campioanelor, în 2015 la Toronto şi Cincinnati, iar în 2017 la Roma, Roland Garros, Cincinnati şi Beijing, iar anul acesta la Australian Open şi Roma.
Foto: (c) GRIGORE POPESCU / AGERPRES FOTO
Halep, care câştiga turneul parizian rezervat junioarelor în urmă cu zece ani, a primit pentru succesul său de la Roland Garros 2.000 de puncte WTA şi 2,2 milioane euro, iar Stephens s-a ales cu 1.300 de puncte şi 1,12 milioane euro.
Titlul Simonei Halep la Roland Garros vine la 45 de ani după ce Ilie Năstase câştiga la Paris şi la 40 de ani de la cel al Virginiei Ruzici.
AGERPRES (autor: Marius Ţone, editor: Adrian Drăguţ, editor online: Gabriela Badea)
