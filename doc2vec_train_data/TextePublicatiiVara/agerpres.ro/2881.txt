 Peste 100 de percheziţii domiciliare au fost efectuate miercuri dimineaţă de poliţişti în cadrul unei acţiuni de amploare care a avut drept scop prevenirea şi combaterea faptelor contravenţionale şi penale şi identificarea persoanelor urmărite în temeiul legii, informează un comunicat de presă remis de Inspectoratul de Poliţie Judeţean (IPJ) Brăila.
Potrivit sursei citate, în total au fost efectuate 102 percheziţii domiciliare, ocazie cu care au fost legitimate 752 de persoane, dintre care 583 controlate corporal sumar şi 53 conduse la sediul poliţiei pentru verificări şi cercetări în cauze penale.
Poliţiştii au depistat 29 de persoane care locuiau fără forme legale şi au oprit în trafic 29 de autovehicule, şoferii acestora fiind testaţi cu aparatul etilotest.
"De asemenea, aceştia au constatat 32 de contravenţii, în valoare totală de 4.700 de lei, dintre care 29 pentru încălcarea prevederilor O.U.G. 97/2005 privind evidenţa, domiciliul, reşedinţa şi actele de identitate ale cetăţenilor români, şi 3 la Legea 12/1990 privind protejarea populaţiei împotriva unor activităţi comerciale ilicite. Ca măsură complementară, poliţiştii au ridicat în vederea confiscării bunuri în valoare totală de 2.900 de lei", se mai arată în comunicatul de presă.
La activitate au participat şi jandarmi din cadrul IJJ Brăila. AGERPRES / (AS - autor: Ecaterina Ignat, editor: Irina Poenaru, editor online: Anda Badea)
