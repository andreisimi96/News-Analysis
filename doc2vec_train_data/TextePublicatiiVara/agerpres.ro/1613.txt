Liderul senatorilor USR, Vlad Alexandrescu, a declarat, joi, că CCR, prin decizia în cazul şefei DNA Laura Codruţa Kovesi, şi-a depăşit competenţele şi a afirmat că acest lucru demonstrează că instituţia a intrat într-o "criză de credibilitate" în spaţiul public.
"Ce se înţelege din comunicatul de presă, pentru că deocamdată nu avem altceva, pare absurd, complet absurd. Articolul 132, alineatul 1, din Constituţia României prevede că procurorii îşi desfăşoară activitatea sub autoritatea ministrului Justiţiei, dar asta nu înseamnă că ministrul este un şef peste toţi procurorii. Ar însemna atunci că procurorii sunt subordonaţi unui reprezentant politic, pentru că ministrul Justiţiei face parte din Guvern. În înţelesul dreptului românesc şi al Constituţiei, autoritatea ministrului Justiţiei nu este o subordonare ierarhică, ci, pur şi simplu, o relaţie administrativă, similară între cu relaţia existentă între ministrul Justiţiei şi instanţele judecătoreşti. (...) Prin urmare, consider, cel puţin în forma în care am văzut prin acest comunicat, că CCR şi-a depăşit competenţele, (...) a mai făcut-o de nenumărate ori în ultima vreme şi există multe exemple care au fost comentate în spaţiul public", a declarat Vlad Alexandrescu la RFI.
El a reamintit că preşedintele Curţii, Valer Dorneanu, "a interzis publicarea unei opinii separate a unuia dintre judecători".
"Să ne amintim că atunci când a cerut instituirea unui prag precis de valoare financiară în interpretarea legii s-a substituit Parlamentului (...) Să ne amintim că printr-o altă decizie, tot din 2018, CCR a declarat ca inadmisibile sesizările preşedintelui Iohannis în privinţa legilor Justiţiei, invocând, practic, o retroactivitate a unei decizii tot din 2018. (...) Noi am identificat circa zece astfel de depăşiri de competenţe, ceea ce arată că CCR a intrat într-o criză de credibilitate în spaţiul public, în opinia publică", a declarat Alexandrescu.
Fiind întrebat despre sesizarea făcută de CCR la Comisia de la Veneţia, el a spus: "Este un demers pur politic, ceea ce arată, încă o dată, ceea ce am spus de mai multe ori, că se vede tot mai limpede că această Curte este compusă din nişte superpoliticieni şi nu din nişte magistraţi, cum ar fi normal".
"Ei se comportă ca nişte superpoliticieni, cu supersalarii, superpensii şi superimunităţi. Sunt oameni politici, au fost reprezentanţi importanţi ai PSD, UDMR, au avut funcţii politice în stat. Este un demers disperat, de imagine, care nu are nici o legătură cu mersul justiţiei. Comisia de la Veneţia nu este un organism ierarhic care să fie sesizat în chestiuni de acest gen", a adăugat senatorul USR.
Referindu-se la faptul că la CCR există judecători numiţi de către tot spectrul politic, inclusiv de preşedinte, Alexandrescu a spus: "Eu cred că asistăm astăzi, într-un fel, la culminarea acestui proces de numire politică care a decurs în toţi aceşti ani şi, de aceea, USR militează pentru o schimbare completă a modului de numire a judecătorilor".
"Una din idei este dacă n-ar trebui să schimbăm Constituţia, pentru a da Înaltei Curţi de Casaţie şi Justiţie atribuţia de a limita această extindere, practic infinită, la care asistăm a competenţei CCR. Ar trebui gândit un mecanism de reglaj fin între cele două Curţi, astfel încât una să poată cenzura excesele alteia. Să ne amintim că aceşti judecători au fost numiţi, într-adevăr, de diverse partide politice, uneori de preşedinte, s-a aşteptat de la ei fidelitate, sunt oameni politici în marea lor majoritate, unii nici măcar nu sunt magistraţi şi asistăm, astăzi, într-adevăr, la o explozie a acestui fenomen. Te poţi întreba de ce nu sunt magistraţi, de ce nu sunt judecători de profesie, de ce nu sunt oameni care au o carieră în magistratură şi nu au avut nicio legătură cu politicul ?", a mai declarat liderul USR. AGERPRES/ (A,AS - autor: Daniel Florea, editor: Mihai Simionescu, editor online: Ada Vîlceanu)
