Preşedintele egiptean Abdel-Fattah al-Sissi l-a desemnat joi pe ministrul locuinţelor Mostafa Madbouli pentru funcţia de premier şi i-a cerut să formeze un nou guvern, au anunţat media de stat egiptene, relatează dpa.
Madbouli, 52 de ani, îl înlocuieşte pe Sherif Ismail, care a demisionat împreună cu cabinetul său marţi în cadrul unei măsuri de rutină după ce preşedintele al-Sissi a fost învestit pentru un al doilea mandat la conducerea ţării, la sfârşitul săptămânii trecute.
Primul-ministru desemnat şi nominalizaţii pentru noul guvern trebuie să fie aprobaţi de parlament, unde susţinătorii lui Al-Sissi deţin majoritatea.
Au existat speculaţii despre starea sănătăţii lui Sherif Ismail anul trecut, când acesta s-a deplasat în Germania pentru o intervenţie chirurgicală pentru o perioadă de o lună. Atunci, Madbouli a fost numit ca premier în exerciţiu.
Conform constituţiei, aşa cum este în prezent, acesta este ultimul mandat al preşedintelui al-Sissi.AGERPRES/( AS - autor: Violeta Gheorghe, editor: Mariana Ionescu, editor online: Irina Giurgiu)
