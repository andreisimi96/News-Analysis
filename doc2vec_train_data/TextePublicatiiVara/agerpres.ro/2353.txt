Fernando Hierro, fostul fundaş şi căpitan al lui Real Madrid, este noul selecţioner al Spaniei, conform deciziei luate miercuri de Federaţia spaniolă de fotbal la câteva ore după demiterea, la Krasnodar, a lui Julen Lopetegui, care marţi a semnat pentru Real Madrid, relatează AS.
Hierro, 50 de ani, care din noiembrie 2017 ocupa postul de director sportiv al naţionalei Spaniei, va conduce campioana mondială din 2010 la turneul final al Cupei Mondiale 2018 din Rusia.
Ca jucător, Hierro a evoluat 14 sezoane la Real Madrid cu care a câştigat 5 titluri, 3 trofee de Liga Campionilor şi 2 în Cupa Intercontinentală.
Spania face parte din Grupa B la CM 2018 şi va întâlni Portugalia vineri, la Soci, după care va juca împotriva Iranului (20 iunie, Kazan) şi a Marocului (25 iunie, Kaliningrad). AGERPRES/(autor: Teodor Ciobanu, editor: Mihai Ţenea, editor online: Gabriela Badea)
