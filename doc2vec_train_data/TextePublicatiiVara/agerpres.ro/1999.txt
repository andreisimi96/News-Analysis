Echipa de fotbal Academia Rapid a câştigat Cupa României, faza pe Bucureşti, după ce a învins cu scorul de 3-1 (2-0) formaţia CSA Steaua în finala găzduită, duminică seara, de Stadionul Dinamo.
Golurile formaţiei giuleştene au fost înscrise de Marian Vlada (minutele 2 şi 57) şi Daniel Niculae (minutul 45+2), în timp ce pentru echipa CSA Steaua a marcat Eduard Radu (minutul 74).
Câştigarea fazei pe Bucureşti îi asigură echipei Academia Rapid participarea în faza naţională a Cupei României, programată să înceapă la 1 august. În turul I al fazei naţionale participă câştigătoarele fazelor judeţene ale Cupei României şi ultimele clasate din Liga a III-a. Meciurile se dispută într-o singură manşă.
Partida de duminică seara a fost a patra dintre Academia Rapid şi CSA Steaua în actualul sezon, formaţia giuleşteană câştigând ultimele trei întâlniri (3-1 şi 2-0 în campionatul Ligii a IV-a şi 3-1 în finala Cupei României), iar prima, disputată în toamna anului trecut, s-a încheiat la egalitate, 1-1 (în campionatul Ligii a IV-a).
AGERPRES (editor: Marius Ţone, editor online: Adrian Dădârlat)
