Mauricio Pochettino, Arsene Wenger sau Antonio Conte sunt printre numele menţionate de France Football ca posibili înlocuitori ai lui Zinedine Zidane pe banca tehnică a echipei spaniole Real Madrid.
Argentinianul Mauricio Pochettino a semnat săptămâna trecută un nou contract cu Tottenham Hotspur pînă 2023. În urmă cu o lună, ziarul Marca a scris că preşedintele lui Real, Florentino Perez, se gândeşte să-l numească pe antrenorul argentinian în cazul plecării lui Zidane.
Arsene Wenger, legendarul antrenor al lui Arsenal, s-a despărţit la finalul acestui sezon de formaţia pe care a pregătit-o timp de aproape 22 de ani. Wenger a recunoscut că a avut o ofertă tentantă de la Real acum zece ani.
Italianul Maurizio Sarri, până de curând la Napoli, este o variantă surprinzătoare. Şanse mai mari le-ar avea un compatriot al său, Antonio Conte, ce este foarte aproape să plece de la Chelsea.
Există şi posibilitatea ca Florentino Perez să numească un fost jucător important al lui Real, care nu a mai antrenat la nivel înalt, aşa cum s-a întâmplat şi cu Zidane, care a preluat echipa de pe Bernabeu la începutul lui 2016. În această categorie ar intra Jose Maria Gutierrez Hernandez, cunoscut sub numele de Guti, care a început ca antrenor la echipa Under-19 a clubului, dar şi Santiago Solari, care pregăteşte formaţia secundă a clubului, Castilla.
AFP aminteşte că Perez îl apreciază şi pe Joachim Loew, care este de 12 ani selecţionerul naţionalei Germaniei campioana mondială en titre. Loew este
sub contract până în 2022.
Un nume vehiculat de ziariştii spanioli este şi germanul Jurgen Klopp, antrenorul lui Liverpool, echipă învinsă sâmbătă de Real în finala Ligii Campionilor.
Zidane şi-a anunţat joi demisia de la Real Madrid, după ce sâmbătă a cucerit a treia sa Ligă a Campionilor ca antrenor.
AGERPRES (autor: Mircea Lazaroniu; editor: Adrian Drăguţ, editor online: Anda Badea)
