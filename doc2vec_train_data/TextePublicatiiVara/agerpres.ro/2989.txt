Ministrul Apelor şi Pădurilor, Ioan Deneş, a cerut luni, în timpul vizitei efectuate în judeţul Teleorman, luarea unor măsuri pentru prevenirea şi limitarea efectelor inundaţiilor, printre care decolmatarea albiei unor pâraie, se arată într-un comunicat remis de minister.
''Primul punct din vizita de lucru a fost Izvoarele, localitate în care pârâul cu acelaşi nume a ieşit din matcă pe o porţiune de câteva zeci de metri şi a inundat aproximativ 50 de gospodării. Ministrul a dispus decolmatarea în regim de urgenţă a albiei şi i-a solicitat primarului să poarte o discuţie cu cetăţenii. Ioan Deneş şi specialiştii din MAP au constatat că unele podeţe construite de localnici în faţa curţilor îngustau din loc în loc albia, ceea ce favoriza colmatarea pârâului. De asemenea, ministrul a spus că va cere specialiştilor şi instituţiilor cu atribuţii să ia în calcul şi amenajarea torenţilor de pe dealurile din preajmă, care au alimentat debitul pârâului, aceştia fiind cauza principală a creşterii nivelului apei în urma ploilor torenţiale din ultima vreme'', se precizează în comunicatul Ministerului Apelor şi Pădurilor.
Ministrul Ioan Deneş a mers şi la Ţigăneşti, unde a discutat cu persoanele sinistrate.
Delegaţia a ajuns apoi în zona Drăgăneşti Vlaşca, unde demnitarul şi specialiştii din ANAR au analizat planul de sistematizare a albiilor Valea Slătioarele, Valea Albă şi râul Câlniştea, cu scopul de a proteja împotriva inundaţiilor atât locuitorii din zonă dar şi DN 6/E 70.
''Următorul punct al vizitei de lucru a fost confluenţa râului Glavacioc cu Sericu, precum şi barajul Furculeşti, în zona oraşului Videle. Ministrul Ioan Deneş i-a arătat primarului localităţii planurile de sistematizare a zonei şi i-a spus că Ministerul Apelor şi Pădurilor va derula proiectul 'Regularizare râu Glavacioc şi Sericu şi Baraj Furculeşti în zona oraşului Videle, judeţul Teleorman', iar lucrările vor începe efectiv la 5.09.2018. Costul total al investiţiei este de 7 milioane de lei, din care 1 milion de lei au fost alocaţi în 2018, din fonduri proprii ANAR'', conform Ministerului Apelor şi Pădurilor.
În zona Blejeşti-Sericu-Cosmeşti, ministrul Ioan Deneş a constatat existenţa mai multor acumulări de tip C şi D, care erau folosite pentru piscicultură, iar deţinătorii acestora amplasaseră baraje de plasă la subtraversările drumului judeţean, ceea ce a dus la obturarea parţială a albiei pârâului Sericu. Ministrul a cerut directorului Sistemului de Gospodărire a Apelor Teleorman să îi prezinte o situaţie cu deţinătorii acestor salbe de acumulări de apă, precum şi autorizările de funcţionare ale acestora.
''Delegaţia a mai inspectat localităţile Gălăteni, pe pârâul Clăniţa şi Tătărăşti de Sus, pe râul Teleorman, localitate la marginea căreia ministrul a dispus conducerii ANAR să se realizeze, în regim de urgenţă, un dig pe o lungime de aproximativ 3 km, finalizându-se, asftel, o lucrare începută în urma cu mai mulţi ani'', se mai arată în comunicatul ministerului.
Vizita de luni a delegaţiei conduse de ministrul Ioan Deneş mai are în program deplasări în judeţul Teleorman, vizate fiind râul Vedea (localităţile Beuca, Nenciuleşti, Nanov, Bragadiru şi Păuleasca) şi râul Olt (localitatea Islaz). AGERPRES/(AS - autor: Cornelia Dumitru, editor: Nona Jalbă, editor online: Ada Vîlceanu)
