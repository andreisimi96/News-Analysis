Ministrul Justiţiei, Tudorel Toader, afirmă, în replică la afirmaţiile preşedintelui Klaus Iohannis, că nu trebuie să se confunde independenţa procurorilor în instrumentarea cauzelor cu faptul că aceştia îşi desfăşoară activitatea sub autoritatea ministrului Justiţiei.
''A nu se confunda independenţa procurorilor în instrumentarea cauzelor/constând în administrarea probatoriului, adoptarea soluţiilor legale/, cu faptul că aceştia îşi desfăşoară activitatea sub autoritatea ministrului Justiţiei, referitoare la administrarea justiţiei sau promovarea politicii penale!'', a scris Toader, marţi, pe pagina sa de Facebook.
Preşedintele Klaus Iohannis a declarat, marţi, că aşteaptă motivarea Curţii Constituţionale în ceea ce priveşte decizia referitoare la revocarea şefei DNA, Laura Codruţa Kovesi , subliniind că procurorii nu trebuie să fie "controlaţi politic", iar autoritatea ministrului Justiţiei ar trebui să fie folosită pentru a-i apăra pe aceştia.
''Aştept motivarea Curţii. (...) Personal, sunt convins că procurorii trebuie să fie independenţi. Procurorii în niciun caz nu trebuie să fie controlaţi politic. Nu pot fi în subordinea unui politician. (...) În Constituţie avem un articol care spune că procurorii funcţionează sub autoritatea ministrului. Eu înţeleg că ministrul are sau ar trebui să aibă o autoritate în domeniu şi să o folosească pentru a-i apăra pe procurori. (...) Autoritatea ministrului ar trebui să fie orientată spre înlesnirea muncii procurorilor. (...) Eu iau în calcul să respect statul de drept în România, să am grijă, atâta cât pot, să rămână procurorii independenţi, cu respectarea Constituţiei'', a spus şeful statului, la Palatului Cotroceni. AGERPRES/(AS - autor: Cristina Tatu, editor: Mihai Simionescu, editor online: Gabriela Badea)
