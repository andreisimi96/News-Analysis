Preşedintele francez Emmanuel Macron şi premierul canadian Justin Trudeau şi-au declarat miercuri, la Ottawa, sprijinul faţă de 'un multilateralism puternic', cu două zile înaintea summitului G7 din Québec, la care îşi propun să facă front comun în războiul comercial care opune SUA aliaţilor lor, relatează AFP.
Preşedintele francez, sosit la Ottawa în cursul după-amiezii de miercuri, s-a întâlnit cu prim-ministrul canadian - promotor, ca şi el, al liberului schimb şi multilateralismului -, pentru a-şi alinia punctele de vedere în perspectiva discuţiilor cu preşedintele american Donald Trump, ale cărui măsuri protecţioniste fracturează deja G7 (Canada, Franţa, Germania, Italia, Japonia, Marea Britanie şi SUA).
'În perspectiva G7, trebuie să ne asigurăm ca întotdeauna că ne coordonăm', a declarat Trudeau, primindu-şi oaspetele în parlamentul federal de la Ottawa pentru o şedinţă de lucru în doi, în timp ce Macron a vorbit despre un 'G7 care intervine într-un moment critic'.
Într-o declaraţie comună transmisă AFP, cei doi lideri subliniază angajamentul lor de a 'lucra împreună' pentru 'a aduce răspunsuri' 'într-un context geopolitic complex, marcat de mize cruciale pentru viitorul planetei şi al ordinii internaţionale'.
'Vor fi discuţii deschise şi uneori dificile în jurul mesei de la G7, îndeosebi cu preşedintele american despre comerţ, despre tarifele' vamale impuse Uniunii Europene, Canadei şi Japoniei, a avertizat Trudeau, înainte de a-l primi pe Macron.
Un alt măr al discordiei între Ottawa şi Washington este viitorul Acordului Nord-American de Comerţ Liber (NAFTA - SUA, Mexic, Canada), SUA intenţionând să poarte negocieri separate cu fiecare stat, cărora Trudeau li se opune.
După discuţiile pe care le avea joi cu premierul provinciei Québec, Philippe Couillard, Emmanuel Macron se va îndrepta spre La Malbaie, un orăşel situat la 140 km de Québec, pe fluviul Sfântul Laurenţiu, unde se va desfăşura vineri şi sâmbătă, într-un mare hotel ultrasecurizat, summitul G7.
Acesta riscă să reflecte izolarea Washingtonului şi pe alte fronturi, precum cel al luptei împotriva schimbărilor climatice.
Europenii sunt, de asemenea, iritaţi şi îngrijoraţi de decizia americană de a ieşi din acordul nuclear cu Iran şi de a exercita presiuni asupra companiilor din Europa pentru a renunţa la afacerile cu această ţară.
Dincolo de temele oficiale (creşterea economică incluzivă, viitorul locurilor de muncă şi al comerţului, egalitatea femei-bărbaţi, schimbările climatice), dificultatea va fi de a cădea de acord cu SUA asupra unui comunicat final.
Deja în 2017, la precedentul summit G7 din Italia, Statele Unite au refuzat să semneze declaraţia finală din cauza retragerii din Acordul de la Paris privind clima. Săptămâna trecută, SUA au refuzat să semneze şi declaraţia finală a reuniunii anuale a OCDE de la Paris, respingând negocierile multilaterale, pe care le consideră ineficiente.
Nici reuniunea miniştrilor de finanţe ai G7, de săptămâna trecută, nu s-a încheiat cu o declaraţie comună, luând mai mult aspectul de 'G6 + 1', după cum a observat ministrul francez Bruno Le Maire. AGERPRES/(AS - autor: Irina Cristea, editor: Gabriela Ionescu, editor online: Anda Badea)
