Filmul 'Billionaire Boys Club', în care joacă şi actorul Kevin Spacey, concediat din fruntea serialului 'House of Cards' după ce au fost lansate acuzaţii de hărţuire sexuală împotriva sa, va ajunge în cinematografele americane în luna august, a confirmat miercuri compania Vertical Entertainment citată de EFE.
Filmul va avea o premieră limitată, începând cu 17 august, după ce va fi disponibil şi în serviciul VOD (video la cerere) de la jumătatea lunii iulie. Vertical Entertainment notează că decizia "nu a fost deloc uşoară" şi nu vrea să fie considerată "lipsită de sensibilitate".
În comunicat se arată că Spacey are un rol minor în acest film şi că restul distribuţiei, în frunte cu Ansel Elgort şi Taron Egerton, nu ar trebui prejudiciată de acţiunile actorului.
Emma Roberts, Jeremy Irvine, Cary Elwes, Judd Nelson şi Billie Lourd joacă de asemenea în acest film
"Nu aprobăm hărţuirea sexuală sub nicio formă şi suntem deplin de partea victimelor. În acelaşi timp, credem că trebuie să dăm o oportunitate actorilor şi echipei care a lucrat din greu la acest film", se arată în comunicat.
Kevin Spacey a fost acuzat în octombrie anul trecut de actorul Anthony Rapp că l-a hărţuit sexual în 1986, pe vremea când presupusa victimă avea 14 ani iar Spacey 26 de ani.
Acest denunţ a suscitat şi alte acuzaţii din partea angajaţilor serialului 'House of Cards', privind abuzuri sau agresiuni din partea lui Spacey în perioada realizării acestei producţii de televiziune.
Denunţul lui Rapp l-a determinat totodată pe Spacey să-şi admită homosexualitatea, actorul asigurând însă că nu îşi aminteşte de respectivul eveniment pentru care şi-a cerut totuşi "scuze sincere".
După aceste acuzaţii, Netflix şi casa de producţie Media Rights Capital au făcut modificări de scenariu, pentru ca partea grea a acţiunii din viitorul sezon al serialului 'House of Cards' să-i revină lui Claire Underwood, personajul interpretat de Robin Wright.
AGERPRES/(AS-autor: Mihaela Nicolaescu, editor: Codruţ Bălu, editor online: Simona Aruştei)
