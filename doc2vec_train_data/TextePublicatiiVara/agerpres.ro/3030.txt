Jucătoarea română de tenis Mihaela Buzărnescu s-a calificat, luni seara, în runda a doua a turneului pe iarbă de la Wimbledon, al treilea de Mare Şlem al anului, în timp ce Elena-Gabriela Ruse, debutantă la un Grand Slam, a fost eliminată de Agnieszka Radwanska, după ce a ratat şase mingi de meci.
Buzărnescu (30 ani, 28 WTA), cap de serie numărul 29, a trecut de belarusa Arina Sabalenka (20 ani, 32 WTA) cu 6-7 (3), 6-1, 6-4, după o oră şi 55 de minute. Sabalenka, finalistă sâmbătă la Eastbourne, a câştigat o singură minge de break în acest meci. Belarusa câştigase primele două confruntări cu Buzărnescu: Sabalenka se impunea cu 7-6 (9), 6-4 în 2016, în sferturile unui turneu ITF la Ankara (50.000 dolari), şi cu 5-7, 6-3, 6-2 în primul tur la Lugano, anul acesta.
Elena-Gabriela Ruse (20 ani, 195 WTA), venită din calificări, a fost întrecută de Radwanska (29 ani, 30 WTA), cap de serie numărul 32, cu 6-3, 4-6, 7-5, după două ore şi 39 de minute de joc. Ruse a controlat setul decisiv şi la 5-4 în favoarea ei, pe serviciul polonezei, a ratat şase mingi de meci, dar Radwanska a reuşit în cele din urmă să îşi fructifice serviciul, apoi a făcut break şi a încheiat setul cu 7-5. De remarcat că Ruse a comis nu mai puţin de 11 duble greşeli în acest meci şi a avut un singur as, în timp ce Radwanska a reuşit 4 aşi şi a comis o dublă greşeală.
Buzărnescu şi-a asigurat un cec de 63.000 de lire sterline şi 70 de puncte WTA şi în turul secund o va înfrunta pe Katie Swan (Marea Britanie), o jucătoare de 19 ani, aflată pe locul 204 în lume, victorioasă cu 6-2, 6-2 în faţa Irinei Begu.
Ruse va primi pentru evoluţia ei 39.000 lire sterline şi câte 50 de puncte WTA.
Tot luni, au mai obţinut victorii în primul tur, Sorana Cîrstea, care a învins-o pe Magdalena Rybarikova (Slovacia), cap de serie numărul 19, cu 7-5, 6-3, şi Alexandra Dulgheru, care a trecut de Kristyna Pliskova (Cehia), cu 6-4, 1-6, 6-2.
Alte trei românce vor mai evolua în primul tur la Wimbledon, Simona Halep (principala favorită) contra japonezei Kurumi Nara, Monica Niculescu o va avea ca adversară pe japoneza Naomi Osaka, desemnată cap de serie numărul 18, iar Ana Bogdan va primi replica spaniolei Lara Arruabarrena.
AGERPRES (editor: Mihai Ţenea, editor online: Daniela Juncu)
