Uniunea Europeană trebuie să ajute Italia şi nu să-i dea lecţii, căci o astfel de situaţie riscă să aducă mai târziu o victorie şi mai importantă populiştilor în peninsulă, a apreciat duminică miliardarul american George Soros, citat de AFP.
Luând în considerare că noul guvern italian - care reuneşte Liga (extrema dreaptă) şi Mişcarea 5 Stele (M5S, antisistem) - are exigenţe diverse în ceea ce priveşte promisiunile făcute electoratului şi priorităţile bugetare, Soros consideră că executivul condus de Giuseppe Conte "ar putea cădea, declanşând alegeri la sfârşitul anului sau la începutul anului viitor", într-o scrisoare publicată duminică în Corriere della Sera.
"Rezultatul viitoarelor alegeri va depinde mult de felul în care UE va reacţiona la instabilitate în Italia. În Europa, există o tendinţă de a profita de fiecare ocazie pentru a da o lecţie Italiei", a apreciat el.
"Dacă UE adoptă această linie, ea îşi sapă propriul mormânt, provocând o reacţie negativă din partea electoratului italian, ceea ce ar putea oferi o majoritate şi mai importantă" populiştilor, spune el în continuare.
"UE face faţă unui mare număr de probleme, dar Italia a devenit cea mai presantă, pentru că ea ameninţă valorile aflate la baza UE", avertizează miliardarul american născut în Ungaria, în vârstă de 87 de ani.
Unul din principalele motive ale victoriei militanţilor antisistem în Italia este problema migranţilor, care sosesc în număr mare în peninsulă şi sunt obligaţi să rămână acolo din cauza reglementărilor europene care impun ca prima ţară de primire să aibă responsabilitatea lor, mai subliniază Soros, sugerând o "compensaţie financiară acordată de Europa Italiei pentru migranţii care sosesc acolo". AGERPRES/(AS - editor: Lilia Traci, editor online: Irina Giurgiu)
