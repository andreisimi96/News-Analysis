Universitatea "Aurel Vlaicu" (UAV) a fost inclusă în Evaluarea U- Multirank, o clasificare realizată cu finanţare de la Uniunea Europeană, evaluare care a dat recent publicităţii ultimul raport, informează prof univ dr Ramona Lile, rectorul universităţii.
Cu această ocazie au fost evaluate 1.614 universităţi din 95 de ţări, UAV fiind evaluată alături de alte 43 de universităţi din România, a declarat joi, într-o conferinţă de presă, rectorul Ramona Lile.
Aceasta a precizat că a fost evaluat procesul de învăţământ (predare şi învăţare), performanţa cercetării, transferul de cunoştinţe, orientarea internaţională, implicarea regională, fiecare dintre aceste criterii conţinând sub-criterii specifice.
UAV Arad a fost punctată cu 8 scoruri maxime, obţinute la secţiunea predare/învăţare (2 scoruri maxime), cercetare ştiinţifică (2 scoruri maxime pentru articole publicate interdisciplinar şi parteneriate strategice de cercetare ştiinţifică), transfer de cunoştinţe (2 scoruri maxime) şi implicare regională (2 scoruri maxime).
"Este o clasare care ne onorează şi suntem bucuroşi că am reuşit să obţinem scoruri foarte bune la capitole foarte importante. Mai avem de lucru la capitolul internaţionalizare a procesului de învăţământ, însă acest lucru ne stă la îndemână, deoarece strategia actuală a UAV include obiective care să ne permită să ne dezvoltăm relaţiile cu parteneri din străinătate, să atragem studenţi străini şi să cooptăm profesori de la universităţi din Europa sau de pe alte continente. Suntem bucuroşi că ne aflăm pe un trend ascendent", a spus Ramona Lile.
Aceasta a ţinut să menţioneze că în anul universitar 2017- 2018, UAV Arad a avut un număr de 5.699 studenţi înscrişi la toate formele de învăţământ, în creştere faţă de anii precedenţi.
"Creşterea numărului de studenţi sper să păstreze acelaşi trend, mai ales că pentru viitorul an universitar am primit mai multe locuri pentru studenţi din diaspora şi, de asemenea, venind în sprijinul studenţilor străini, UAV a inclus în oferta educaţională un an pregătitor de limba română, ofertă acreditată de ARACIS", a mai spus rectorul Ramona Lile.
La rândul său, conf univ dr Teodor Cilan, prorector al UAV, a afirmat că internaţionalizarea procesului de învăţământ este o ţintă a universităţii de stat arădene.
"Internaţionalizarea procesului de învăţământ este o ţintă a UAV, ţintă pe care ne-am propus să o atingem în următorii ani. Am participat în acest an la mai multe târguri ale educaţiei, profesorii noştri au fost implicaţi în conferinţe internaţionale şi am reuşit să construim noi parteneriate cu universităţi din ţările UE dar şi non UE", a adăugat prorectorul Teodor Cilan. AGERPRES /(AS, A autor: Ioan Weisl; editor: Karina Olteanu, editor online: Ada Vîlceanu)
