Adoptarea modificărilor la Codurile din justiţie prin procedură parlamentară este mai bună, pentru că pot fi auzite toate părerile, a declarat luni preşedintele Comisiei speciale pentru legile Justiţiei, Florin Iordache.
Întrebat cum comentează declaraţiile preşedintelui PSD, Liviu Dragnea, conform cărora există posibilitatea adoptării prin ordonanţă de urgenţă a modificărilor preconizate la Codurile din justiţie, Iordache a arătat că este o variantă de lucru.
"Este o variantă de lucru, noi, comisia, nu ştim ce va face guvernul, dacă va adopta sau nu va adopta, noi în continuare vom lucra în comisie Aşteptăm ca astăzi Codul de procedură penală să fie adoptat de Senat şi să ajungă la Cameră, deci mai suntem restanţieri cu Codul penal - să elaborăm o formă care va intra în dezbatere mai întâi la Senat, şi apoi la Cameră", a spus deputatul PSD.
"Eu cred că procedură parlamentară este mai bine, pentru că putem ţine cont de toate opiniile exprimate. Aşa cum aţi văzut şi la Codul de procedură civilă şi la Codul de procedură penală, prin faptul că s-au dezbătut în Parlament au ieşit nişte Coduri mai bune, am ţinut cont de toate opiniile, nu numai de punctul de vedere al guvernului, la fel şi în cazul Codul penal, dacă am merge numai prin ordonanţă practic ar fi numai opinia guvernului şi nu am ţine cont şi de celelalte opinii exprimate", a adăugat Iordache, întrebat care este recomandarea lui în privinţa adoptării codurilor.
Chestionat dacă nu există riscul ca oamenii să iasă din nou în stradă, în cazul adoptării prin ordonanţă de urgenţă a modificărilor preconizate la Codurile din justiţie, Florin Iordache a arătat că cele trei Coduri trebuie adoptate, iar oamenii trebuie să înţeleagă acest lucru.
"Oamenii trebuie să înţeleagă că aceste trei coduri trebuie odată şi odată adoptate. Modul în care se poziţionează Opoziţia, modul în care se poziţionează preşedintele, de a tot ataca, de a tot tergiversa intrarea în vigoare, asta este marea problemă. Avem nişte decizii ale Curţii, avem nişte decizii care trebuie implementate - este vorba de directive - avem nişte hotărâri CEDO. Modul în care se tergiversează şi nu intră în vigoare aceste Coduri, cred că ăsta este semnalul care ar trebui să dea de gândit celor care vor să iasă în stradă", a spus vicepreşedintele Camerei Deputaţilor.
Preşedintele Camerei Deputaţilor, Liviu Dragnea, liderul PSD, a declarat că varianta de a adopta prin ordonanţă de urgenţă modificările preconizate la Codurile din justiţie este una pertinentă, având în vedere că mai multe legi importante din programul de guvernare aprobate în Parlament au fost întârziate de partidele de Opoziţie şi de preşedintele Klaus Iohannis prin atacarea repetată la CCR.
"Macovei (Monica Macovei - n.r.) şi Prună (Raluca Prună - n.r.). Vă referiţi la Codurile aprobate prin ordonanţe de urgenţă. Este foarte pertinent. O să ne gândim. Sincer. E de luat în seamă, pentru că chiar astăzi mă gândeam - tot ce am aprobat în Parlament, tot ce am aprobat important, vorbim de legile care susţin şi fac parte din programul de guvernare, legile care sunt pe zona de justiţie şi alte legi care sunt dorite şi pe care le adoptăm, domnule, le-au întârziat într-o veselie. Ba atacă Iohannis sau atacă PNL, USR. Vine de la Curte, iar atacă, respinge Curtea, ajunge la Iohannis, atacă iar, cu toate că ştie că nu mai poate, dar atacă să treacă timpul şi după aia probabil că o să le întoarcă la Parlament, să zică: domnule, articolul ăsta îl vreau aşa, şi nu invers", a declarat Liviu Dragnea la Antena 3, fiind întrebat de ce PSD nu ia în calcul să acţioneze pe acelaşi tipar în privinţa schimbărilor referitoare Codurile din justiţie folosit de Monica Macovei pe vremea când era ministru al Justiţiei. AGERPRES/(A - autor: Cătălina Matei, editor: Mihai Simionescu, editor online: Ada Vîlceanu)
