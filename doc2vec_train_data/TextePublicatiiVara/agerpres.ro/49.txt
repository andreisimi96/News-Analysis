Concernul de stat rus Gazprom a anunţat sâmbătă semnarea unui protocol cu guvernul rus privind conducta de gaze TurkStream, care permite începerea lucrărilor de implementare a proiectului; totodată, Gazprom a ajuns la un acord cu firma turcă Botas pentru reglementarea extrajudiciară a unei dispute privind aprovizionarea cu gaze, informează Reuters.
Protocolul se referă la porţiunea terestră a TurkStream, pentru care autorităţile turce întârziau eliberarea autorizaţiilor necesare. Proiectul va reduce dependenţa Rusiei de ruta de transport a gazelor naturale prin Ucraina.
Încă din februarie, o sursă a agenţiei Reuters arăta că problema autorizaţiilor ar putea fi legată de negocierile Gazprom cu Botas. Sâmbătă, preşedintele Turciei, Recep Tayyip Erdogan, a declarat că s-a ajuns la un acord retroactiv cu Rusia pentru o reducere de 10,25% la achiziţiile de gaz ale Turciei. Gazprom a comunicat doar că diferendul cu Botas va fi rezolvat fără a se ajunge în instanţă. AGERPRES/(AS - editor: Marius Hosu, editor online: Daniela Juncu)
