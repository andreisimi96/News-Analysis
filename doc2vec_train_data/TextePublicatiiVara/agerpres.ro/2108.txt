Jucătoarea de tenis Simona Halep, numărul 1 mondial, a prezentat trofeul cucerit la Roland Garros, luni seara, în cadrul unei ceremonii organizate pe Arena Naţională din Capitală la care au participat aproximativ 20.000 de bucureşteni.
Fanii jucătoarei române au început să sosească la Arena Naţională cu mult timp înainte de începerea festivităţii organizate de Primăria Municipiului Bucureşti prin Compania "Sport pentru toţi", în parteneriat cu Federaţia Română de Tenis. Aceştia i-au făcut o primire călduroasă câştigătoarei turneului de la Roland Garros, fluturând steaguri tricolore şi scandând "Simona, Simona".
Evenimentul a început cu intonarea imnului României de către artiştii Monica Anghel şi Marcel Pavel, moment în care pe ecranele gigant din spatele scenei au rulat imagini cu finala de la Roland Garros câştigată, sâmbătă, de Simona Halep în faţa americancei Sloane Stephens.
La ceremonie au fost prezenţi printre alţii primarul general al Capitalei, Gabriela Firea, preşedintele Federaţiei Române de Tenis, George Cosac, fostul tenisman Ilie Năstase şi tatăl jucătoarei, Stere Halep.
Jucătoarea de tenis Simona Halep, numărul 1 mondial, a fost întâmpinată , luni după-amiază, la Salonul Oficial al Aeroportului Internaţional Henri Coandă de ministrul Tineretului şi Sportului, Ioana Bran, preşedintele Comitetului Olimpic şi Sportiv Român, Mihai Covaliu, preşedintele Federaţiei Române de Tenis, George Cosac, prieteni, rude şi alte oficialităţi la întoarcerea de la Paris unde, sâmbătă, a câştigat turneul Roland Garros, primul de Mare Şlem din cariera sa.
Jucătoarea română de tenis Simona Halep, numărul 1 mondial, a câştigat, sâmbătă, primul său titlu de Mare Şlem, după ce a învins-o pe americanca Sloane Stephens în finala de la Roland Garros , cu 3-6, 6-4, 6-1.
Halep (26 ani) a obţinut victoria după două ore şi 3 minute în faţa numărul 10 mondial (25 ani), la a patra sa finală de Mare Şlem, a treia la Roland Garros, după cele din 2014 şi 2017, şi a doua din acest an, prima pierdută în faţa danezei Caroline Wozniacki la Australian Open.
Simona Halep a jucat a 31-a finală din carieră, până acum având 17 titluri cucerite. Simona a obţinut şase titluri în 2013, la Nurnberg, 's-Hertogenbosch, Budapesta, New Haven, Moscova şi Sofia, două în 2014, la Doha şi Bucureşti, trei în 2015, Shenzhen, Dubai şi Indian Wells, trei anul trecut, Madrid, Bucureşti şi Montreal, în 2017 câştigat la Madrid, iar anul acesta s-a impus la Shenzhen şi Roland Garros.
Halep a mai jucat 14 finale, în 2010 şi 2011 la Fes (Maroc), în 2012 la Bruxelles, în 2014 la Madrid, Roland Garros şi Turneul Campioanelor, în 2015 la Toronto şi Cincinnati, iar în 2017 la Roma, Roland Garros, Cincinnati şi Beijing, iar anul acesta la Australian Open şi Roma.
Halep, care câştiga turneul parizian rezervat junioarelor în urmă cu zece ani, a primit pentru succesul său de la Roland Garros 2.000 de puncte WTA şi 2,2 milioane euro, iar Stephens s-a ales cu 1.300 de puncte şi 1,12 milioane euro.
Titlul Simonei Halep la Roland Garros vine la 45 de ani după ce Ilie Năstase câştiga la Paris şi la 40 de ani de la cel al Virginiei Ruzici. AGERPRES (editor: Marius Ţone, editor online: Gabriela Badea)
