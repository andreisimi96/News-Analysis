Bibliotecarul Avram Iancu, recunoscut pentru performanţele sale din înotul extrem, a anunţat miercuri că este nevoit să renunţe la proiectul prin care şi-a propus ca, din luna iunie, să străbată înot cei 3.730 de kilometri ai fluviului Mississippi (SUA), deoarece nu deţine toate aprobările necesare pentru a putea pune în practică acest obiectiv.
În opinia sa, este destul de târziu să mai plece acum înot pe Mississippi, deoarece timpul necesar pentru a parcurge întreg fluviul este estimat la circa patru luni.
"Din păcate, nu am reuşit să primesc toate aprobările necesare pentru acest demers, fapt pentru care proiectul e cam tras pe linie moartă. Este foarte târziu, suntem în perioada la care, anul trecut, începusem deja înotul pe Dunăre. Dacă acolo mi-au trebuit trei luni, pentru Mississippi ar fi nevoie de patru luni, ceea ce ne duce mult prea mult, în adâncimea anului. Cu alte cuvinte, ne prinde iarna până să ajungem în Golful Mexic", a declarat Avram Iancu.
Înotătorul din Petroşani nu a exclus posibilitatea ca acest proiect să fie reluat în viitor, menţionând, totodată, că anul acesta este posibil să înceapă o altă provocare.
Bibliotecarul Avram Iancu, din Petroşani, anunţa în luna aprilie că şi-a propus ca în iunie să realizeze o nouă performanţă pe fluviul Mississippi (SUA), pe care intenţiona să-l parcurgă înot, doar în slip şi cu o cască de protecţie, de la formarea în lacul Itasca până în Golful Mexic. Pentru a străbate cei 3.730 de kilometri ai fluviului, Iancu a calculat că ar avea nevoie de circa 120 de zile.
Avram Iancu este cunoscut pentru performanţele sale prin care a parcurs înot Canalul Mânecii, în august 2016 şi cei 2.860 de kilometri ai fluviului Dunărea, în vara anului 2017. AGERPRES/(AS - autor: Sorin Blada, editor: Antonia Niţă, editor online: Irina Giurgiu)
