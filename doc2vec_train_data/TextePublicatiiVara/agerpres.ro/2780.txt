Moţiunea simplă împotriva ministrului Economiei intitulată "Daniel Andruşcă - piesă de mobilier în minister. Incompetenţa falimentează România" a fost respinsă luni în plenul Senatului.
În favoarea moţiunii s-au exprimat, prin vot secret electronic, 37 senatori, 70 au fost împotrivă şi 9 voturi au fost abţineri.
În moţiunea simplă, iniţiatorii moţiunii, 35 de senatori PNL şi USR, au solicitat demisia ministrului Economiei, Dănuţ Andruşcă, al cărui nume este menţionat în titlul moţiunii ca Daniel Andruşcă.
În textul moţiunii, senatorii PNL şi USR au atras atenţia ministrului că nu se observă progrese în soluţionarea problemelor portofoliului administrat şi au afirmat că a blocat Legea redevenţelor, Legea minelor şi Legea apelor minerale, deşi acestea sunt cuprinse în programul de guvernare. Ei au tras un semnal de alarmă şi în ceea ce priveşte Fondul Suveran de Dezvoltare şi Investiţii.
Senatorul PMP Traian Băsescu a fost nemulţumit că ministrul Andruşcă a depăşit cele 15 minute care i-au fost alocate în debutul dezbaterii moţiunii, motiv pentru care a propus: "A vorbit 30 de minute din care nu s-a înţeles nimic. Asta înseamnă că moţiunea este îndreptăţită. Un ministru care nu reuşeşte să rezume în 15 minute ce are de spus, chiar e incompetent. Ca atare, vă rog să îi tăiaţi timpul de răspuns de după dezbatere".
Preşedintele de şedinţă Adrian Ţuţuianu (PSD) a precizat că Andruşcă a vorbit 17 minute şi 20 de secunde, iar la finalul dezbaterilor a anunţat că ministrul Economiei va răspunde în scris întrebărilor senatorilor pentru că şi-a epuizat timpul alocat în debutul dezbaterii.
Senatorii Opoziţiei, inclusiv Traian Băsescu, au criticat această măsură şi au pledat pentru îngăduinţa plenului de a-i acorda timp ministrului pentru răspunsuri orale, dar Dănuţ Andruşcă nu s-a mai adresat încă o dată plenului.
Senatorul PSD Gheorghe Marin a susţinut că moţiunea este este doar "un pretext pentru un atac politic la cabinetul Dăncilă".
"Nu suntem în faţa unei moţiuni, ci în faţa unui atac politic gratuit iresponsabil. (...) Textul moţiunii nu este altceva decât un pretext pentru un atac politic la cabinetul Dăncilă. Iniţiatorii au făcut în textul moţiunii un ghiveci în care au amestecat Fondul suveran cu întrebări despre subiecte care nu au legătură cu activitatea Ministerului Economiei, folosind dezinformări şi încercând să creeze neîncredere în actul de guvernare. Textul pe care l-au propus senatorii de la PNL şi USR este unul nesimţit prin titlu şi mincinos prin conţinut", a spus Marin Gheorghe, justificând votul împotrivă al senatorilor PSD.
Senatorul PNL Eugen Ţapu Nazare consideră că "situaţia deplorabilă a economiei româneşti" are drept cauză "politicile dezastruoase adoptate de PSD-ALDE" şi care au fost puse în practică "de cel mai manevrabil dintre miniştrii acestui cabinet, domnul Andruşcă".
"Cu nonşalanţă, liderii PSD-ALDE, domnule ministru Andruşcă, vă folosesc pentru a încălca legităţile economice cu scopul mizerabil, acela de a îneca industria românească şi de a omorî potenţialul economiei autohtone în picăturile de ploaie răsăritene. Ştim că de la ruşi vine ploaia, iar noi, liberalii, vom lupta cu toate armele democratice pentru ca românii 'să nu mai fie obişnuiţi, cuminţi/ să stea să-i ude printre dinţi'. (...). De ce întârziaţi adoptarea Codului economic? Nu aţi primit încă traducerea din limba rusă în limba română? Sau dacă aţi primit-o, sunteţi la stadiul traducerii din limba română în limba română?", a afirmat Ţapu Nazare, care a pledat pentru un vot în favoarea moţiunii.
Senatorul USR Silvia Dinică l-a acuzat pe Dănuţ Andruşcă că a redirecţionat fondurile companiilor de stat alocate investiţiilor pentru acoperirea deficitului bugetar.
"Fondul Suveran de Investiţii este un proiect care va însemna falimentul României. Cum poate fi acest Fond o idee bună dacă nu are exces de resurse financiare? În programul de guvernare aţi promis foarte multe românilor. Practic, nu faceţi altceva decât să creaţi o Românie a iluziilor", a spus Dinică.
Senatorul ALDE Ion Hadârcă şi-a exprimat "nedumerirea", referindu-se la titlul moţiunii, "cum poate o piesă de mobilier să manifeste incompetenţă şi chiar să falimenteze ceva".
Senatorul UDMR Antal Istvan a menţionat că, deşi moţiunea are "un titlu destul de neinspirat, este totuşi binevenită".
"Moţiunea este un act democratic prin care opoziţia poate aduce critici Guvernului (...) şi putem avea dezbateri despre realităţile din România. (...) Fondul Suveran de Investiţii nu este unul funcţional şi ar fi bine să avem răbdare pentru obţinerea efectelor scontate. (...) Ministerul Economiei este un mastodont şi rezolvarea problemelor menţionate în moţiune în 5 luni ar fi fost imposibil", a spus Antal, argumentând astfel de ce senatorii UDMR nu au votat moţiunea. AGERPRES/(AS - autor: Livia Popescu, editor: Mihai Simionescu, editor online: Anda Badea, Irina Giurgiu)
