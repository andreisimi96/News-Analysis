Ministrul Culturii, George Ivaşcu, a declarat marţi, la Timişoara, pentru AGERPRES, că există toate şansele ca în anul 2021, proiectul Timişoara Capitală Culturală Europeană (TCCE) să fie cel mai bun din Europa.
"Există toate şansele şi vom fi cei mai buni din Europa, în anul 2021. M-am întâlnit la Timişoara cu oameni minunaţi cu care vom lucra împreună pentru ca Timişoara CCE să fie o mândrie", a afirmat George Ivaşcu.
Ministrul Culturii discută, la Timişoara, cu toate părţile implicate în proiectul TCCE 2021, primărie, consiliu local şi consiliu judeţean, pentru ca ulterior toate problemele identificate să poată fi soluţionate prin integrarea într-un proiect global, care să poată fi sprijinit financiar de Guvern.
Secretarul de stat în ministerul Culturii, Ion Ardeal Ieremia, a precizat marţi, într-o conferinţă de presă, că în urmă cu trei săptămâni, o delegaţie a Ministerului Culturii a făcut o vizită la Timişoara, cu scopul identificării problemelor privind proiectul Timişoara Capitală Culturală Europeană 2021.
"Profitând de prezenţa în Timişoara a juriului de monitorizare a Asociaţiei Timişoara Capitală Culturală Europeană (ATCCE), ministrul George Ivaşcu şi cu alţi cinci consilieri ai Ministerului Culturii care suntem azi în Timişoara purtăm discuţii pragmatice cu acest juriu de monitorizare, dar până atunci avem în agendă contacte şi întâlniri cu autorităţile locale, pentru a găsi soluţii de această dată, la problemele identificate în urmă cu trei săptămâni", a subliniat Ieremia.
Potrivit secretarului de stat, George Ivaşcu a vrut să discute punctual cazul fiecărei instituţii din subordinea autorităţilor locale şi judeţene, pentru a găsi soluţii "într-un viitor proiect legislativ prin care să se poată asigura o susţinere financiară din partea Guvernului".
Marţi seara, echipa ministerială prezentă la Timişoara va avea o întâlnire şi cu juriul de monitorizare, întrucât noul Consiliul director al ATCCE va trebui să conţină şi un reprezentant al Ministerului Culturii, pe lângă câte unul al consiliului judeţean şi al primăriei.
"Este o vizită cu un pronunţat caracter optimist, întrucât toată lumea doreşte binele Timişoarei, astfel încât în anul 2021 să fie cel mai important oraş de pe harta continentului european. Soluţiile sunt multiple, ele vor trebui tratate iniţial separat, pentru ca apoi să poată fi cuprinse într-un document centralizator care să asigure susţinerea guvernamentală de care este nevoie", a punctat Ieremia.
În ceea ce priveşte finanţarea proiectelor culturale ale ATCCE, este un subiect care încă este în agenda discuţiei cu juriul de monitorizare.
"În raportul din octombrie 2017, juriul a făcut unele recomandări care nu-şi prea regăsesc susţinerea în legile din România, astfel încât programele şi proiectele culturale ale ATCCE să fie abordate şi finanţate de o manieră mai globală. Abordarea juriului de monitorizare este extrem de pozitivă şi dătătoare de speranţă", a explicat secretarul de stat. AGERPRES/(A - autor: Otilia Halunga, editor: Nona Jalbă, editor online: Anda Badea)
