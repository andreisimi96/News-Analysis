Românii care lucrează în Marea Britanie sunt bineveniţi să rămână, în cazul în care doresc acest lucru şi vor putea aplica pentru noul statut de "stabilit" în Regatul Unit în cel mai scurt timp posibil, afirmă Lord Martin Callanan, secretar de stat în DExEU (Ministerul britanic pentru Brexit), într-un interviu acordat vineri în exclusivitate pentru AGERPRES.
Lord Callanan, care s-a aflat la Bucureşti pentru discuţii cu oficiali români şi pentru a participa la o dezbatere pe tema ieşirii Marii Britanii din Uniunea Europeană, subliniază că ţara sa rămâne angajată faţă de un comerţ global şi european liber, nu din motive ideologice, ci pentru că este în "interesul fundamental al tuturor ţărilor şi tuturor societăţilor".
Secretarul de stat britanic insistă că guvernul său nu intenţionează să organizeze un nou referendum cu privire la ieşirea Regatului Unit din Uniunea Europeană, în condiţiile în care Marea Britanie este o democraţie, britanicii şi-au exprimat opinia şi s-a luat deja o decizie.
AGERPRES: Care sunt planurile guvernului britanic în privinţa lucrătorilor români, în contextul în care cele mai noi statistici arată că românii au devenit a doua cea mai mare comunitate nebritanică din Regatul Unit, iar angajatorii se plâng că est-europenii, inclusiv românii, încep să evite Marea Britanie din cauza Brexitului şi a incertitudinilor legate de acesta?
Lord Callanan: În Marea Britanie lucrează circa 400.000 de cetăţeni români, iar prim-ministrul (britanic Theresa May) le-a arătat foarte clar acestor lucrători că sunt bineveniţi să rămână în Regatul Unit dacă doresc acest lucru. Am convenit asupra unui nou statut (settled status, stabilit în Marea Britanie) pentru ei cu negociatorii europeni. Ei contribuie la societatea britanică şi sunt bineveniţi să rămână dacă doresc, le protejăm drepturile şi vom crea un sistem prin care vor putea aplica pentru noul statut de persoană stabilită în Regatul Unit cât mai curând posibil.
AGERPRES: Ce se va întâmpla cu drepturile de proprietate ale cetăţenilor britanici în România după Brexit? Va fi reglementat acest aspect printr-un nou tratat între România şi Marea Britanie?
Lord Callanan: Recunosc că există această problemă. Bineînţeles, drepturile de proprietate din România sunt în mod fundamental o problemă care ţine de guvernul român, dar vom dori să discutăm acest lucru şi ştiu că ambasadorul nostru şi oficialii britanici vor aborda această problemă cu autorităţile române.
AGERPRES: Are guvernul britanic în vedere organizarea unui nou referendum privind Brexit, în contextul în care un recent sondaj a arătat că dezacordul faţă de decizia de a ieşi din UE a ajuns la cel mai ridicat nivel de la referendumul din 2016?
Lord Callanan: Nu, am avut deja un referendum, a fost o amplă dezbatere pe acest subiect, a fost o participare record la vot, oamenii şi-au spus punctul de vedere. Ieşim din UE, ne concentrăm pe punerea în aplicare a acestei decizii. Ne concentrăm toate eforturile pe negocierea în continuare a unui parteneriat cu UE cât mai fructuos şi cuprinzător posibil, dar nu le vom cere oamenilor o nouă opinie.
AGERPRES: Am citit recent opinia formulată de antreprenorul britanic Richard Branson în sensul că în viitor gândirea britanicilor se va schimba, va veni o nouă generaţie...
Lord Callanan: Richard Branson este un binecunoscut om de afaceri britanic şi este îndreptăţit să aibă opiniile sale, dar cât priveşte guvernul britanic, ne concentrăm pe implementarea voinţei poporului britanic. Suntem o democraţie, s-a luat o decizie şi nu vom avea un nou referendum pe această temă.
AGERPRES: Care este poziţia guvernului britanic în problema comerţului şi a uniunii vamale, în condiţiile în care sunt voci care susţin că Brexitul va face Marea Britanie mult mai vulnerabilă faţă de războaie comerciale sau că îşi riscă reputaţia de stat cu comerţ liber?
Lord Callanan: Marea Britanie rămâne angajată faţă de un comerţ global şi european liber. Vom fi întotdeauna o ţară practicantă a comerţului liber pe plan mondial şi vom continua să pledăm pentru acesta. De curând premierul a înfiinţat un Departament pentru comerţ internaţional pentru a se concentra în mod specific pe negocierea şi încheierea de acorduri comerciale atât cu parteneri existenţi cât şi cu noi parteneri din lume. Susţinem cu fermitate un sistem comercial internaţional bazat pe reguli, dorim să facem acest lucru în afara UE şi fireşte vom continua să susţinem comerţul liber în interiorul UE, cât timp vom mai fi membri şi în perioada de implementare şi dorim să încheiem un acord de comerţ liber şi cu UE, în cadrul parteneriatului nostru economic comprehensiv. Iar motivul pentru care facem acest lucru nu ţine de nicio ideologie, ci facem astfel pentru că este în interesul fundamental al tuturor ţărilor şi societăţilor. Comerţul liber este un lucru benefic şi trebuie să-l sprijinim, să luptăm pentru el în lume.
AGERPRES: La ce vă aşteptaţi marţi, când legea Brexit va fi dezbătută şi votată în Camera Comunelor?
Lord Callanan: Legea Retragerii (Withdrawall Bill) revine într-adevăr marţi în Camera Comunelor. Nu este vorba de o decizie de principiu pentru Brexit, acest principiu a fost deja decis, este vorba de crearea unui cadru adecvat pentru Marea Britanie care să permită un Brexit lin. Sunt optimist că poziţia guvernului va avea câştig de cauză în Camera Comunelor. Am înaintat o serie de poziţii de compromis şi vom apăra aceste poziţii la vot.AGERPRES/(A - autor: Mihaela Toth, editor: Mariana Ionescu, editor online: Ada Vîlceanu)
