Fundaşul John Terry, fostul căpitan al naţionalei de fotbal a Angliei, a părăsit echipa Aston Villa după ce clubul din Birmingham a ratat promovarea în Premier League, relatează Reuters.
În play-off-ul pentru promovare, disputat duminică pe Wembley, Aston Villa a fost învinsă de Fulham cu 1-0.
Terry, 37 ani, a plecat de la Chelsea în iulie 2017 pentru un contract pe un an cu Aston Villa, la care a disputat 36 de meciuri în toate competiţiile şi a marcat un gol.
Fundaşul englez, un jucător emblematic pentru Chelsea, a evoluat 19 ani la clubul londonez şi a strâns 492 meciuri şi 41 goluri. La naţionala Albionului, Terry a disputat 78 meciuri şi a marcat 6 goluri. AGERPRES/(autor: Teodor Ciobanu, editor: Mihai Ţenea, editor online: Simona Aruştei)
