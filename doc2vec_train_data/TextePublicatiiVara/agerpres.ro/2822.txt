Ss. Romuald, abate *; Iuliana Falconieri, fc.
Sfântul Apostol Iuda, ruda Domnului, este pomenit în calendarul creştin ortodox la 19 iunie.
A fost unul dintre cei doisprezece apostoli. Este numit de Sfântul Apostol Matei în Evanghelia sa (13-55), alături de Iacov, Iosif şi Simon, ca fiind frate (văr) al Domnului.
Sfântul Iuda a fost fiul Sfântului şi Dreptului Iosif, cel care sub acoperământul logodnei a luat-o în grija sa pe Născătoarea de Dumnezeu. La început, atunci când Iisus era prunc, acesta a greşit mult din neştiinţă faţă de El, pe de o parte pentru necredinţă, iar pe de alta pentru neiubirea de frate.
Din această cauză, Sfântul Iuda, ştiind greşelile sale, nu îndrăznea să se numească frate al Domnului, ci numai al lui Iacov, aşa cum însuşi se prezintă în Epistola sa Sobornicească: "Iuda, rob al lui Iisus Hristos şi frate al lui Iacov ..." (Ep Sf. Ap. Iuda, 1, 1).
Mai pe urmă, după ce a cunoscut că Iisus este adevăratul Mesia, Sfântul Apostol Iuda "s-a alăturat lângă Dânsul cu dragoste şi ca un leu s-a nevoit cu bărbăţie pentru El" (Vieţile Sfinţilor).
După Înălţarea Domnului, Sfântul Apostol Iuda a propovăduit pe Hristos în diferite ţări.
Sfântul Iuda "a suferit multe dureri şi osteneli, trecând prin multe ţări, propovăduind pe Hristos, botezând şi încredinţând popoarele şi povăţuindu-le la mântuire. Apoi, după ce s-a dus în părţile Araratului, întorcând mulţime de popor de la înşelăciunea idolească la Hristos, a fost prins de închinătorii la idoli şi, după ce l-au muncit mult, l-au spânzurat pe un lemn în chip de cruce. Şi străpuns fiind cu suliţa de cei necredincioşi, şi-a sfârşit nevoinţa şi alergarea sa". (sursă: vol. "Vieţile Sfinţilor") AGERPRES/(Documentare - Mariana Zbora-Ciurel; editor: Irina Andreea Cristea)
