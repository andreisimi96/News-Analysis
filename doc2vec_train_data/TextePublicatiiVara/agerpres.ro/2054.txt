Oamenii din mediul rural nu mai sunt interesaţi să muncească la câmp, ci preferă să stea pe scările primăriilor pentru a primi ajutoare sociale, a declarat, luni, Laurenţiu Baciu, preşedintele Ligii Asociaţiilor Producătorilor Agricoli din România, într-o dezbatere pe teme de profil.
"Din '90 până azi s-a mers din greşeală în greşeală. Strângem date să facem strategii, să vedem ce-i de făcut, dar practic realităţile din teren sunt cu totul altele. Nu mai există şcoli şi licee agricole. Deşi la instituţiile superioare de profil sunt mii de absolvenţi, ei nu se întorc la ţară. Populaţia de acolo îmbătrâneşte. Îmi spunea un preot că anul acesta au avut loc în comună 11 înmormântări şi un singur botez. Cam aceasta este realitatea, este o tragedie", susţine Baciu.
El a subliniat că numărul celor care muncesc pământul este din ce în ce mai mic.
"Practic, nu ai cui să-i dai bani, nu mai găseşti un om interesat să muncească. În schimb sunt mulţi care stau pe scara primăriei pentru ajutoare sociale. Ştiu în judeţul Neamţ o localitate unde sunt o mie şi ceva de asistaţi social şi nu găseşti pe nimeni să muncească", a continuat Baciu.
Potrivit acestuia, impactul ajutoarelor sociale în economie este de miliarde de euro, în condiţiile în care aceşti oameni nu plătesc taxe, asigurări de sănătate, contribuţii şi nici nu sunt interesaţi de educaţie.
"Primarii nu-i informează pe oameni de drepturile lor, ci le spun că nu mai primesc ajutoarele dacă merg la muncă. Însă veniturile din munca zilieră nu afectează dosarul de ajutor social", a mai spus preşedintele LAPAR. AGERPRES/(AS - autor: Florentina Cernat, editor: Mariana Nica, editor online: Anda Badea)
