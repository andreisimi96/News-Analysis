Înaltul Comisar al ONU pentru Drepturile Omului, Zeid Ra'ad Al Hussein, a cerut luni guvernului american să renunţe la politica prin care copii ai imigranţilor intraţi ilegal pe teritoriul SUA au fost separaţi de părinţii lor, denunţând-o ca ''inadmisibilă'' şi ''crudă'', transmite AFP.
''A crede că un stat poate încerca să descurajeze părinţi aplicând astfel de abuzuri asupra copiilor este inadmisibil'', a declarat Zeid Ra'ad Al Hussein, în deschiderea unei sesiuni a Consiliului Drepturilor Omului, la Geneva.
Administraţia americană a anunţat vineri că noua politică de toleranţă zero la frontiera cu Mexic a făcut ca, de la mijlocul lunii aprilie, 2.000 de copii să fie despărţiţi de părinţii lor, după ce aceştia au fost arestaţi pentru pătrundere ilegală pe teritoriul SUA.
Aceste dezvăluiri au declanşat o vie polemică în SUA şi au determinat-o pe Prima Doamnă, Melania Trump, să pledeze pentru un acord rapid în Congres pentru adoptarea unei reforme a imigraţiei.
Într-una din rarele sale intervenţii pe scena politică, Melania Trump a declarat că 'urăşte să vadă copii despărţiţi de familie şi speră că cele două tabere din Congres vor putea, în sfârşit, să adopte o reformă reuşită a imigraţiei', a afirmat la CNN directoarea de comunicare a Primei Doamne, Stephanie Grisham.
Prima Doamnă ''crede că trebuie să fim o ţară care respectă toate legile, dar şi o ţară care guvernează cu inima'', a adăugat Stephanie Grisham.
Luni, la Palatul Naţiunilor din Geneva, Înaltul Comisar pentru Drepturile Omului s-a declarat ''profund îngrijorat de politicile adoptate recent care pedepsesc copii pentru acţiunile părinţilor lor'', denunţând ''practici crude''.
''Fac apel la Statele Unite să stopeze imediat separarea forţată a acestor copii şi încurajez guvernul să ratifice Convenţia privind drepturile copiilor'', a adăugat Înaltul Comisar. SUA sunt singura ţară care nu a ratificat acest document.
Ritmul separărilor s-a accelerat considerabil de la începutul lunii mai, când ministrul american al justiţiei, Jeff Sessions, a anunţat că toţi migranţii prinşi că au trecut ilegal frontiera din Mexic vor fi arestaţi, fie că sunt însoţiţi de minori sau nu. Copiii nu pot fi însă trimişi în închisoarea unde sunt ţinuţi părinţii lor, ceea ce conduce la separarea familiilor.
''Aceşti copii nu pot fi folosiţi ca instrument de negociere'', a subliniat şi fostul preşedinte Bill Clinton pe Twitter, în timp ce fosta Primă Doamnă Laura Bush a criticat în mod deschis abordarea republicană. ''Locuiesc într-un stat de frontieră (Texas, n.red). Înţeleg nevoie de a ne întări şi proteja frontierele internaţionale, dar această politică de toleranţă zero este crudă. Şi îmi frânge inima'', a scris Laura Bush, într-un editorial publicat de Washington Post.
Divizaţi, republicanii par dispuşi să prezinte două propuneri de legi: una care să satisfacă aripa dură şi cealaltă care să încerce să-i reconcilieze pe moderaţi şi pe conservatori, dar incluzând propunerile preşedintelui Donald Trump, în primul rând un pachet de 25 miliarde de dolari pentru construirea unui zid la graniţa cu Mexic. Acest text va cuprinde un amendament ce va garanta că ''minori însoţiţi reţinuţi la frontieră nu vor fi despărţiţi de părinţii lor'', a indicat o sursă republicană. AGERPRES/(AS - autor: Irina Cristea, editor: Gabriela Ionescu, editor online: Gabriela Badea)
