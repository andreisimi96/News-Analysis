România este prima ţară care a semnat memorandumul de înţelegere pentru implementarea organismului financiar al Spaţiului Economic European (SEE), sectorul cultural din ţara noastră având la dispoziţie, pentru perioada 2014-2021, o alocare de 29 milioane de euro pentru Programul RO-CULTURA, a anunţat miercuri secretarul de stat în Ministerul Culturii Ştefan Răzvan Rab.
"România este prima ţară care a semnat memorandumul de înţelegere pentru implementarea organismului financiar al Spaţiului Economic European (SEE), mecanism prin care Norvegia, Islanda şi Liechtenstein doresc să sprijine reducerea disparităţilor economice şi sociale în acest spaţiu, suma alocată României pentru perioada 2014-2021 fiind de 502,5 milioane euro şi reprezintă o contribuţie aproape de două ori mai mare decât cea aferentă perioadei anterioare. Din această valoare, sectorul cultural din România are la dispoziţie o alocare de 29 milioane de euro pentru programul intitulat Antreprenoriat cultural, patrimoniu cultural şi spirit cultural, pe scurt, Programul RO-CULTURA", a spus Rab.
Ştefan Răzvan Rab a deschis conferinţa de lansare a Programului RO-CULTURA, accentuând că acest program a fost creat şi adaptat nevoilor actuale ale sectorului cultural din România, vizând "consolidarea dezvoltării economice şi sociale prin cooperare culturală, antreprenoriat cultural şi managementul patrimoniului cultural".
"Din alocarea totală a programului este bine de reţinut faptul că 85% sunt fonduri nerambursabile SEE şi 15% reprezintă contribuţia statului român", a subliniat oficialul MCIN.
El a mai informat că începând din acest an vor fi lansate şapte apeluri de proiecte, pentru finanţarea unor acţiuni concrete, precum restaurarea a şapte clădiri monument istoric şi a cel puţin 160 de obiecte de patrimoniu, susţinerea a peste 150 de spectacole de artă contemporană, crearea a peste 160 de locuri de muncă.
"Ne propunem ca din aceşti bani să contribuim la îmbunătăţirea competenţelor antreprenoriale pentru cel puţin 110 experţi din domeniul cultural", a mai spus secretarul de stat.
Exprimându-şi satisfacţia pentru rezultatele obţinute prin intermediul programelor anterioare, ambasadorul Regatului Norvegiei în România, Lise Nicoline Kleven Grevstad, a afirmat că are încredere că şi pe viitor, prin intermediul Programului RO-CULTURA, importante obiective de patrimoniu din România vor dobândi o nouă viaţă.
Secretarul de stat în Ministerul Fondurilor Europene Mihaela Toader şi-a exprimat optimismul în ceea ce priveşte buna folosire a finanţărilor obţinute prin mecanismul SEE, în timp ce directorul Unităţii de Management a Proiectului, Bogdan Trîmbaciu, a trecut în revistă principalele caracteristici ale noului program.
Unitatea de Management a Proiectului (UMP) din cadrul Ministerului Culturii şi Identităţii Naţionale (MCIN), în calitate de Operator de Program, a lansat miercuri, Programul RO-CULTURA, finanţat prin Granturile SEE 2014-2021.
Cel mai nou program de finanţare a sectorului cultural din România, RO-CULTURA are ca obiectiv general consolidarea dezvoltării economice şi sociale prin cooperare culturală, antreprenoriat cultural şi managementul patrimoniului cultural.
Acesta vizează: îmbunătăţirea managementul patrimoniului cultural prin restaurarea şi revitalizarea unor monumente istorice, prin susţinerea expoziţiilor inovative cu obiecte restaurate şi prin revitalizarea patrimoniului cultural al minorităţii rome; îmbunătăţirea accesului la cultură prin consolidarea antreprenoriatului cultural, creşterea audienţei şi sprijinirea iniţiativelor culturale despre minoritatea romă.
Un alt rezultat al programului îl constituie consolidarea colaborării între entităţile din România şi cele din Statele Donatoare (Norvegia, Islanda, Liechtenstein) în domeniul cultural, obiectiv care va fi îndeplinit prin susţinerea cooperării culturale internaţionale în domeniul patrimoniului cultural şi al creaţiei artistice contemporane.
Bugetul programului este de 29.015.294 euro, din care: 24.663.000 euro - reprezentând finanţarea externă nerambursabilă şi 4.352.294 euro - reprezentând co-finanţarea naţională.
Cel puţin 10% din costurile eligibile ale Programului sunt destinate îmbunătăţirii situaţiei populaţiei rome.
Programul cuprinde şapte apeluri de proiecte ce vor fi lansate în următorii 3 ani, în valoare totală de 26.685.000 euro, structurate astfel:
* Îmbunătăţirea managementul patrimoniului cultural: Apel 1 - Restaurarea şi revitalizarea monumentelor istorice (16.000.000 euro); Apel 2 - Susţinerea expoziţiilor inovative cu obiecte restaurate (1.285.000 euro); Apel 3 - Revitalizarea patrimoniului cultural al minorităţii rome (900.000 euro).
* Îmbunătăţirea accesului la cultură: Apel 4, 5 şi 6 - Consolidarea antreprenoriatului cultural şi Creşterea audienţei (6.500.000 euro); Apel 7 - Sprijinirea iniţiativelor culturale despre minoritatea romă (2.000.000 euro).
Solicitanţii de finanţare eligibili se vor înscrie în una din următoarele categorii: instituţii/autorităţi publice; organizaţii neguvernamentale şi IMM-uri.
Granturile SEE reprezintă contribuţia financiară acordată de Norvegia, Islanda şi Liechtenstein pentru reducerea disparităţilor economice şi sociale în Spaţiul Economic European şi pentru consolidarea relaţiilor cu 15 state membre ale Uniunii Europene. Valoarea totală a contribuţiei financiare aferente Granturilor SEE 2014 - 2021 este de 1,55 miliarde de euro. AGERPRES/(A, AS - autor: Daniel Popescu, editor: Mihai Simionescu, editor online: Anda Badea)
