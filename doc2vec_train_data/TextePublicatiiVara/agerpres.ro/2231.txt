Problema migraţiei continuă să-i dea bătăi de cap Angelei Merkel, care se confruntă cu o nouă dispută în cadrul guvernului său asupra primirii solicitanţilor de azil chiar în momentul în care cancelarul încearcă să ajungă la un plan de acţiune european, comentează France Presse marţi.
Subiectul, sensibil în Germania de când Merkel a deschis în 2015 şi 2016 frontierele pentru peste un milion de migranţi, continuă cu regularitate să zdruncine coaliţia aflată la putere, mulţi din propria sa tabără conservatoare reproşându-i generozitatea sa prea mare.
Guvernul german a cunoscut noi tensiuni luni sub forma unui profund dezacord între cancelar şi ministrul său de interne, conservatorul bavarez Horst Seehofer, care vroia să-i propună o reformă în profunzime şi restrictivă privind primirea solicitanţilor de azil.
În absenţa unui acord cu Angela Merkel, acesta a trebuit să-şi amâne sine die planul şi - potrivit unor media germane - este pregătit să lanseze atacuri împotriva şefei sale.
"Marea ciorovăială asupra azilului", titrează marţi cotidianul popular Bild. "Seehofer este furios pentru că Angela Merkel nu vrea să respingă pe nimeni de la frontierele noastre", scrie ziarul cel mai citit în Germania.
Principalul punct de fricţiune: întoarcerea de la frontiera germană cerută de Seehofer a migranţilor care nu dispun de acte de identitate spre ţările vecine Germaniei, o idee respinsă categoric de Angela Merkel în numele "întâietăţii dreptului european asupra dreptului naţional".
"Nu trebuie să se acţioneze în mod unilateral", a spus ea duminică în cursul unui talk-show.
Horst Seehofer a replicat în faţa apropiaţilor, conform presei germane, că proiectul său trebuie să rămână "aşa cum este" şi că el va refuza "orice compromis neavenit".
Dar, dincolo de un conflict între persoane, cancelarul nu poate conta pe sprijinul unanim al familiei sale politice, afectată de ascensiunea extremei drepte care a obţinut un scor istoric la alegerile legislative din septembrie, capitalizând neliniştile generate de politica sa în domeniul migraţiei.
Membru al CDU, condus de Merkel, şeful landului Saxa, Michael Kretschmer, a apreciat că măsurile preconizate de ministrul de interne trebuie "aplicate rapid".
"Bineînţeles că ei trebuie întorşi de la frontieră, pentru aceasta există poliţia la frontiere", a adăugat el.
Şeful executivului din Bavaria, Markus Söder, a cerut ca "Berlinul să-l susţină pe Seehofer în loc să-l obstrucţioneze", în contextul pregătirii conservatorilor bavarezi pentru alegeri regionale dificile în toamnă, mişcarea de extremă dreaptă Alternativa pentru Germania (AfD) fiind în plină ascensiune.
Într-un final, social-democraţii, aliaţi împotriva voinţei lor cu cancelarul, sunt cei care o sprijină.
Potrivit lui Merkel, măsurile ministrului de interne sunt inacceptabile pentru că ele ar ameninţa libera circulaţie, antrenând un efect de domino devastator pentru principiul solidarităţii în Europa pe care ea îl apără.
Temerea sa este că fiecare ţară ar putea să transmită vecinului misiunea primirii solicitanţilor de azil.
Această nouă criză, după şase luni de bâlbâieli pentru formarea unui guvern, izbucneşte, prin urmare, în cel mai prost moment pentru cancelar, care încearcă să negocieze în vederea summitului european din 29 iunie o politica în materie de azil comună pentru întreaga UE şi o împărţire a poverii migraţiei.
Or, ea trebuie să înfrunte în aceste probleme poziţii contrare din partea Poloniei, Ungariei, Cehiei şi de acum şi a Italiei, unde este la putere un guvern care îi reuneşte pe populişti şi extrema dreaptă. Seehofer cultivă cu privire la aceasta o apropiere afişată cu premierul ungar Viktor Orban.
"Nu trebuie să se acţioneze în manieră unilaterală. Avem nevoie de o normă comună în materie de azil", a spus cancelarul duminică.
"Îmi voi arunca toate forţele pentru aceasta, pentru că altfel Europa este ameninţată", a spus Merkel.
Ea va milita din nou marţi seara pentru aceste principii pe lângă foarte conservatorul cancelar austriac Sebastian Kurz, aflat într-o vizită la Berlin. Aliat cu extrema dreaptă în ţara sa, el se va întâlni miercuri cu Horst Seehofer, ale cărui idei le sprijină. AGERPRES/(AS - autor: Lilia Traci, editor: Ionuţ Mareş, editor online: Gabriela Badea)
