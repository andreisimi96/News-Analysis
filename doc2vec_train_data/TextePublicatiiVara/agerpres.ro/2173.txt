Preşedintele Coaliţiei Organizaţiilor Pacienţilor cu Afecţiuni Cronice din România, Radu Gănescu, a fost ales în funcţia de vicepreşedinte al European Patient Forum (EPF).
Alegerile s-au desfăşurat în cursul săptămânii trecute, a anunţat COPAC printr-un comunicat de presă, în care aminteşte că Gănescu a ocupat anterior funcţia de trezorier al organizaţiei europene pentru două mandate succesive, începând din 2014.
Din boardul EPF fac parte pentru prima dată în istoria acestei organizaţii doi români. În funcţia de trezorier al EPF a fost aleasă Gabriela Tănăsan din partea European Network for (ex)-Users and Survivors of Psychiatry.
Din boardul EPF mai fac parte Marco Greco - preşedinte, Stanimir Hasurdjiev, Hilkka Karkkainen, Elisabeth Kasilingam, Marzena Nelken, Cor Oosterwijk şi Michal Rataj.
"Este o onoare şi pentru mine şi pentru COPAC să fiu ales într-o astfel de funcţie. În ultimii ani, colaborarea COPAC cu organizaţii din alte ţări şi cu reţelele europene a fost tot mai strânsă. Sper ca toate proiectele şi colaborările la nivel european să susţină accesul pacienţilor la tratamente şi îngrijiri medicale de o calitate tot mai bună", a declarat Radu Gănescu, citat în comunicatul de presă.
COPAC este membru EPF din 2010. European Patient Forum numără 72 membri, reprezentând organizaţii pe boli cronice la nivel naţional şi european. AGERPRES/(AS - autor: Roberto Stan, editor: Claudia Stănescu, editor online: Irina Giurgiu)
