Situaţia arhivei SIPA încă nu este clarificată, a declarat ministrul Justiţiei, Tudorel Toader, într-o conferinţă de presă susţinută joi, la Timişoara.
"Problema cu arhiva SIPA este veche. Încă nu este clarificată. Eu, când am devenit ministru al Justiţiei, în februarie anul trecut, ştiam că există arhiva şi că au existat, în precedent, multe dezbateri şi estimam faptul că dezbaterea, mai devreme sau mai târziu, se va relua. Am promovat o Hotărâre de Guvern prin care am solicitat ca, în baza hotărârii, să constituim comisie specială, cu acces la documentele clasificate şi să vedem şi noi ce-i în arhivă. Guvernul a adoptat hotărârea, eu am făcut comisia dintre cei care au certificat de acces. Eu am acces în baza legii, eu m-am dus împreună cu comisia şi am intrat primul în arhivă. Primul lucru pe care l-am sesizat a fost că erau teancuri de cărţi de muncă ale foştilor angajaţi din penitenciare, care, între timp, s-au pensionat, dar care nu puteau să-şi dovedească vechimea şi să îşi stabilească cuantumul dreptului la pensie", a afirmat Tudorel Toader.
Potrivit acestuia, unele dintre documente din arhivă sunt însemnări ce ţin de viaţa privată, iar titularul este normal să aibă acces la ele, altele pot ţine de arhiva naţională şi ar trebui transferate acolo, iar cele ce ţin de siguranţa statului să fie transferate la arhiva de specialitate. Alte documente pot avea caracter de secret de serviciu, pe care ministrul poate să le desecretizeze, dacă apreciază ca fiind util acest lucru, a mai menţionat Toader.
"Poate unele conţin informaţii ce urmează a fi valorificate de autorităţi. Atunci, prin HG am înfiinţat comisia, care le împarte pe categorii, la care am făcut referire, iar la finalul celor trei ani, vedem ce rămâne din ea", a subliniat ministrul Justiţiei.
Tudorel Toader a precizat că, la finalul celor trei ani - cât este mandatul comisiei - documentele legate de viaţa privată vor fi distruse, iar celelalte se vor regăsi în alte arhive. AGERPRES/(AS - autor: Paula Neamţu, editor: Diana Dumitru, editor online: Ada Vîlceanu)
