Traficul rutier pe DN 1A se desfăşoară cu dificultate, luni dimineaţă, între Braşov şi Ploieşti, după ce un TIR încărcat cu băuturi răcoritoare s-a răsturnat la Cheia, ocupând una dintre benzile drumului.
Potrivit purtătorului de cuvânt al Inspectoratului pentru Situaţii de Urgenţă (ISU) Prahova, Raluca Vasiloae, evenimentul s-a produs în zona Mănăstirii Cheia, şoferul autotrenului încărcat cu băuturi carbogazoase rămânând încarcerat, el fiind conştient.
Traficul în zonă este îngreunat, în condiţiile în care TIR-ul ocupă banda de coborâre de la Braşov spre Ploieşti a DN 1A, informează Inspectoratul de Poliţie Judeţean (IPJ) Prahova. AGERPRES / (AS - autor: Anamaria Toma, editor: Irina Poenaru, editor online: Gabriela Badea)
