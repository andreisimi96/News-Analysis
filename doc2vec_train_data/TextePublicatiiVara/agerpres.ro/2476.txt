Preşedintele francez, Emmanuel Macron, a avut "o conversaţie cordială" în noaptea de miercuri spre joi cu şeful guvernului italian, Giuseppe Conte, în plină criză diplomatică între cele două ţări, a anunţat ministrul francez pentru Afaceri Europene, Nathalie Loiseau, informează AFP.
"Emmanuel Macron şi Giuseppe Conte au avut noaptea aceasta o conversaţie cordială la telefon", a declarat Loiseau joi dimineaţa, la postul de radio Europe 1. "Vrem ca Giuseppe Conte să vină", a adăugat ea cu privire la vizita şefului guvernului italian la Paris, prevăzută pentru vineri şi pe care Roma ameninţă să o amâne dacă Franţa nu îşi va cere scuze după declaraţiile lui Macron, considerate "inadmisibile" de guvernul italian.
Preşedintele francez a denunţat marţi "partea de cinism şi de iresponsabilitate a guvernului italian", după refuzul lui de a primi nava Aquarius cu 629 de migranţi la bord.
"Avem nevoie să vorbim cu Italia, este un mare partener, un mare vecin. Preşedintele (Macron) şi Giuseppe Conte au avut o scurtă întrevedere în timpul summitului G7 din Canada, ar fi interesant, util ca ei să se vadă mai mult", a declarat Nathalie Loiseau.
"Nimeni nu-i dă lecţii nimănui", a dat ea asigurări, întrebată cu privire la afirmaţiile lui Emmanuel Macron. "Există şi declaraţii ale italienilor la adresa Franţei care sunt regretabile", a nuanţat ea.
"Dar să depăşim această polemică. Franţa este ţara care a înregistrat anul trecut un număr record de solicitanţi de azil, ea este a doua ţară din UE care primeşte solicitanţi de azil şi în special relocaţi din Grecia şi Italia", a adăugat ministrul francez.
"Ne asumăm partea noastră (de responsabilitate) şi conlucrăm strâns cu Italia, pentru a încerca să stabilizăm situaţia din Libia. Vom căuta în Niger şi Ciad solicitanţi de azil, pentru a-i face să evite traversarea pe Marea Mediterană şi prin Libia", a mai spus ea.
"Am făcut mult, însă este adevărat: Europa trebuie să facă mai mult şi mai bine pentru a ajuta Italia", a conchis Nathalie Loiseau.
Relaţiile dintre cele două ţări s-au tensionat după ce preşedintele francez a criticat 'cinismul' şi 'iresponsabilitatea' Italiei. Premierul Giuseppe Conte, aşteptat vineri la Palatul Elysee, a reacţionat, afirmând că nu va accepta 'lecţii ipocrite din partea ţărilor care au preferat să întoarcă spatele în materie de imigraţie'.
Ministrul italian de interne, Matteo Salvini, liderul Ligii (extrema draptă) şi omul forte în guvernul italian, a pretins scuze din partea Franţei, avertizând că în caz contrar ar fi mai bine ca premierul Conte să-şi anuleze vizita de vineri la Paris.
Italia, unde au acostat, începând cu 2013, circa 700.000 de migranţi, a acuzat în mod regulat Europa că a închis ochii şi a lăsat-o singură în faţa crizei migraţiei.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
