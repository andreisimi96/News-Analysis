SCM Craiova, care a câştigat luna trecută Cupa EHF la handbal feminin, s-a despărţit de şase jucătoare, aflate la final de contract odată cu încheierea sezonului, dar a perfectat alte patru transferuri, potrivit site-ului oficial al clubului.
Nu mai fac parte din lotul echipei craiovene Yulyia Dumanska, Valentina Ardean Elisei, Nicoleta Tudor, Andreea Pricopi, Bobana Klikovac, Teodora Popescu şi tehnicianul Dumitru Berbece.
Echipa din Bănie, medaliată cu bronz în ediţia trecută a Ligii Naţionale, le-a achiziţionat pe portarul bulgar Ekaterina Djukeva, pe pivotul Timea Tătar (Dunărea Brăila), interul macedonean Elena Gjorgjevska (Fehervar KC), fostă jucătoare la HCM Baia Mare, şi pe extrema Ana Maria Tănăsie (HCM Râmnicu Vâlcea).
Antrenorii Bogdan Burcea, Costin Dumitrescu (nou venit) şi Grigore Albici le mai au în lot pe portarul Florentina Stanciu şi pe jucătoarele Cristina Zamfir Florianu, Andreea Rădoi, Ana Maria Ţicu, Carmen Ilie Şelaru, Zeljka Nikolic, Jelena Trifunovic, Patricia Vizitiu, Alexandra Colac, Lorena Stoican.
AGERPRES (AS/autor: Mihai Ţenea, editor: Teodor Ciobanu, editor online: Anda Badea)
Foto: (c) Yuliya Dumanska / Facebook
