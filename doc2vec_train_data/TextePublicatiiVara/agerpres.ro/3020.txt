O a doua navă umanitară a unei organizaţii neguvernamentale care vine în ajutorul migranţilor în Marea Mediterană a fost blocată în portul din Malta, a anunţat luni asociaţia germană Sea-Watch, care a închiriat nava, relatează AFP.
Sea Watch 3, care urma să plece pe mare luni, a fost "blocată în Malta fără nici un motiv legal oferit de autorităţi", a precizat ONG-ul pe site-ul său.
Autorităţile malteze nu au confirmat deocamdată informaţia, însă acestea au ordonat deja punea sub sechestru a navei umanitare Lifeline, închiriată de un ONG german cu acelaşi nume, care a sosit în Malta săptămâna trecută cu 233 de migranţi la bord.
Căpitanul navei, Claus-Peter Reisch, a fost audiat luni de un tribunal maltez care îl acuză că a comandat o navă neînregistrată legal. El a respins aceste acuzaţii, afirmând că vasul a navigat sub pavilion olandez, ceea ce autorităţile olandeze au negat. O altă audiere este programată săptămâna viitoare.
Organizaţia neguvernamentală Sea-Watch a afirmat că este victima unei "campanii politice" care vizează să pună capăt salvării migranţilor de către ONG-uri în Marea Mediterană.
"În timp ce navele umanitare stau la docuri, ultimele zile au fost printre cele mai periculoase din acest an" pentru migranţi, a afirmat ONG-ul.
Înaltul Comisariat al Naţiunilor Unite pentru Refugiaţi (UNHCR) a anunţat că cel puţin 163 de migranţi au murit sau au fost daţi dispăruţi după naufragiul ambarcaţiunilor lor vineri şi duminică în largul coastelor Libiei. AGERPRES/(AS - autor: Mihaela Moise, editor: Ionuţ Mareş, editor online: Simona Aruştei)
