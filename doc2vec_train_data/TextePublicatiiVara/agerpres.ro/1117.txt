Trei persoane, între care şi un minor, au decedat în urma unui accident care s-a produs, luni, pe DJ 100L în comuna prahoveană Măgurele, maşinile în care se aflau victimele răsturnându-se în urma impactului.
Potrivit purtătorului de cuvânt al Inspectoratului pentru Situaţii de Urgenţă Prahova, Raluca Vasiloae, un bărbat şi o femeie de aproximativ 30 de ani şi un băiat de 14 ani au murit după ce autoturismele în care aceştia se aflau au fost implicate într-un accident, maşinile răsturnându-se.
Deocamdată nu se cunosc împrejurările în care s-a produs evenimentul, ele urmând a fi stabilite după cercetarea la faţa locului, a precizat purtătorul de cuvânt al Inspectoratului Judeţean de Poliţie Prahova, Raluca Brezeanu. AGERPRES/(AS - autor: Anamaria Toma, editor: Karina Olteanu, editor online: Ada Vîlceanu)
