Anii '80 de liceu, în care elevele purtau sarafane de culoare bleumarin, cordeluţă albă din plastic şi cravată cu tricolorul, vor fi readuşi în atenţie, duminică, la Deva, cu prilejul paradei "SkirtBike", un eveniment dedicat femeilor care circulă pe bicicletă, în oraşe.
"Parada 'SkirtBike - Ani de liceu' este un marş biciclistic urban, destinat, cu precădere, femeilor. Intenţionăm ca pentru patru ore să ne întoarcem în timp, la atmosfera de liceu de acum 30 de ani, cu vremurile acelea mai puţin complicate şi fără griji, fără telefoane mobile, internet şi hashtag", a declarat, vineri, organizatorul evenimentului, Ramona Miţă, de la asociaţia "SkirtBike Deva".
Evenimentul va începe la ora 17,00, şi va cuprinde o paradă prin oraş a biciclistelor, concursuri cu premii, inclusiv în biciclete, şedinţe foto la minut, demonstraţii şi muzică. Ţinuta va trebui să respecte tema stabilită pentru acest an.
Curentul "SkirtBike" a debutat în România în anul 2010, inspirat de modele din Copenhaga şi New York, şi a avut ca scop principal promovarea ciclismului urban pentru femei. Participantele îşi împodobesc bicicletele cu flori şi alte accesorii, iar ţinuta recomandată va fi punctată de organizatorii concursurilor.
Ajuns la ediţia a şasea, "SkirtBike" va fi organizat, la acest sfârşit de săptămână, în 17 oraşe din ţară, inclusiv Bucureşti, Iaşi, Constanţa sau Alba Iulia. AGERPRES/(AS - autor: Sorin Blada, editor: Karina Olteanu, editor online: Ada Vîlceanu)
