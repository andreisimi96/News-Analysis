Ministrul Justiţiei, Tudorel Toader a precizat, joi, că nu există decizie a Curţii Constituţionale care să nu producă efecte juridice şi care să nu fie respectată, declaraţie făcută în contextul în care CCR a constatat că există conflict între puteri în cazul respingerii revocării şefei DNA şi a statuat că preşedintele urmează să emită decretul de revocare din funcţie a Laurei Codruţa Kovesi.
"Nu există decizie a Curţii Constituţionale care să nu producă efecte juridice, după cum nu există decizie a Curţii Constituţionale care să nu fie respectată de orice persoană fizică, orice persoană juridică, orice autoritate. Noi avem doar comunicatul (Curţii Constituţionale - n.r.). Aşteptăm considerentele, momentul publicării deciziei în Monitorul Oficial şi atunci sigur că putem să facem mai multe aprecieri. Dar în momentul acesta, în limitele comunicatului, cred că este bine să rămânem în rezervă iar fiecare să-şi îndeplinească obligaţiile pe care le are", a declarat Tudorel Toader la sediul Consiliului Superior al Magistraturii.
Miercuri, plenul CCR a luat în dezbatere cererea de soluţionare a conflictului juridic de natură constituţională între ministrul Justiţiei şi preşedintele României, în principal, precum şi între Guvern şi preşedintele României, în subsidiar, determinată de refuzul şefului statului de a da curs cererii de revocare din funcţie a procurorului şef al DNA, Laura Codruţa Kövesi.
"Curtea, cu majoritate de voturi, a statuat: 1 - Constată existenţa unui conflict juridic de natură constituţională între ministrul Justiţiei şi preşedintele României , generat de refuzul preşedintelui României de a da curs propunerii de revocare din funcţie a procurorului şef al Direcţiei Naţionale Anticorupţie, doamna Laura Codruţa Kovesi. 2 - Preşedintele României urmează să emită decretul de revocare din funcţie a procurorului şef al Direcţiei Naţionale Anticorupţie, doamna Laura Codruţa Kovesi ", se precizează în comunicatul CCR. AGERPRES/(AS - autor: Florin Marin, editor: Cătălin Alexandru, editor online: Irina Giurgiu)
