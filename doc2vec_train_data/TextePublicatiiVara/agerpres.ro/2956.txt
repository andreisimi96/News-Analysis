Europenii care au plecat să lupte în numele Statului Islamic State nu au revenit în număr mare după ce au pierdut bastioanele din Siria şi Irak, dar ei au inspirat un număr crescând de atacuri în ţările lor de origine, a anunţat miercuri organizaţia europeană de poliţie Europol, transmite Reuters.
Şeful Centrului de combatere a terorismului al Europol, Manuel Navarrete, a estimat că principalul motiv de îngrijorare pentru oficialii antiterorism occidentali este urmărirea combatanţilor care au luptat pe front în Siria şi Irak.
''Principala ameninţare vine de la combatanţii terorişti străini, chiar dacă numărul celor care se întorc este destul de scăzut'', a spus Navarrete.
El a explicat că atacurile teroriste din ultimii ani, comise de 'lupi singuratici' care au folosit un cuţit sau o maşină pentru a-şi duce la îndeplinire planul, au fost mult mai dificil de prevenit pentru poliţie decât atentatele clasice.
Numărul atacurilor şi al tentativelor de atentate s-a dublat anul trecut faţă de anul anterior, ajungând la 205, în aceste acţiuni pierzându-şi viaţa 62 de persoane.
Din cei peste 5.000 de europeni - majoritatea provenind din Marea Britanie, Franţa, Germania şi Belgia - care s-au alăturat jihadiştilor din Siria şi Irak, aproximativ 1.500 au revenit în ţările lor, iar 1.000 au fost ucişi, conform Europol. Există puţine informaţii disponibile despre soarta celorlalţi.
În statele membre ale Uniunii Europene au fost arestate în 2017 peste 700 de persoane având legătură cu activitatea teroristă, a adăugat Manuel Navarrete, în opinia căruia controalele frontaliere şi supravegherea mai dure din Europa au descurajat revenirea în ţările de origine a multor combatanţi jihadişti occidentali plecaţi în Siria şi Irak.
AGERPRES/(AS - autor: Tudor Martalogu; editor: Sorin Popescu, editor online: Simona Aruştei)
