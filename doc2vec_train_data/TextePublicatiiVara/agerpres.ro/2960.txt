Campioana României la rugby, Timişoara Saracens, va evolua în cea mai grea grupă din Cupa Challenge, ediţia 2018-2019, Grupa 1, alături de Northampton Saints (Anglia), Clermont Auvergne (Franţa) şi Newport Dragons (Ţara Galilor), conform tragerii la sorţi efectuată miercuri la Lausanne.
Northampton Saints, care îl are în lot pe căpitanul naţionalei Angliei, Dylan Hartley, a încheiat pe locul 9 în AVIVA Premiership, pe acelaşi loc încheind sezonul precedent şi Clermont, în Top 14. Francezii au învins, în decembrie anul trecut, în grupele Champions Cup, pe fosta campioană a Europei, Saracens (Anglia), punând astfel capăt unei perioade de mai bine de doi ani în care Saracens a fost neînvinsă.
Galezii de la Dragons au ocupat locul 6, penultimul, în Conferinţa B din Pro 14 (fosta Ligă Celtică), dar au fost semifinalişti în 2016 în Challenge Cup.
Aşa cum se ştie, Timişoara Saracens a fost confirmată oficial de către European Professional Club Rugby ca participantă la ediţia 2018-2019 a Challenge Cup, a doua competiţie valorică intercluburi din Europa, după ce a primit un wild card.
Timişoara Saracens va ocupa locul lăsat liber de clubul Heidelberger RK, germanii fiind nevoiţi să se retragă din cauza regulamentului competiţiei care prevede că două echipe aflate sub acelaşi patronaj nu pot concura în acelaşi turneu. Heidelberger îl are ca finanţator principal pe Hans-Peter Wild, cel care este şi preşedintele clubului parizian, Stade Francais, astfel că Timişoara Saracens va participa pentru a doua oară în grupele Challenge Cup, după sezonul 2016-2017.
Bănăţenii, care au evoluat în sezonul 2017-2018 în Continental Shield au ratat calificarea directă în Challenge Cup, după ce au pierdut în finala competiţiei (disputată în dublă manşă), în faţa celor de Heidelberger RG (victorie cu 26-20 acasă şi înfrângere în Germania 27-15).
Componenţa celorlalte grupe din Challenge Cup este:
Grupa 2: Pau (Franţa), Ospreys (Ţara Galilor), Worcester Warriors (Anglia), Stade Francais (Franţa)
Grupa 3: Sale Sharks (Anglia, echipă la care evoluează românul Alexandru Ţăruş), Connacht Rugby (Irlanda), Bordeaux (Franţa), Perpignan (Franţa, echipă la care evoluează internaţionalul român Johann Van Heerden)
Grupa 4: La Rochelle (Franţa), Zebre (Italia), Bristol Bears (Anglia), Enisei STM (Rusia)
Grupa 5: Benerron Treviso (Italia), Harlequins (Anglia), Agen (Franţa), Grenoble (Franţa).
Prima etapă din grupe se va disputa în luna octombrie.
AGERPRES/(AS-autor: Adrian Drăguţ, editor: Mihai Ţenea, editor online: Simona Aruştei)
