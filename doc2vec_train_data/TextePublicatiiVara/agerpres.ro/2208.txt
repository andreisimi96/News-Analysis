Scriitoarea nigeriană Chimamanda Ngozi Adichie, cunoscută pentru romanul ''Half Of A Yellow Sun'', a câştigat distincţia literară PEN Pinter Prize, informează marţi Press Association.
Premiul este acordat în memoria dramaturgului britanic Harold Pinter.
''Am admirat talentul lui Harold Pinter, curajul şi dedicarea pătrunzătoare cu care îşi spunea adevărul şi sunt onorată să primesc premiul care îi poartă numele'', a spus autoarea.
Scriitoarea va primi premiul în cadrul unei ceremonii care va avea loc în octombrie la British Library, ocazie cu care va ţine şi un discurs.
Printre laureaţii PEN Pinter Prize s-au numărat de-a lungul timpului: Margaret Atwood, Salman Rushdie, Tom Stoppard, Carol Ann Duffy.
''În epoca sinelui privatizat şi marketizat, Chimamanda Ngozi Adichie este excepţia care sfidează regula. Refuză să fie descurajată sau împiedicată de acţiunile celorlalţi. Cu o înţelegere sofisticată a problematicii de gen, rasă şi inechitate globală, ne conduce prin problema sinuoasă a politicilor identităţii, emancipându-ne'', spune preşedintele juriului, Maureen Freely.
''Chimamanda Ngozi Adichie nu este doar o scriitoare minunată şi convingătoare, ci personalizează curajul şi francheţea, calităţi pe care Harold le aprecia cel mai mult'', spune istoricul şi biograful Antonia Fraser, văduva lui Pinter.
Premiul a fost creat în 2009 de către organizaţia English PEN al cărei scop este de a ''apăra libertatea de expresie şi de a promova literatura'' şi se acordă unui scriitor din Marea Britanie, Irlanda sau Commonwealth.
Chimamanda Ngozi Adichie a debutat în 2003 cu romanul ''Purple Hibiscus'', urmat de ''Half of a Yellow Sun'' (2006), cu care a câştigat Orange Prize. Romanul său ''Americanah'', publicat în 2013, a fost recompensat cu US National Book Critics Circle Award şi a fost inclus pe lista New York Times a celor mai bune zece cărţi ale anului 2013. Operele sale au fost traduse în peste 30 de limbi. AGERPRES/(AS-autor: Simona Tatu, editor: Mariana Ionescu, editor online: Gariela Badea)
