Primul meci de la Cupa Mondială de fotbal 2018 dintre Rusia şi Arabia Saudită (scor 5-0), difuzat, joi, de TVR, a înregistrat în minutul de aur 1,27 milioane de telespectatori, se arată într-un comunicat de presă remis AGERPRES.
Conform audienţelor TV, prima partidă a competiţiei găzduită de Rusia a urcat TVR 1 pe prima poziţie în rândul telespectatorilor cu vârsta de peste 18 ani din mediul urban.
"Primul meci al competiţiei a urcat TVR 1 pe prima poziţie în rândul telespectatorilor cu vârsta de peste 18 ani din mediul urban, TVR 1 înregistrând un rating mediu de 6.7% şi un share de 19.1%, pe intervalul 18,00-19,55. Minutul de aur al partidei comentate de Emil Hossu-Longin s-a înregistrat, la nivel naţional, la ora 19,54, când la TVR 1 se uitau 1.271.000 de microbişti (rating de 7.1% şi share de 20.3%). La aceeaşi oră, în mediul urban, TVR 1 a avut o audienţă de 8,6% şi o cotă de piaţă de 22,5% (830.000 de telespectatori)", se arată în comunicatul citat.
La nivel naţional, pe durata meciului Rusia - Arabia Saudită , postul TVR 1 a înregistrat un rating mediu de 4,7% şi o cotă de piaţă de 15,9%, fiind urmărit de 847.000 de telespectatori, în timp ce, la nivelul publicului urban, partida de fotbal a obţinut următoarele cifre: 5,9% rtg şi 17,9% share (566.000 de telespectatori).
Ceremonia de deschidere a Cupei Mondiale, transmisă în direct între 17,28 şi 17,40, a adus la TVR 1 aproape jumătate de milion de telespectatori (2,4% rating mediu şi 10,1% cotă de piaţă medie, 433.000 telespectatori), la nivel naţional. La oraşe, spectacolul oferit de Robbie Williams şi Aida Garifulina în deschiderea CM 2018 a înregistrat o audienţă de 3,3% şi un share de 12,6%.
Meciul de deschidere al Cupei Mondiale de fotbal 2018, Rusia - Arabia Saudită, încheiată cu scorul de 5-0, a putut fi urmărită în direct la TVR 1 şi TVR HD pe 14 iunie.
TVR transmite în direct şi în exclusivitate toate cele 64 de partide la Campionatul Mondial de Fotbal - FIFA Rusia 2018. Meciurile zilei sunt analizate seara, de la 23,00, la emisiunea Studio Mondial, pentru ca, de la 23.40, Tudor Furdui alături de cei de la Noaptea Târziu - grup cunoscut şi apreciat în mediul virtual pentru parodiile muzicale pe care le produce - să discute în cadrul emisiunii Pariu Mondial despre partidele din ziua următoare.
Programul meciurilor din acest weekend:
15 iunie, ora 15,00 - Egipt - Uruguay (Ekaterinburg) - TVR 1, TVR HD
15 iunie, ora 18,00 - Maroc - Iran (Sankt Petersburg) - TVR 1, TVR HD
15 iunie, ora 21,00 - Portugalia - Spania (Soci) - TVR 1, TVR HD
16 iunie, ora 13,00 - Franţa - Australia (Kazan) - TVR 1, TVR HD
16 iunie, ora 16,00 - Argentina - Islanda (Moscova, Spartak) - TVR 1, TVR HD
16 iunie, ora 19,00 - Peru - Danemarca (Saransk) - TVR 1, TVR HD
16 iunie, ora 22,00 - Croaţia - Nigeria (Kaliningrad) - TVR 1, TVR HD
17 iunie, ora 15,00 - Costa Rica - Serbia (Samara) - TVR 1, TVR HD
17 iunie, ora 18,00 - Germania - Mexic (Moscova, Lujniki) - TVR 1, TVR HD
17 iunie, ora 21,00 - Brazilia - Elveţia (Rostov) - TVR 1, TVR HD
AGERPRES (AS-autor: Marius Ţone, editor: Mihai Ţenea, editor online: Gabriela Bagea)
