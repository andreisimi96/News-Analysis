* Preşedintele Klaus Iohannis a afirmat că nu îi este teamă de niciun fel de încercare de suspendare a sa din funcţie, precizând că nu există niciun motiv pentru acest lucru. "Am observat că foarte mulţi sunt preocupaţi de suspendare. Pot să vă spun că eu nu. Nu există niciun motiv de suspendare şi nu mi-e teamă de niciun fel de încercare de suspendare", a afirmat Iohannis. Pe de altă parte, şeful statului a catalogat mitingul pe care PSD intenţionează să îl organizeze sâmbătă ca fiind "o abordare caraghioasă şi pur populistă".
* Felix Bănilă susţine, în faţa Secţiei pentru procurori a Consiliului Superior al Magistraturii, interviul pentru funcţia de procuror şef al DIICOT. El a afirmat, înainte de prezentarea proiectului managerial, că are toate calităţile necesare ocupării acestei funcţii. "Mă recomandă cei peste 20 de ani de activitate, experienţa profesională pe care o am şi am acumulat-o până la momentul de faţă şi cred că am toate calităţile necesare ocupării acestei funcţii", a declarat Felix Bănilă. Ministrul Justiţiei, Tudorel Toader, i-a urat succes lui Felix Bănilă, indiferent dacă avizul pe care acesta îl va primi de la Secţia pentru procurori va fi pozitiv sau negativ.
* Curtea de Justiţie a Uniunii Europene a decis că Adrian Coman şi Clai Hamilton au dreptul la liberă circulaţie ca soţi de acelaşi sex în România şi în orice stat din UE, a anunţat, într-o conferinţă de presă, Iustina Ionescu, avocata de drepturile omului care i-a reprezentat pe cei doi petenţi. Decizia CJUE, comunicată în conferinţa de presă şi care a fost citită la Luxemburg marţi, la ora 10,30 (ora Bucureştiului), mai prevede ca România să adopte o legislaţie protectivă pentru familiile LGBT. După decizia CJUE, cazul se întoarce pe masa CCR, urmând ca instanţa să se pronunţe asupra constituţionalităţii interdicţiei recunoaşterii căsătoriilor civile încheiate în afara României între două persoane de acelaşi sex. Primul termen la Curtea Constituţională este pe 7 iunie.
* Destinul fiecărui om începe cu educaţia, iar roadele acesteia se văd ca efect al pregătirii profesionale a celor care o aplică instituţional şi al inserţiei sociale de succes a celor care un timp din existenţa lor s-au aflat în şcoală pentru a învăţa, a declarat ministrul Educaţiei Naţionale, Valentin Popa, cu prilejul Zilei Învăţătorului.
* Peste 100 de militari ai Forţelor Aeriene Române participă, între 4 şi 15 iunie, la exerciţiul multinaţional de apărare aeriană cu baza la sol TOBRUQ LEGACY 18, care se desfăşoară în Ungaria şi Slovacia. Potrivit MApN, militarii români vor fi prezenţi cu un sistem de rachete sol-aer HAWK şi aeronave IAR-99 Şoim şi MiG-21 Lancer.
* Mişcarea Let's Do It, România! anunţă recrutarea de voluntari pentru echipa de organizare a Zilei de Curăţenie Naţională, eveniment ajuns la a VI-a ediţie, care urmează să se desfăşoare pe data de 15 septembrie. "150 de ţări din întreaga lume se unesc în cea mai ambiţioasă mişcare civică la nivel internaţional - World Cleanup Day. Pe 15 septembrie 2018, milioane de voluntari din întreaga lume vor spune 'Let's Do It!' în lupta împotriva uneia dintre cele mai presante probleme de mediu - deşeurile. World Cleanup Day va începe pe 15 septembrie, la ora 10,00, în Noua Zeelandă. Valul de acţiuni de curăţenie va urma soarele prin 24 de fusuri orare şi se va încheia 36 de ore mai târziu în Hawaii. Obiectivul World Cleanup Day este de a mobiliza 5% din populaţia Globului pentru a produce o schimbare reală de comportament", se arată într-un comunicat al Let's Do It, România!. AGERPRES/(autor: Andreea Rotaru, editor: Georgiana Tănăsescu, editor online: Gabriela Badea)
