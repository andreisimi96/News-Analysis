Naţionala de fotbal a Portugaliei va urma la Cupa Mondială 2018 aceeaşi strategie ca la EURO 2016, când a câştigat competiţia, a afirmat vineri selecţionerul Fernando Santos, citat de EFE.
"Nu vom stabili o strategie în funcţie de adversar sau de ce s-a întâmplat într-un meci sau altul. Avem o strategie care ne-a adus titlul european. Nu putem uita asta", a declarat Santos într-o conferinţă de presă înaintea amicalului de sâmbătă cu Belgia, altă echipă calificată la Mondialul din Rusia.
Întâlnirea cu Belgia va avea loc la Bruxelles. Ultimul meci de pregătire al lusitanilor înaintea Mondialului va fi împotriva Algeriei, pe 7 iunie, la Lisabona.
Echipa lui Cristiano Ronaldo va juca în Grupa B a turneului final, alături de Spania, Maroc şi Iran.
AGERPRES (editor: Mircea Lazaroniu, editor online: Ada Vîlceanu)
