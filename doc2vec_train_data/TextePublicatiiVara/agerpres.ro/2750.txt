Hidrologii au emis, luni, o avertizare Cod portocaliu de inundaţii şi depăşiri ale Cotelor de apărare, valabilă până la miezul nopţii, în două bazine hidrografice din Oltenia şi Muntenia, respectiv o atenţionare Cod galben de fenomene hidrologice extreme, până marţi seară pe nouă cursuri de apă, arată prognoza Institutului Naţional de Hidrologie şi Gospodărire a Apelor (INHGA).
Conform hidrologilor, până la ora 00:00, pe afluenţii Oltului aferenţi sectorului aval confluenta Lotru - amonte Acumularea Slatina (judeţele Vâlcea, Argeş şi Olt) şi pe râul Argeş - bazin superior (judeţele Argeş şi Dâmboviţa) se vor semnala scurgeri importante pe versanţi, torenţi şi pâraie, viituri rapide pe râurile mici cu posibile efecte de inundaţii locale şi creşteri de debite şi niveluri, cu posibile depăşiri ale Cotelor de apărare.
În intervalul menţionat, fenomenele hidrologice se pot produce cu probabilitate şi intensitate mai mare pe unele râuri mici din judeţele Vâlcea şi Argeş.
Potrivit INHGA, în perioada 18 iunie, ora 11:00 - 19 iunie ora 19:00, va fi în vigoare o atenţionare Cod galben de fenomene hidrologice importante pe râurile din bazinele hidrografice: Arieş - bazin superior şi afluenţi (judeţele Alba şi Cluj), Mureş - afluenţii aferenţi sectorului aval confluenţă Târnave (judeţele Alba, Sibiu, Hunedoara şi Arad), Drincea, Desnăţui, Jiu - bazin superior şi afluenţi (judeţele Hunedoara, Mehedinţi, Gorj şi Dolj), Olt - afluenţii aferenţi sectorului aval S.H. Feldioara (judeţele Harghita, Covasna, Braşov, Sibiu, Vâlcea, Gorj, Dolj, Argeş şi Olt), Vedea - bazin superior şi afluenţi bazin mijlociu şi inferior (judeţele Argeş, Olt şi Teleorman), Argeş - bazin superior şi afluenţi bazin mijlociuşi inferior (judeţele Argeş, Dâmboviţa, Giurgiu, Teleorman şi Ilfov), Ialomiţa - bazin superior şi afluenţi bazin mijlociu, Prahova - bazin superior şi afluenţi (judeţele Dâmboviţa şi Prahova) şi Buzău - bazin superior (judeţele Braşov, Covasna şi Buzău).
Specialiştii precizează că fenomene similare se mai pot produce cu probabilitate şi intensitate mai mare pe unele râuri mici din judeţele: Hunedoara, Braşov, Sibiu, Vâlcea, Argeş, Olt şi Teleorman.
Atenţionările au fost transmise către: Ministerul Apelor şi Pădurilor, Ministerul Mediului, Inspectoratul General pentru Situaţii de Urgenţă, Administraţia Naţională "Apele Române", Ministerul Afacerilor Interne, mass-media, S.C. Hidroelectrica S.A. şi Administraţiile Bazinale de Apă Someş-Tisa, Crişuri, Mureş, Banat, Jiu, Olt, Argeş-Vedea, Buzău-Ialomiţa, Siret şi Prut. AGERPRES/(AS - autor: Daniel Badea, editor: Mariana Nica, editor online: Gabriela Badea)
