Directorul general al Agenţiei Naţionale de Presă, Alexandru Giboi, a declarat, vineri, în cadrul Forumului Sportului Românesc care se desfăşoară la Palatul Parlamentului, că în sport nu doar performanţa prin ea însăşi aduce şi atenţia presei.
"Şi în sport, ca în orice altă piaţă de produse, este o foarte mare concurenţă pe lângă acea competiţie tipică din sport. Fiecare vrea să câştige, să fie pe primul loc sau să iasă înaintea celuilalt. Dar nu întotdeauna cel care câştigă acea competiţie, câştigă şi competiţia banilor sau competiţia atenţiei. De aceea trebuie să fim conştienţi că nu doar performanţa prin ea însăşi aduce şi atenţia presei", a spus el.
Directorul AGEPRES a subliniat faptul că de obicei ştirile din alte sporturi, cu excepţia fotbalului, vin în urma unor campanii de marketing. "În România e o situaţie puţin mai dificilă pentru că presa nu e atentă la altceva în afara fotbalului. Faptul că prezintă ştiri şi din alte domenii sportive nu înseamnă că şi contează foarte mult pentru mass-media. De obicei, ştirile din alte domenii vin în urma unor campanii de marketing. Pentru mine ar fi interesant de aflat în ce fel şi după cât timp campanii de marketing precum cele din volei sau handbal îşi ating scopul final, şi anume să aducă lume pe terenul de sport sau bani în plus", a menţionat directorul general al Agenţiei Naţionale de Presă.
"Concurenţa se manifestă faţă de mass-media. Avem nenumărate sporturi cu numeroşi practicanţi, dar avem o mână de organizaţii mass-media. Trebuie înţeles că resursa de timp a jurnaliştilor este foarte, foarte importantă. Cei care nu fac fotbal sunt într-o competiţie acerbă pentru câteva secunde la TV, câteva rânduri de text sau câteva fotografii cu nişte titani ai PR-ului. AGERPRES, ca Agenţie Naţională de Presă, nu se focusează numai pe fotbal. Noi oferim informaţii cam din tot ce înseamnă sport în România în momentul ăsta. Nici noi nu suntem suficienţi, ca să zic aşa, nu suntem infinit disponibili. Vedem din partea noastră faptul că sportul trebuie promovat şi susţinut. De asta sunt aici pentru că susţin proiectul lui Adrian Socaciu (n.r.- Institutul Naţional de Sport). Şi cred că e foarte important să ne implicăm toţi în promovarea sportului. Este foarte greu, nu văd o soluţie general valabilă care ar putea să atragă mass-media către un alt sport decât fotbalul în România în momentul acesta. Dar cred că prin inventivitate se poate capta atenţia astfel încât publicul să observe şi o altfel de performanţă", a adăugat Alexandru Giboi.
Acesta a precizat că "din păcate sau din fericire" sportul are nevoie de mass-media. "Nu vreau să sune dezamăgitor, dar Federaţia Română de Atletism sau Volei trebuie să se lupte pentru atenţia presei cu tot ce se întâmplă în fiecare secundă în lumea asta. Deci nu doar cu fotbalul. E greu, gândiţi-vă că mass-media e limitată numeric, dar şi ca timp. Gândiţi-vă că e foarte posibil ca în timpul unui maraton să apară o criză politică sau că în timpul meciului de volei e posibil să aibă loc un atentat terorist undeva. Ce vreau să vă spun despre relaţia cu presa şi despre ce face mass-media pentru sport este că nu trebuie să renunţaţi. Chiar dacă vi se pare că va fi imposibil ca sportul pe care îl reprezentaţi să ajungă în atenţia publicului, perseverând şi având o relaţie bună cu mass-media veţi reuşi să vă strecuraţi măcar puţin în atenţia ei. Pentru că, din păcate sau din fericire pentru sport, fără mass-media nu se poate. Şi aici mă refer la mass-media tradiţională. Da, social media este importantă. Dar atunci când ceea ce facem în social media ajunge şi în mass-media tradiţională, totul devine mult mai important şi are un impact mult mai mare. Banii cei mai mulţi sunt încă în mass-media tradiţională, publicul cel mai mare se află încă în mass-media tradiţională. Şi cred sincer că momentan acolo trebuie să ne păstrăm atenţia", a mai spus directorul AGERPRES.
Directorul general al Agenţiei Naţionale de Presă, Alexandru Giboi, a participat, vineri, la panelul "Media în sport" din cadrul Forumului Sportului Românesc alături de Michal Grundland, Cristian Gheorghe şi Mihaela Constantinescu.
Forumul Sportului Românesc, prin care Institutul Sportiv Român (ISR) marchează Centenarul Marii Uniri, a început joi, la Palatul Parlamentului şi se va încheia sâmbătă.
Evenimentul, a cărui temă este "Locul şi rolul României în contextul sportului mondial, la 100 de ani de la Marea Unire", reuneşte 75 de speakeri de pe patru continente şi include trei conferinţe şi 16 workshopuri de specialitate. Printre subiectele abordate se află: management sportiv, provocări juridice actuale în sport, psihologie şi coaching în sport, modalităţi de finanţare în sport, match fixing, antidoping, corupţie şi integritate în sport, educaţie pentru şi prin sport, provocări şi ameninţări în sport, tehnologie, sport profesionist, sport pentru toţi etc.
La forum participă în cele 3 zile lideri internaţionali şi locali din partea organizaţiilor sportive, din rândul sportivilor şi a altor actori importanţi din domeniu precum Mihai Covaliu (Comitetul Olimpic şi Sportiv Român), Octavian Morariu (Comitetul Olimpic Internaţional / Rugby Europe), Jaime Cambreleng Contreras (FIFA), Eric Saintrond (FISU), Michele Colucci (oficial UE), Carlos del Campo Colas (La Liga, Spania), Octavian Bellu (antrenor gimnastică), Raffaele Chiulli (preşedintele ARISF - Asociaţia Federaţiilor Olimpice), Stephan Fox (preşedintele AIMS - Asociaţia Federaţiilor Neolimpice), Gabriela Szabo (director general CSM Bucureşti), Rui Botica Santos (arbitru TAS), Thierry Kinderstuth (INSEP Franţa), Miguel Maria Garcia Caba (Real Madrid), Ionuţ Lupescu (fost fotbalist), Christopher Neesham (Societatea Australiană a Psihologilor), Takuya Yamazaki (Tokyo 2020) şi Vlad Marinescu (Rsportz).
Conform programului, forumul continuă sâmbătă, la Palatul Parlamentului, sala C.A Rosetti, începând cu ora 9,30.
Institutul Sportiv Român (ISR) este o instituţie înfiinţată cu scopul de a dezvolta industria sportului prin educaţie şi cunoaştere. Prin proiectele sale de dezvoltare, institutul reuneşte specialişti din toate domeniile, personalităţi sportive şi actori importanţi din diverse sectoare de business, cu scopul de a spori expertiza şi nivelul de implicare a resurselor umane specializate în sport. ISR îşi propune să construiască o fundaţie solidă pentru sportul românesc, o fundaţie construită pe valori, cunoştinţe, integritate şi fair play.
AGERPRES (autor: Marius Ţone, editor: Mihai Ţenea, editor online: Irina Giurgiu)
