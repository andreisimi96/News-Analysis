Procurorii Parchetului General efectuează luni audieri în dosarul Colectiv, după ce părinţi şi victime au depus mai multe plângeri penale, în legătură cu modul în care autorităţile au intervenit după incendiu.
Printre cei prezenţi la Parchetul General se află şi Eugen Iancu, fondatorul Asociaţiei Colectiv GTG 3010 şi tatăl unui tânăr care s-a stins din viaţă în spital, la trei săptămâni de la incendiu.
"Sunt chemate patru persoane la audieri, trei părinţi şi o victimă. (...) Noi am depus plângeri penale de doi ani de zile. Am reclamat ce s-a întâmplat după incendiu, tot ce înseamnă sistemul sanitar. Aceste plângeri vizează modul în care s-a intervenit după incendiu. De doi ani noi semnalăm faptul că au murit 27 de persoane în acea noapte, în incendiu, după care 37 au murit ulterior, din cauza intervenţiilor şi tratamentelor în spitale, din cauza celor care au decis că nu pot să plece copiii noştri la spitale specializate. Trebuie să vedem cine a luat decizia asta, trebuie să vedem de ce în România se declară că nu sunt bacterii, pe ce baze cei de la DSP au făcut controale în urma cărora a reieşit că bacteriile în spitalele româneşti sunt între 0 şi 1%, în condiţiile în care, în Germania, se recunoaşte un procent de 5 - 6%. Aici e vorba de corupţie, de un sistem care trebuie schimbat. (...) Plângerile sunt făcute de doi ani şi procurorii au dormit. Sunt primele audieri în doi ani", a declarat pentru AGERPRES Eugen Iancu.
În dosarul Colectiv au fost trimişi în judecată patronii clubului Colectiv - Alin George Anastasescu, Paul Gancea şi Costin Mincu; Daniela Niţă - patroana firmei de artificii SC Golden Ideas Fireworks Artists SRL, Cristian Niţă (director) şi Viorel Zaharia (pirotehnist), precum şi persoanele juridice SC Colectiv Club SRL şi SC Golden Ideas Fireworks Artists SRL.
De asemenea, au fost trimişi în judecată fostul primar al sectorului 4 Cristian Popescu-Piedone, trei angajaţi din cadrul primăriei: Aurelia Iofciu - şef al Serviciului autorizări comerciale, Larisa Luminiţa Ganea - consilier superior, Ramona Sandra Moţoc - referent superior, ambele în cadrul aceluiaşi serviciu, dar şi pompierii Antonina Radu şi George Petrică Matei. AGERPRES/(A - autor: Eusebi Manolache, editor: Georgiana Tănăsescu, editor online: Gabriela Badea)
