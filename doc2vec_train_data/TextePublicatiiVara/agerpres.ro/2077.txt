Circa 1.500 de studenţi ai mai multor facultăţi din cadrul Universităţii din Craiova vor beneficia de stagii de practică performante în urma cărora vor dobândi competenţe profesionale crescute, prin intermediul a trei proiecte de peste 6,5 milioane lei.
Potrivit datelor furnizate AGERPRES de către Universitatea din Craiova, studenţii Facultăţilor de Ştiinţe, de Educaţie Fizică şi Sport, Ştiinte Sociale şi Drept, de Litere şi de Economie şi Administrarea Afacerilor, care vor fi incluşi în cele trei proiecte, vor efectua stagii de practica organizate la angajatori care au rezultate deosebite în activitate, de vizite de studii la întreprinderi performante, de subvenţii şi premii.
De asemenea, în cadrul acestor proiecte se va crea o reţea de colaborare în domeniul ocupării şi formării profesionale care va cuprinde Universitatea din Craiova şi potenţialii angajatori din Regiunea Sud-Vest Oltenia, în cadrul căreia se va face schimb de informatii cu privire la necesarul de forţă de muncă şi de competenţe profesionale, iar periodic se vor organiza întâlniri între reprezentanţi ai reţelei şi studenţii din grupul ţintă în vederea identificării oportunităţilor de angajare.
"Prin aceste proiecte, va spori relevanţa pe piaţa forţei de muncă a educaţiei şi a sistemelor de formare, dar se va optimiza şi tranziţia de pe băncile şcolii la piaţa forţei de muncă, se vor îmbunătăţi sistemele de formare profesională, inclusiv prin mecanisme de anticipare a competenţelor şi adaptarea programelor de învăţământ şi instituire. În cadrul stagiilor de practică studenţii îşi vor dezvolta aptitudinile de muncă şi orientarea pentru carieră şi vor fi promovate parteneriatele ce facilitează tranziţia de la şcoală la viaţa activă", precizează reprezentanţii Universităţii din Craiova. AGERPRES/(AS - autor: Maria Mitrică, editor: Oana Popescu, editor online: Ada Vîlceanu)
