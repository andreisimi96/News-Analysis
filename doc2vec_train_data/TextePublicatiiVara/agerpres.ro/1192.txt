Doi casieri ai unei primării din judeţul Mureş au fost reţinuţi de poliţiştii de investigare a criminalităţii economice, fiind bănuiţi că şi-au însuşit circa 540.000 lei din taxele şi impozitele locale.
"La data de 4 iunie 2018, poliţişti specializaţi în combaterea criminalităţii economice din judeţul Mureş au desfăşurat, pe raza judeţului, sub coordonarea Parchetului de pe lângă Judecătoria Târgu Mureş, două percheziţii domiciliare pentru administrarea probatoriului într-un dosar penal privind săvârşirea infracţiunii de delapidare. Din cercetări, a reieşit că, în perioada ianuarie 2014-septembrie 2017, doi bărbaţi, de 53, respectiv 40 de ani, de pe raza judeţului Mureş, în calitate de casieri ai unei unităţi administrativ teritoriale, şi-au însuşit pe nedrept sume de bani din casieria unităţii, reprezentând taxe şi impozite locale, prin alterarea borderourilor desfăşurătoare ale încasărilor zilnice şi prin omisiunea inserării, cu ştiinţă, a chitanţelor în aceste acte, prejudiciind astfel bugetul instituţiei cu peste 540.000 lei", se arată într-un comunicat de presă al Inspectoratului de Poliţie al Judeţului Mureş, remis AGERPRES.
Potrivit IPJ Mureş, în urma percheziţiilor efectuate luni, faţă de cei doi bărbaţi s-a luat măsura preventivă a reţinerii pentru 24 de ore, urmând ca dosarul să fie înaintat Parchetului de pe lângă Judecătoria Târgu Mureş cu propunere de arestare preventivă.
La acţiune au participat poliţişti din cadrul Serviciului pentru Acţiuni Speciale Mureş. AGERPRES/(AS - autor: Dorina Matiş, editor: Diana Dumitru, editor online: Ada Vîlceanu)
