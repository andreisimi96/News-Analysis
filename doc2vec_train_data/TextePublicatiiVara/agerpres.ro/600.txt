Bucureşti, 31 mai /Agerpres/ - România va fi reprezentată de patru echipaje masculine la întrecerile Cupei Mondiale de canotaj de la Belgrad, programate de vineri până duminică, potrivit paginii de Facebook a Federaţiei Române de profil.
Echipajul de dublu rame este alcătuit din Marius-Vasile Cozmiuc şi Ciprian Tudosă, echipajul de dublu vâsle e format din Ioan Prundeanu şi Marian-Florian Enache, echipajul de patru rame îi cuprinde pe Mihai-Vasile Ţigănescu, Cosmin Pascari, Ştefan-Constantin Berariu şi Ciprian Huc, iar barca de opt plus unu e alcătuită din Vlad-Dragoş Aicoboae, Florin-Sorin Lehaci, Alexandru Matincă, Constantin Radu, Constantin Adam, Sergiu-Vasile Bejan, Cristi-Ilie Pîrghie, Alexandru-Cosmin Macovei şi Adrian Munteanu.
Antrenorul lotului este italianul Antonio Colamonici, iar antrenor federal e Dorin Alupei.
Vor fi prezenţi canotori din nu mai puţin de 42 de ţări, ţările cu cele mai multe echipaje fiind Olanda (22), Marea Britanie (21), China şi Germania (câte 20).
Startul se va da vineri la 10,00 (ora României), iar sâmbătă după-amiază şi duminică, până la ora 15,00, vor avea loc finalele.
Celelalte două concursuri de Cupa Mondială vor avea loc la Linz (21-24 iunie) şi la Lucerna (13-15 iulie).
AGERPRES (AS/autor: Mihai Ţenea, editor: Teodor Ciobanu, editor online: Anda Badea)
