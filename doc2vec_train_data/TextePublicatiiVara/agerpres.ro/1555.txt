Departamentul de Justiţie american a anunţat miercuri eliberarea în curând în Siria a unui american acuzat că a luptat pentru gruparea Stat Islamic (SI) şi deţinut de forţele americane în Irak de peste opt luni, relatează France Presse.
Într-o declaraţie, Departamentul de Justiţie (DoJ) a anunţat că a decis eliberarea în Siria, unde a fost luat prizonier, a unui combatant americano-saudit a cărui identitate nu a fost făcută publică.
Dar reprezentantul legal al acestuia, American Civil Liberties Union (ACLU), a declarat imediat că va lupta împotriva acestei decizii, denunţând un "mod ruşinos de a trata un cetăţean american".
"Guvernul a recunoscut că nu are niciun motiv să continue detenţia clientului nostru şi că el nu reprezintă o ameninţare. Dar, în loc să propună o eliberare în deplină siguranţă, ei vor să abandoneze un cetăţean american într-o ţară sfâşiată de război, fără nicio garanţie de protecţie", a declarat ACLU într-un comunicat. "Ceea ce guvernul oferă clientului nostru nu este o eliberare, este o condamnare la moarte", adaugă ACLU.
Decizia de a-l elibera pe bărbat este o schimbare neaşteptată după ce guvernul american a insistat de la capturarea sa în septembrie pe dreptul său de a-l deţine pe termen nelimitat, pe motiv că el a fost un "combatant inamic" în Siria în rândurile SI.
El este primul american presupus membru al SI capturat pe câmpul de luptă. Bărbatul, care nu a fost inculpat niciodată, a negat mereu că are legături cu SI.
Autorizată să-l reprezinte, ACLU a combătut cu succes decizia din urmă cu două luni de a-l transfera în Arabia Saudită fără acordul său. În aprilie, un tribunal din Washington a blocat acest transfer.
În declaraţia sa miercuri, DoJ a anunţat că armata americană i-a oferit bărbatului posibilitatea de a alege între a fi eliberat într-un oraş din Siria al cărui nume nu va fi dezvăluit sau a fi trimis în apropierea unei tabere pentru persoane strămutate în Siria.
Dar bărbatul "nu a ales între cele două locuri şi a spus că nu va accepta eliberarea". Prin urmare, "ministerul depune această notificare de intenţie de a-l elibera pe solicitant în oraşul specificat".
Eliberarea ar trebui să aibă loc după o perioadă de aşteptare de 72 de ore ordonată de tribunal. AGERPRES/(AS - autor: Sorin Calciu, editor: Gabriela Ionescu, editor online: Anda Badea)
