Cancelarul Germaniei, Angela Merkel, a cerut duminică deportarea mai rapidă a solicitanţilor de azil cărora li se resping cererile, informează DPA, care preia televiziunea ARD.
Declaraţia ei a fost făcută în contextul unui caz particular, care a provocat proteste în întreaga ţară: un solicitant de azil în vârstă de 20 de ani, din Kurdistanul irakian, a fost returnat sâmbătă în Germania, de unde fugise după ce ucisese prin strangulare o fată în vârstă de 14 ani. Poliţia din regiunea sa de origine a comunicat că el şi-a recunoscut fapta înainte de a fi extrădat. Cerea de azil a suspectului fusese respinsă de autorităţile germane în 2016, dar - beneficiind de asistenţă juridică - el a reuşit să evite deportarea.
"Acest caz arată cât este de important ca persoanele care nu au permis de şedere să primească rapid procedurile instanţelor administrative şi să poată fi trimise rapid acasă", a spus Merkel.
Şi ministrul de interne, Horst Seehofer, a apreciat, în comentarii publicate duminică de ziarul Bild, că "politica de azil în Germania trebuie refăcută fundamental. Încă nu avem un manual corespunzător pentru viitor". Potrivit presei, el urmează să prezinte marţi un plan cu 63 de puncte pentru rezolvarea problemei; printre alte măsuri propuse, migranţii fără documente ar urma să fie respinşi la frontieră, iar regulile pentru deportare să fie înăsprite. AGERPRES/(AS - editor: Marius Hosu, editor online: Adrian Dădârlat)
