Selecţionata Marocului a învins reprezentativa Slovaciei cu scorul de 2-1 (0-0), luni seara, la Geneva (Elveţia), într-un meci de pregătire pentru africani în perspectiva participării la Cupa Mondială de fotbal din Rusia (14 iunie - 15 iulie).
Jan Gregus (59) a deschis scorul pentru slovaci, dar ''Leii din Atlas'' au reuşit să întoarcă scorul prin golurile marcate de Ayoub El Kaabi (64) şi Younes Belhanda (74).
Africanii au dominat prima repriză şi au avut o bară, prin Hakim Ziyech. La slovaci, atacantul Adam Nemec (ex-Dinamo Bucureşti) a evoluat în repriza secundă
Sâmbătă, marocanii vor juca ultimul lor meci de pregătire, cu Estonia, la Tallinn.
În Rusia, Marocul face parte din Grupa B, alături de Portugalia, Spania şi Iran. Marocanii nu au mai participat la un turneu final al Cupei Mondiale din 1998.
La Geneva au evoluat echipele:
Slovacia: Sulla - Sekulic, Skriniar, Satka, Hubocan (Valjent, 79) - Kucka (Rusnak, 46), Hrosovsky (Lobotka, 58) - Duda, Hamsik (Pacinda, 46), Mak (Gregus, 46) - Duris (Nemec, 46).
Maroc: Bono - Achraf, Saiss (Da Costa, 46), Benatia, Mendyl (Harit, 46) - El Ahmadi (Ait Bennasser, 83), Boussoufa (Faycal Fajr, 75), Belhanda - N. Amrabat, Ziyech (Carcela, 75) , Boutaib (El Kaabi, 60).
A arbitrat Lionel Tschudi (Elveţia)
AGERPRES (editor: Mihai Ţenea, editor online: Anda Badea)
