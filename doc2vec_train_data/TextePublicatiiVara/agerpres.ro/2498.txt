Un copil de 9 luni, din Tulcea, a murit miercuri la Spitalul Clinic Judeţean de Urgenţă (SCJU) Constanţa, după ce a fost internat cu o afecţiune respiratorie, ulterior îmbolnăvindu-se de rujeolă de la un alt sugar spitalizat în acelaşi salon, potrivit cadrelor medicale.
Referitor la acest caz, conducerea spitalului judeţean a menţionat, joi, printr-un comunicat de presă, că în perioada 15-21 mai, în secţia Pediatrie a unităţii medicale a fost internat un minor din Tulcea, pentru o afecţiune respiratorie. În aceeaşi zi a fost internat, în acelaşi salon, un sugar tot cu patologie respiratorie dar la care, pe 17 mai, a debutat o erupţie sugestivă de rujeolă.
În urma acestei situaţii, copilul din Tulcea a fost transferat la Spitalul de Boli Infecţioase Constanţa unde, ulterior, a fost confirmat diagnosticul de rujeolă.
"Pe 29 mai a.c, minorul din Tulcea a fost internat din nou în secţia Pediatrie din cadrul SCJU Constanţa, trimis fiind de la Spitalul de Boli Infecţioase. În urma examenului clinic şi al radiografiei, medicii din cadrul SCJU au stabilit diagnosticul de insuficienţă respiratorie severă, bronhopneumonie şi rujeolă în evoluţie. Pacientul a fost intubat, ventilat, monitorizat şi tratat medicamentos însă, din nefericire şi în ciuda eforturilor depuse de către medici, a decedat pe 13.06", se menţionează în comunicat.
Reprezentanţii SCJU "Sf. Apostol Andrei" Constanţa au precizat că pacienţii cu rujeolă în formă gravă (şi cu alte boli asociate) sunt direcţionaţi către SCJU deoarece, la nivelul regiunii Dobrogea, spitalul judeţean este singurul care asigură terapia intensivă complexă. Conform procedurilor, pacienţii cu boli infecţioase sunt izolaţi, respectându-se toate normele legale în vigoare. AGERPRES/(AS - autor: Nona Jalbă, editor: Karina Olteanu, editor online: Ada Vîlceanu)
