România va avea reprezentanţi în finalele probelor de dans aerobic şi trio la Campionatele Mondiale de gimnastică aerobică de la Guimaraes (Portugalia), după evoluţiile de vineri, prima zi a calificărilor.
La dans aerobic, România (Sandra Dincă, Isabela Dumitraşcu, Mădălina Cioveie, Ioana Andreea Darie, Cristina Nedelcu, Steliana Stoenescu, Flavia Sentea, Denisa Ganea) a ocupat locul 4 în calificări, cu 17,850 puncte, devansată de Coreea de Sud, 18,250 puncte, China, 17,950 puncte, şi Rusia, 17,950 puncte.
În calificările de la trio, Andreea Bogati, Marian Broţei şi Mihai Alin Popa (România 2) a terminat pe locul 4, cu 21,827 puncte, primele trei poziţii fiind ocupate de Rusia 2, 22,016 puncte, China 1, 21,875 puncte, şi Vietnam, 21,872 puncte. România 1 (Isabela Dumitraşcu, Sandra Dincă şi Flavia Sentea) a ratat finala după ce s-a clasat pe 11, cu 20,633 puncte.
Lotul României este format din Dacian Barna, Gabriel Bocşer, Mihai Popa, Marian Broţei, Andreea Bogati, Andreea Darie, Mădălina Cioveie, Denisa Ganea, Isabela Dumitraşcu, Flavia Sentea, Sandra Dincă, Steliana Stoenescu şi Cristina Nedelcu. Din delegaţie mai fac parte Cristina Dulgheroiu (antrenor), Alina Drăgan (arbitru), Cristiana Spînu (arbitru), Carmencita Constantin (şef de delegaţie) şi Maria Fumea (membru Comitet Tehnic).
AGERPRES (AS-editor: Mihai Ţenea, editor online: Daniela Juncu)
Sursa foto:  Federația Română de Gimnastică  / Facebook
