Agenţia rusă pentru reglementarea telecomunicaţiilor Roskomnadzor a anunţat luni că i-a cerut companiei Apple să înceteze distribuţia în Rusia a mesageriei Telegram, dându-i o lună pentru a executa cererea, sub ameninţarea unor "posibile" măsuri de retorsiune, informează AFP şi Interfax.
Într-un comunicat, Roskomnadzor informează că i-a cerut Apple să înceteze să mai propună mesageria Telegram utilizatorilor ruşi ai magazinului de aplicaţii AppStore şi (i-a cerut) să blocheze notificările trimise prin Telegram, ceea ce înseamnă că utilizatorii nu vor mai putea primi alerte în cazul unui nou mesaj.
Directorul Roskomnadzor, Aleksandr Jarov, a precizat pentru Interfax că Apple are la dispoziţie o lună pentru a se conforma. "Pentru că este o companie transnaţională, cu un grad ridicat de birocraţie, aşteptăm un răspuns în termen de o lună", a declarat el.
Jarov a refuzat să precizeze ce măsuri preconizează Roskomnadzor împotriva Apple în cazul în care compania americană nu se va conforma cererii sale, afirmând că nu doreşte să facă pronosticuri cu privire la reacţia Apple. "Atunci când va veni răspunsul, vom şti ce avem de făcut", a spus el.
Justiţia rusă a ordonat la mijlocul lui aprilie blocarea Telegram atâta vreme cât aplicaţia nu va furniza serviciilor de securitate codurile pentru citirea mesajelor utilizatorilor săi, ceea ce aceasta a refuzat să facă. Cu toate acestea, Telegram a reuşit să ocolească acest blocaj şi rămâne în general accesibilă în Rusia.
Fondată în 2013 de fraţii Pavel şi Nikolai Durov, creatorii extrem de popularei reţele sociale ruse VKontakte, Telegram numără astăzi circa 200 de milioane de utilizatori în lume, dintre care 7% în Rusia.AGERPRES/(AS - editor: Adriana Matcovschi, editor online: Adrian Dădârlat)
