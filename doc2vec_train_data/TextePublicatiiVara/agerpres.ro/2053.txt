Peste cinci sute de tineri liceeni au participat la atelierele "Ce auzim când ascultăm muzică?", un proiect al Concursului "George Enescu", lansat cu scopul de a antrena publicul tânăr în aprecierea interpretării în muzica clasică şi de a creşte apetitul adolescenţilor şi tinerilor pentru acest gen muzical.
Proiectul "Ce auzim când ascultăm muzică?" s-a derulat în perioada 4 - 8 iunie la Colegiile Naţionale Gheorghe Lazăr, Sfântul Sava, Gheorghe Şincai şi Mihai Viteazul.
Potrivit unui comunicat al organizatorilor, transmis luni AGERPRES, atelierele au fost extrem de vii, majoritatea participanţilor afirmând că au ascultat muzică clasică, dar mai degrabă conjunctural nu activ şi că preferă înregistrările şi mai puţin concertele.
"Muzicianul Paul Ilea şi actorul Marius Manole au discutat despre câteva dintre elementele care caracterizează interpretarea: tempo, frazare, nuanţare, claritatea sunetului, tehnică şi stăpânirea instrumentului într-un atelier interactiv, cu exemplificări video şi live, folosind comparaţii între teatru şi muzică. (...) În timpul dialogului, tinerii au identificat singuri criterii de apreciere a muzicii clasice şi au primit cu multă curiozitate informaţiile despre modul în care epocile îşi pun amprenta pe muzica produsă. Abordarea informală, mixul inedit de clasic şi modern, combinate cu urmărirea unei structuri clare au fost apreciate şi de profesorii liceelor vizitate care şi-au manifestat deschiderea pentru viitoare întâlniri", precizează sursa citată.
Directorul Concursului şi Festivalului "George Enescu", Mihai Constantinescu, speră că atelierele vor putea fi reluate din toamnă în mai multe licee din Bucureşti şi din ţară.
"Ne dorim să găsim resursele de a promova acest tip de dialog deschis despre muzica clasică, la intersecţia dintre genuri şi dintre lumi. În felul acesta, sperăm să apropiem mai mult publicul tânăr de experienţa sălii de concerte şi a muzicii clasice. Suntem optimişti după aceste întâlniri, dar şi realişti, în sensul că ştim că dialogul nostru s-a purtat deocamdată într-un laborator", a spus Constantinescu, citat în comunicat.
Temele testate în dialogul cu tinerii vor constitui baza pentru realizarea unei serii de filme educative despre interpretare în muzica clasică. Acestea vor fi lansate în preajma începerii Concursului "George Enescu" ca element de suport pentru melomani şi pentru tinerii care doresc să ia parte la concertele şi recitalurile din Concursul "George Enescu".
"Am reţinut ideea lansată de tineri privind promovarea mai directă a evenimentelor de muzică clasică către adolescenţi şi ne vom gândi la variante de a ajunge mai aproape de ei, pentru a-i ajuta să includă concertele clasice pe agenda lor", a declarat Mihai Constantinescu.
Ajuns la cea de a XVI-a ediţie, Concursul Internaţional "George Enescu" se desfăşoară în perioada 1 - 23 septembrie, la Bucureşti, prestaţia şi compoziţiile concurenţilor urmând a fi evaluate de un juriu internaţional din care fac parte personalităţi importante ale muzicii clasice internaţionale, precum: Philippe Entremont, Pierre Amoyal, Salvatore Accardo, Jean Jacques Kantorow, Viktor Tretiakov, Peter Jablonski, David Geringas, Zygmunt Krauze, Arto Noras, Myung-Whun Chung, Raphael Wallfisch, Jian Wang, Marin Cazacu, Remus Azoiţei, Dan Dediu, Silvia Marcovici şi alţii.
Toate etapele Concursului Enescu 2018 - Etapa I, a II-a şi a III-a, semifinala pentru cele trei secţiuni de concurs (secţiunea Violoncel, secţiunea Vioară şi secţiunea Pian) - sunt deschise pentru public, la fel şi Galele finale cu orchestră (Finala la Violoncel - 11 septembrie 2018, Finala la Vioară - 17 septembrie 2018 şi Finala la Pian - 23 septembrie 2018) şi au loc la Ateneul Român.
Ediţia din 2018 a Concursului Internaţional "George Enescu" a atras un număr record de tineri artişti. S-au înscris 400 de tineri muzicieni din 46 de ţări de pe cinci continente, în creştere cu 26% faţă de ediţia anterioară, consemnându-se şi cea mai ridicată participare românească din istoria concursului. AGERPRES/(AS - autor: Daniel Popescu, editor: Andreea Rotaru, editor online: Anda Badea)
