Dorina Rusu, membru al Consiliului Naţional al Audiovizualului, s-a autosesizat în legătură cu afirmaţiile preşedintelui PSD, Liviu Dragnea, făcute duminică la Antena 3 şi cu faptul că moderatorul emisiunii nu a intervenit.
"Pe tot parcursul emisiunii, Liviu Dragnea a făcut afirmaţii grave, pentru care nu a adus niciun fel de dovezi, iar moderatorul emisiunii nu a intervenit în niciun fel pentru a echilibra situaţia. Preşedintele Partidului Social Democrat şi al Camerei Deputaţilor a ameninţat procurorii şi pe preşedintele ţării, a declarat că UE şi NATO 'au finanţat statul paralel', a făcut afirmaţii mincinoase la adresa unor ONG-uri şi a lăsat să se înţeleagă că, dacă lucrurile în justiţie nu vor merge aşa cum vrea PSD, vor veni la Bucureşti şi mai mulţi manifestanţi, care vor rămâne cât va fi nevoie", se arată într-un comunicat al Dorinei Rusu transmis, marţi, AGERPRES.
Aceasta mai spune că afirmaţiile liderului PSD "amintesc de anul 1990, când FSN a scos în stradă muncitorii de la IMGB pentru a face ordine, iar minerii au fost chemaţi la Bucureşti pentru a curăţa Piaţa Universităţii de elementele turbulente şi pentru a devasta sediile celor 'vânduţi străinilor' (partidele de opoziţie şi ziarele care scriau împotriva FSN)".
Potrivit sursei citate, nici de această dată, moderatorul emisiunii nu a intervenit şi, dacă un lider politic răspunde în faţa alegătorilor pentru declaraţiile sale, un jurnalist este obligat să respecte legislaţia audiovizualului. AGERPRES/(AS - autor: Daniel Alexandru Florea, editor: Florin Marin, editor online: Irina Giurgiu)
