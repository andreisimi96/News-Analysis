Avocatul Poporului s-a sesizat din oficiu în cazul copilului în vârstă de 9 ani, din Bucureşti, care şi-a înjunghiat mortal bunica. Sesizarea din oficiu vizează posibila încălcare a art. 49 din Constituţia României privind protecţia copiilor şi a tinerilor.
"Posturile de televiziune DIGI 24, PROTV şi ANTENA 3 au difuzat, în 29 mai 2018, reportaje în care au relatat faptul că bunica i-a cerut copilului să-şi facă temele şi să nu se mai joace la calculator, iar acesta a ripostat, lovind-o de mai multe ori, în zona gâtului, cu un cuţit de bucătărie. După comiterea crimei, la care se pare că ar fi asistat şi fratele său în vârstă de 7 ani, copilul agresor a sunat la 112, anunţând cele întâmplate şi cerând ajutor", se arată într-un comunicat al Avocatului Poporului transmis, vineri, AGERPRES.
În informaţiile prezentate a reieşit faptul că minorul era diagnosticat cu ADHD, manifesta un comportament agresiv cu cei din jur şi nu urma un tratament medicamentos, iar în urmă cu un an l-ar fi lovit pe fratele său mai mic cu o piatră, spărgându-i capul. AGERPRES/(AS - autor: Daniel Alexandru Florea, editor: Mihai Simionescu, editor online: Ada Vîlceanu)
