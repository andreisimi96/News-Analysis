Ministrul Afacerilor Interne, Carmen Dan, i-a asigurat pe suporterii dinamovişti că noul stadion al grupării din Şoseaua Ştefan cel Mare va fi construit, chiar dacă nu atât de repede cum îşi doresc ei.
"Ca ministru, şi în special ca prima femeie ministru de Interne, nu aş fi crezut că voi avea ocazia să vorbesc atât de mult despre Dinamo în mandatul meu. Şi spun asta nu pentru că nu ar fi onorant să vorbesc despre Dinamo, ci pentru că eu consider că cele mai credibile voci să vorbească despre Dinamo sunt sportivii care au făcut şi fac performanţă pentru acest club. Dar contextul de anul trecut a făcut ca Dinamo să fie un subiect prioritar al agendei mele, iar asta pentru că mi-am dorit ca acest club să se întoarcă mai mult spre suporterii săi şi să le îndeplinească un vis. Acela de a avea o arenă nouă, modernă, pe măsura aşteptărilor celor care iubesc Dinamo. Tuturor suporterilor dinamovişti le spun că proiectul noului stadion merge mai departe. Poate nu atât de repede cum ne-am dorit noi, dar vă asigur că acest modern stadion va exista", a spus Carmen Dan, prezentă la gala de la Opera Naţională Bucureşti în cadrul căreia Clubul Sportiv Dinamo a sărbătorit 70 de ani de existenţă.
Prezentă la eveniment, Ioana Bran, ministrul Tineretului şi Sportului, a declarat la rândul ei că noul stadion Dinamo va fi construit şi va rămâne României după încheierea Campionatului European din 2020. "Stadionul Dinamo se află printre cele patru care vor fi modernizate pentru EURO 2020. Este adevărat că nu a luat startul la fel ca celelalte, dar deja lucrurile se mişcă. Important este să se construiască şi să rămână României după 2020. Chiar azi am avut a treia şedinţă a Comitetului Interministerial din acest an. Lucrurile merg în linie dreaptă, deja discutăm punctual şi aplicat pe probleme. Fiecare instituţie îşi cunoaşte atribuţiile şi pot spune că suntem în grafic", a explicat Ioana Bran.
România a primit organizarea a patru meciuri din cadrul Campionatul European din 2020 pe Arena Naţională din Capitală. UEFA obligă ţările organizatoare să pună la dispoziţie alte patru stadioane la standarde internaţionale pentru antrenamentele oficiale ale echipelor naţionale. Cele patru arene pe care România le-a ales pentru a le moderniza sunt Arcul de Triumf, Steaua, Rapid şi Dinamo.
Din motive juridice, lucrările la stadionul Dinamo vor întârzia, noua arenă din Şoseaua Ştefan cel Mare urmând să fie construită pe un alt amplasament, în locul velodromului. Vicepremierul Paul Stănescu a admis la 12 martie că este posibil ca stadionul Dinamo să nu fie finalizat până la începerea EURO 2020. El a precizat că variante de rezervă sunt arenele din Ploieşti, Giurgiu, Voluntari şi Mogoşoaia.
AGERPRES (editor: Marius Ţone, editor online: Anda Badea)
