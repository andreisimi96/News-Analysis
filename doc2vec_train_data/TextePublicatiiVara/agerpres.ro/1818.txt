MAE pune la dispoziţia cetăţenilor români "Ghidul pentru Campionatul Mondial de Fotbal 2018", care prezintă o serie de informaţii utile pentru desfăşurarea în bune condiţii a călătoriei în străinătate, precum şi o serie de norme de conduită impuse în incinta stadioanelor din Federaţia Rusă, gazda evenimentului fotbalistic.
Potrivit unui comunicat al MAE transmis vineri AGERPRES, "Ghidul pentru Campionatul Mondial de Fotbal 2018"poate fi consultat pe pagina web a MAE, la rubrica "Sfaturi de călătorie", secţiunea "Ghiduri de călătorie" (www.mae.ro), precum şi pe pagina de Facebook a Departamentului Consular din cadrul Ministerului Afacerilor Externe.
MAE reaminteşte cu acest prilej că cetăţenii români care călătoresc în străinătate au la dispoziţie aplicaţia "Călătoreşte în siguranţă", care poate fi descărcată de pe website-ul MAE ( www.mae.ro/app_cs ) pe orice telefon mobil de tip smartphone cu sistem de operare Android sau iOS. Aplicaţia oferă informaţii, sfaturi de călătorie şi posibilitatea de alertare în cazul în care apar situaţii speciale în ţara în care aceştia se află. După descărcarea aplicaţiei se recomandă efectuarea unei actualizări.
