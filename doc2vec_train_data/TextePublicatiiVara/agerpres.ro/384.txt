Cântăreaţa şi compozitoarea Marie Fredriksson, jumătatea formaţiei suedeze Roxette, înfiinţată împreună cu Per Gessle în 1986, s-a născut la 30 mai 1958. Marie Fredriksson şi Per Gessle au cunoscut succesul internaţional începând cu sfârşitul anilor '80 şi la începutul anilor '90 cu o serie de hituri, care au intrat în top 10 US, precum ''It Must Have Been Love'', ''Listen to Your Heart'', ''The Look'', ''Joyride'' şi ''Dangerous''.
Marie Fredriksson s-a născut în localitatea Össjö, fiind cea mai mică din cei cinci copii. Familia s-a mutat mai târziu în micul orăşel Östra Ljungby, unde părinţii îşi găsiseră de muncă. Interesul ei pentru muzică a crescut în anii adolescenţei când i-a descoperit pe deja consacraţii Joni Mitchell, The Beatles şi Deep Purple. La 17 ani, s-a înscris la un liceu de muzică şi a început să performeze în cadrul teatrului local, potrivit www.dailyroxette.com .
În 1978, l-a întâlnit pe Stefan, cu care s-a mutat în oraşul Halmstad şi căruia i s-a alăturat, în cadrul formaţiei sale Strul, care a devenit mai târziu Mamas Barn, potrivit www.europopmusic.eu. Nu a avut succes cu niciuna dintre ele. Un alt prieten de-al său împărţea un studio de repetiţii cu Per Gessle, care ascultând-o i-a aranjat o audiţie cu faimosul producător suedez Lasse Lindbom. Impresionat de vocea ei, acesta i-a oferit Mariei un contract. Aşa a început cariera solo a Mariei Fredriksson.
Lasse Lindbom i-a propus să înregistreze un duet împreună, ''Sĺ nära nu'', fapt ce a dus la integrarea ei în Lasse Lindbom Band. Per Gessle a început să o încurajeze să înceapă o carieră solo. În cele din urmă, Fredriksson a acceptat şi a înregistrat primul său album solo ''Het vind'', ''Ännu doftar kärlek'' fiind primul single, potrivit www.dailyroxette.com .
Lasse, Marie, Per şi Mats ''MP'' Persson au înfiinţat o nouă trupă numită ''Spännande Ostar'' (''Exciting Cheeses''), susţinând concerte în cluburi. Mai târziu, Lasse şi Marie au început să lucreze la realizarea celui de-al doilea album. Albumul a fost lansat în 1986, fiind intitulat ''Den sjunde vĺgen''. În acelaşi an, Marie Fredriksson şi Per Gessle au înfiinţat trupa Roxette. Cei doi au avut un prim succes în Suedia, cu melodia ''Neverending love'', care însă nu a trezit nici un interes în străinătate.
Un nou album solo - ''Efter stormen'' - a înregistrat în 1987.
În 1989, Roxette a avut, în SUA, un neaşteptat succes cu ''The look''. Aproape peste noapte, Fredriksson şi Gessle s-au văzut transformaţi din doi cântăreţi suedezi în artişti internaţionali care au început să-şi promoveze muzica în turnee, vânzând milioane de copii şi primind numeroase premii.
Marie Fredriksson s-a întors la cariera ei solo, în 1992, înregistrând albumul ''Den ständiga resan'' (''The Eternal Journey''). Albumul a fost auto-portretul său muzical, fiind scris ca un jurnal, cu melodii personale conţinând melodii despre viaţa ei, sentimente şi relaţii, potrivit www.dailyroxette.com. Melodia ''Ett enda liv'' a avut ca subiect sinuciderea unui bun prieten al cântăreţei.
În timpul turneului mondial ''Joyride'' susţinut de Roxette în Australia, în 1992, Marie l-a întâlnit pe Mikael Bolyos, un cântăreţ, compozitor, pianist şi chitarist suedez, prieten al formaţiei. Peste trei zile cei doi erau logodiţi, iar un an mai târziu, la 29 aprilie 1993 se năştea fiica lor Inez Josefin. Cei doi s-au căsătorit în 1994. Cel de-al doilea copil, Oskar Mikael s-a născut la 26 noiembrie 1996.
Marie Fredriksson a înregistrat, în 1996, un nou album solo ''I en tid som vĺr'' (''In a Time Like Ours''). În 1998 şi 1999, Fredriksson a lucrat împreună cu Gessle la un nou album Roxette, ''Have A Nice Day''. În 2000, Marie a lansat un album ''greatest hits'' sub titlul ''Äntligen - Marie Fredrikssons bästa 1984-2000''. Lansarea albumului a fost urmată de un turneu, lansat ulterior pe CD/DVD ''Äntligen - Sommarturné'', care s-a vândut în peste 350.000 de albume. Două single-uri au fost lansate de pe acest album ''Äntligen'' şi ''Det som var nu''.
În 2002, Marie Fredriksson a fost diagnosticată cu tumoare pe creier, care s-a dovedit a fi malignă. A fost operată şi a îndurat luni de zile de chimioterapie şi radioterapie, pierzându-şi în cele din urmă capacitatea de a citi şi număra, vederea i-a fost afectată, precum şi o serie de mişcări ale părţii drepte a corpului, www.europopmusic.eu . La şase luni de la diagnostic, ea şi soţul său au început să lucreze la primul său album în limba engleză. Marie a dat numele albumului - ''Change'' (2004).
Sursa foto:  Marie Fredriksson / Facebook
În octombrie 2005, cântăreaţa spunea că ''au fost trei ani extrem de dificili'', declarând ulterior într-un interviu cu Jens Peterson publicat în ''Aftonbladet'' că este sănătoasă. "Nu mai urmez nici un tratament'', notează www.dailyroxette.com .
Marie Fredriksson şi Per Gessle s-au reunit la 23 octombrie 2009, susţinând un concert la Night of the Proms. În 2010, Roxette s-a reîntors pe scena muzicii susţinând un mini turneu în Europa. Primul turneu al formaţiei după aproape 15 ani a început în martie 2011. Un nou single ''She's Got Nothing On (But The Radio)'' a fost lansat în ianuarie 2011 şi un nou album ''Charm School'' a fost lansat la 11 februarie 2011. Turneul de promovare al albumului ''Charm School'' a avut un mare succes continuând până la sfârşitul lui 2012. În martie 2012, a fost lansat noul album Roxette - ''Travelling'', fapt care a coincis cu noul video şi single ''It's Possible''.
În 2007 a cântat în patru piese de pe albumul soţului său, ''A family affair''.
Marie Fredriksson a lansat în 2013, un nou album, intitulat ''Nu!''. În 2015 şi-a lansat volumul autobiografic ''Kärleken till livet'' (''Love for Life'') scris împreună cu autoarea Helena von Zweigbergk, potrivit www.dailyroxette.com .
În aprilie 2016, în urma recomandărilor medicale primite de Marie Fredriksson, ultima parte a turneului european dedicat celor 30 de ani de activitate a formaţiei a fost anulat. În iunie 2016 a fost lansat un nou album Roxette ''Good Karma'' primul single de acest album fiind ''It Just Happens''.
Marie Fredriksson a găsit resurse să treacă peste momentele dificile din 2016 şi a lansat la 30 mai 2017, pentru prima dată, o melodie jazz, alături de doi muzicieni suedezi ai genului, Magnus Lindgren (saxofon) şi Max Schultz (chitară), intitulată ''Alone Again''. AGERPRES/(Documentare-Irina Andreea Cristea; editor: Marina Bădulescu, editor online: Adrian Dădârlat)
