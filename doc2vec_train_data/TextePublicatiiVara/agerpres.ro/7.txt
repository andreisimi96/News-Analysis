PSD Harghita nu este de acord cu cei care au părăsit partidul şi consideră că aceste plecări nu afectează stabilitatea partidului şi nici majoritatea parlamentară PSD - ALDE, a declarat, sâmbătă, pentru AGERPRES, liderul organizaţiei, Mircea Duşa.
"Legat de plecările din partid, Organizaţia PSD Harghita nu este de acord şi nu apreciază faptul că unii colegi ai noştri au părăsit partidul. Atunci când eşti trimis în Parlament pe o anumită listă parlamentară şi susţinut de un partid şi candidezi cu nişte obiective cu care te angajezi în faţa poporului român nu este normal ca la jumătatea mandatului să părăseşti partidul. Sigur că aceste plecări izolate din partid nu afectează stabilitatea partidului şi nici majoritatea parlamentară PSD - ALDE", a precizat Mircea Duşa.
El a spus că principala preocupare a PSD şi a coaliţiei este punerea în aplicare a programului de guvernare, iar mesajul este de unitate în partid.
"Considerăm că principala preocupare a PSD şi a coaliţiei de guvernare trebuie să fie aceea a înfăptuirii obiectivelor din programul de guvernare. De aceea, discuţiile pe care le-am purtat în interiorul organizaţiei de la Harghita au fost în acest sens - să ţinem aproape, să fim uniţi şi să înfăptuim obiectivele din programul de guvernare şi facem apel la toţi colegii noştri ca în zilele următoare mesajul să fie acela de unitate, de a transpune obiectivele pe care ni le-am asumat în campanie", a adăugat Duşa.
În ultima săptămână, deputaţii Gabriela Podaşcă, Mircea Dobre, Cătălin Nechifor, Nicolae Bănicioiu şi-au anunţat plecarea din PSD şi trecerea la Pro România, formaţiune condusă de Victor Ponta. AGERPRES/(AS - autor: Alina Novăceanu, editor: Andreea Rotaru, editor online: Simona Aruştei)
