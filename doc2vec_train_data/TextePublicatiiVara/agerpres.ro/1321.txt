Preşedintele francez Emmanuel Macron a refuzat să comenteze în legătură cu tonul convorbirii telefonice avute cu omologul său american Donald Trump săptămâna trecută, explicând că discuţiile sale cu Trump şi cu alţi lideri sunt precum cârnaţii: e mai bine să nu le fie cunoscut conţinutul, notează Reuters.
Marţi, în timpul unei conferinţe de presă în compania premierului israelian Benjamin Netanyahu, Macron a fost întrebat despre o relatare de luni a CNN conform căreia o discuţie telefonică cu Trump săptămâna trecută a decurs 'îngrozitor'.
Împrumutând un citat faimos din cancelarul prusac Otto von Bismarck, Macron şi-a rezumat politica de a se abţine de la comentarii 'off-the-record' despre discuţiile sale cu liderii altor state. 'Aşa cum Bismarck obişnuia să spună, dacă le-am explica oamenilor cum sunt făcuţi cârnaţii, e puţin probabil că i-ar mai mânca', a răspuns Macron.
'Aşadar, îmi place atunci când oamenii văd preparatul servit, dar nu sunt convins că comentariile din bucătărie ajută la livrarea sau consumarea lui', a adăugat preşedintele francez.
Un comunicat al preşedinţiei franceze despre discuţia de săptămâna trecută nota că Macron i-a transmis lui Trump că decizia sa de a impune tarife la importurile de oţel şi aluminiu din statele aliate ale SUA este atât 'ilegală', cât şi 'o greşeală'.
Comunicatul mai scurt al Casei Albe despre aceeaşi convorbire afirma că ea s-a axat pe comerţ şi imigraţie, fără a da alte detalii.
'Macron a crezut că va putea să-şi spună părerea, bazându-se pe relaţia lor. Dar Trump nu poate suporta să fie criticat în felul ăsta. A ieşit rău. A fost groaznic', a citat postul CNN o sursă neidentificată.
Macron, îngrozit de frecventele comentarii 'off-the-record' ale predecesorului său Francois Hollande către jurnalişti, a ţinut presa la distanţă după alegerea sa în 2017 şi le-a interzis colaboratorilor săi să dea amănunte din culise despre preşedinţia sa.
'Puteţi merge să-i întrebaţi pe oameni care fac comentarii, dar aici, la Paris, nu facem comentarii despre cum s-au petrecut lucrurile sau despre cât de fierbinţi, reci, calde sau groaznice sunt. Pur şi simplu mergem înainte şi acţionăm', a afirmat Macron.
Preşedintele francez a mai spus că va avea o discuţie 'utilă' şi 'sinceră' cu omologul său american la summitul G7 din Canada, din zilele de 7-8 iunie, atât în privinţa temelor în care sunt de acord, cât şi a celor în dezacord. AGERPRES/(AS - autor: Irina Cristea, editor: Gabriela Ionescu, editor online: Anda Badea)
