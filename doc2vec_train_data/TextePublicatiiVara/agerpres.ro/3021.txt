Cel puţin 270.000 de sirieni au fost nevoiţi să-şi părăsească locuinţele în ultimele două săptămâni din cauza luptelor din provincia Deraa, situată în sudul Siriei, a anunţat luni Înaltul Comisariat al ONU pentru Refigiaţi (UNHCR), citat de AFP şi dpa.
''Ne aşteptam ca numărul persoanelor strămutate să atingă 200.000, dar el deja a depăşit 270.000 într-un timp record'', a declarat la Amman un purtător de cuvânt al UNHCR, Mohammed Hawari.
Forţele armate siriene şi ale aliaţilor Damascului au lansat, la 19 iunie, o ofensivă asupra poziţiilor rebelilor din regiunea siriană Deraa. Provincia se află de-a lungul frontierei cu Iordania.
Iordania, care adăposteşte deja aproximativ 1,2 milioane de refugiaţi sirieni, şi-a închis graniţa sa nordică în 2016 şi a anunţat că o va menţine închisă după ce a început ofensiva forţelor guvernamentale siriene.
Conflictul militar din Siria s-a soldat din martie 2011 cu peste 350.000 de morţi, iar milioane de persoane au fost nevoite să-şi părăsească locuinţele. AGERPRES/(AS - autor: Tudor Martalogu, editor: Ionuţ Mareş, editor online: Simona Aruştei)
