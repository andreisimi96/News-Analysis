Ministrul britanic pentru Brexit, David Davis, a acuzat miercuri Comisia Europeană că pune în joc siguranţa cetăţenilor europeni prin ''dogmatism'', dorind să excludă Regatul Unit din proiecte-cheie de securitate şi apărare, informează France Presse.
Davis a criticat în special ameninţarea Bruxellesului de a exclude Londra din programul european de navigaţie prin satelit Galileo, după Brexit, deoarece aceasta ar însemna schimbul de date sensibile cu o ţară non-membră a UE, într-un discurs rostit în centrul Londrei.
Marea Britanie a contribuit cu "sute de milioane de lire sterline" la dezvoltarea Galileo, alternativă europeană la GPS-ul american ce urmează a fi pe deplin operaţională în 2026, a declarat ministrul.
Dacă companiile britanice sunt excluse, Galileo va avea "până la trei ani de întârziere" şi va costa "câteva miliarde de euro mai mult", a adăugat el, apreciind că, dacă acţionează în acest fel, Comisia Europeana "îşi trage un glonţ în picior".
"Acelaşi lucru se poate întâmpla şi cu noul fond european de apărare", la care Regatul Unit contribuie "semnificativ", a declarat ministrul.
Apreciind că în legătură cu aceste chestiuni, UE se bazează pe "precedente" şi "ipoteze inutile" pentru a determina cum ar trebui sa coopereze cu terţe ţări, el a denunţat "răspunsurile dogmatice (care) nu ajută pe nimeni" .
Ministrul a pledat în schimb pentru o "relaţie de încredere" între UE şi Regatul Unit şi menţinerea nivelului actual de cooperare în domeniul securităţii.
"Ştim că lucrurile trebuie să se schimbe odată cu plecarea noastră din UE, dar asta nu poate fi în detrimentul securităţii cetăţenilor", a susţinut el. AGERPRES/(AS - autor: Sorin Calciu, editor: Gabriela Ionescu, editor online: Gabriela Badea)
