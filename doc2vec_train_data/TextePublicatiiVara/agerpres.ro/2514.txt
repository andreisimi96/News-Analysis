Trimisul special al ONU pentru Siria, Staffan de Mistura, vrea să obţină sprijin din partea puterilor regionale şi globale pentru a lansa discuţii pentru reforma Constituţiei siriene, informează dpa, citând o declaraţie făcută de acesta joi în faţa reporterilor la Geneva.
Lunea şi marţi, Staffan de Mistura se va întâlni la Geneva cu reprezentanţii Rusiei şi Iranului, care îl sprijină pe preşedintele sirian Bashar al-Assad, precum şi ai Turciei, care îi susţine pe rebelii sirieni.
O săptămână mai târziu, trimisul ONU intenţionează să se întâlnească cu oficiali din Marea Britanie, Franţa, Germania, Iordania, Arabia Saudită şi Statele Unite.
De Mistura vrea de asemenea să se consulte separat cu guvernul sirian şi cu opoziţia.
De Mistura a declarat că un astfel de proces constituţional ar fi "un element de construcţie cheie" pentru a pune capăt războiului sirian prin discuţii, şi nu prin forţă militară.
În ianuarie, Rusia a găzduit o conferinţă la Soci la care au participat guvernul sirian şi grupuri moderate ale opoziţiei. Rezultatul a fost un plan pentru un comisie de reformă constituţională care să includă ambele părţi.
Partea opoziţiei siriene care a boicotat reuniunea de la Soci a anunţat ulterior că va coopera cu o astfel de comisie atât timp cât va fi sub auspiciile ONU.
"Acesta este un efort ce aparţine sirienilor, condus de sirieni şi facilitat de ONU, pe care noi îl încercăm şi intenţionăm să îl continuăm", a subliniat Staffan de Mistura joi.
Trimisul ONU a avertizat faţă de aşteptările legate de un progres major, dar a adăugat că "progresul este posibil şi ceva se mişcă în această direcţie, iar noi valorificăm". AGERPRES/(AS - autor: Sorin Calciu, editor: Ionuţ Mareş, editor online: Gabriela Badea)
