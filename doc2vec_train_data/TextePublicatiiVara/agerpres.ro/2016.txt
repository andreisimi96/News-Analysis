Cel puţin 15 membri ai forţelor de securitate din Afganistan au fost ucişi luni dimineaţa, după ce militanţi talibani au atacat un post de securitate în nordul provinciei Kunduz, au anunţat oficiali afgani, informează dpa.
Incidentul a avut loc în districtul Qala-e Zal, când mai mulţi oameni s-au adunat pentru masa de dinainte de răsărit, înainte de a continua postul Ramadanului, a precizat pentru agenţia de presă germană Aminullah Ayaddin, un membru al consiliului de provincie. Zece militari şi cinci poliţişti au fost ucişi.
"O baie de sânge a avut loc în Kunduz şi guvernul este îngrijorat în legătură cu armistiţiul", a spus Sadat, cu referire la anunţul făcut de guvernul afgan la sfârşitul săptămânii trecute privind o încetare unilaterală a focului în confruntarea cu militanţii talibani.
Sadat a confirmat, de asemenea, că cel puţin 28 de poliţişti au fost ucişi într-un atac al talibanilor comis sâmbătă într-o altă zonă a aceluiaşi district.
Între timp, oficiali de la Departamentul pentru Educaţie din Jalalabad, capitala provinciei estice Nangarhar, au fost de asemenea atacaţi luni dimineaţa, primele detalii nefiind ale atacului nefiind deocamdată foarte clare.
Preşedintele Afganistanului, Ashraf Ghani, a declarat joia trecută că forţele afgane de securitate vor suspenda toate "manevrele ofensive" împotriva combatanţilor talibani, exceptându-i pe militanţii din gruparea jihadistă Stat Islamic (SI), până în data de 20 iunie.
Oricum, mişcarea talibană a anunţat o încetare a focului pe o durată de numai trei zile, începând de sâmbătă, care să acopere celebrarea Eid, care marchează sfârşitul postului Ramadan.
În februarie, Ghani a mai propus un armistiţiu cu talibanii, însă militanţii acestei mişcări încă nu au răspuns la această ofertă. Ei şi-au anunţat ofensiva lor anuală la sfârşitul lui aprilie, iar numărul de atacuri împotriva forţelor afgane de securitate, centrelor de district şi capitalelor de provincie a crescut de atunci.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
