Prezenţa ciclistului Chris Froome la competiţii, în pofida unui test antidoping anormal în Turul Spaniei 2017, ridică multe semne de întrebare, iar francezul Romain Bardet este cea mai recentă voce care susţine că britanicul nu ar trebui să ia startul în Turul Franţei, relatează AFP.
''Mă simt destul de incomod să comentez fără încetare un caz în care, Froome în primul rând, este stânjenit, a declarat Romain Bardet după etapa a 3-a din cursa Criterium du Dauphine. Dacă eram în locul lui, nu aş lua în considerare să fiu la startul Turului Franţei şi mi-ar fi ruşine să fiu legat de un asemenea caz''.
Conform reglementărilor internaţionale, salbutamolul, din controlul anormal al lui Froome, nu este de natură să-i interzică participarea la curse.
Bardet, de la echipa AGRR La Mondiale, respectă decizia lui Froome de a concura, până când se va lua o decizie finală de instanţele disciplinare: ''În locul lui, m-aş simţi incomod. Poziţia mea nu s-a schimbat. Dar aşa cum am zis, respect alegerea lui Froome de a concura. Nu am făcut decât să apreciez, ca şi Tom Dumoulin, că nu aş fi făcut-o în locul lui, din convingere şi pentru că echipa mea face parte din MPCC (Mişcarea pentru un ciclism credibil). Există un principiu pe care îl susţin. Este un demers voluntar care mă angajează doar pe mine''.
MPCC, din care nu face parte Sky, echipa lui Froome, prevede că într-un asemenea caz anormal, ciclistul nu poate concura până la rezolvarea afacerii de dopaj.
De două ori pe podium la Turului Franţei la ultimele două ediţii, Bardet a adăugat: ''Regret faptul că această controversă creşte cu apropierea Turului Franţei, iar aspectul sportiv este retrogradat pe planul secund în urma eventualei participări a lui Chris Froome. Este dureros să vorbim fără încetare de această eventualitate în loc de miza sportivă''. AGERPRES/(autor: Teodor Ciobanu, editor: Mihai Ţenea, editor online: Anda Badea)
