CNAS precizează, vineri, că de la data de 1 iulie se pot recomanda servicii medicale paraclinice, servicii medicale clinice/ internare doar pe baza biletelor de trimitere în formatul aprobat prin Ordinele 457/843/2018 şi 456/842/2018.
"Biletele de trimitere pentru investigaţii paraclinice, precum şi biletele de trimitere pentru servicii medicale clinice/ biletele de internare utilizate în sistemul asigurărilor sociale de sănătate au fost modificate prin Ordinele ministrului sănătăţii şi ale preşedintelui Casei Naţionale de Asigurări de Sănătate nr. 457/843/2018 şi 456/842/2018. În conformitate cu aceste acte normative, până la data de 30 iunie 2018 s-au putut utiliza atât bilete de trimitere în formatul vechi, aprobat anterior intrării în vigoare a celor două ordine, cât şi formularele noi. De la data de 1 iulie se pot recomanda servicii medicale paraclinice, servicii medicale clinice/ internare doar pe baza biletelor de trimitere în formatul aprobat prin Ordinele nr. 457/843/2018 şi 456/842/2018", anunţă Casa Naţională de Asigurări de Sănătate, într-un comunicat transmis AGERPRES.
CNAS menţionează că biletele de trimitere în formatul aprobat anterior intrării în vigoare a acestor ordine, eliberate de medici până la data de 30 iunie 2018, sunt recunoscute în sistemul asigurărilor sociale de sănătate şi pot fi utilizate de asiguraţi şi după data de 1 iulie 2018, cu respectarea termenelor de valabilitate a acestora. AGERPRES/(AS - autor: Roberto Stan, editor: Andreea Rotaru, editor online: Irina Giurgiu)
