Multe dintre întreprinderile din Italia care activează în România ar fi dispuse să investească mai mult, dar sunt înfrânate de lipsa forţei de muncă, iar revenirea românilor din Diaspora nu este deloc uşoară, a declarat, miercuri, în cadrul unui forum de specialitate, ambasadorul Italiei la Bucureşti, Marco Giungi.
"Multe dintre întreprinderile noastre ar fi dispuse să investească mai mult, dar acestea sunt înfrânate de lipsa forţei de muncă. Întreprinderile noastre sunt capabile să gestioneze schimbarea. Spun cu orice ocazie că suntem peste 20.000 de societăţi italiene care activează în România şi care dau locuri de muncă la peste 400.000 de persoane. Aceste societăţi doresc să rămână aici. Avem strategii de investiţii, dar nu există baghete magice. Nu avem ceva de predat celorlalţi, dar trebuie să discutăm. Dacă problema este forţa de muncă fie aducem forţa de muncă din afară, fie schimbăm tipul de producţie. Mare parte dintre românii din afară sunt în Italia. Ei pot constitui o resursă de forţă de muncă pentru aici. Din afara României, poate veni resursă umană, dar revenirea românilor din diaspora nu este uşoară. Sunt români care sunt în Italia de 20 de ani şi şi-au construit acolo o familie. Pentru a-i convinge să vină în România, trebuie să le oferi condiţii. Practic, nu putem vorbi despre mutarea populaţiei, niciun Guvern nu poate impune asta, ci doar să faciliteze aceste lucru. Este posibil să readucem românii din străinătate, iar unele întreprinderi de aici fac acest lucru, întâmpinând toate acele dificultăţi inerente. Nimic nu e uşor, nici să gestionezi o schimbare", a spus oficialul.
Foto: (c) ALEX MICSIK / AGERPRES FOTO
La rândul său, Giovanni Villabruna, preşedintele Confindustria România, a susţinut ideea că România "se pare că nu are capacitatea necesară de a-i readuce înapoi pe lucrătorii români de peste hotare".
"În România lipseşte forţa de muncă, iar resursele care există pleacă peste hotare. Ţara se pare că nu are capacitatea necesară de a-i readuce înapoi pe lucrătorii români de peste hotare. Vrem să găsim soluţii de a opri această hemoragie de plecări de femei şi bărbaţi, fenomen care nu face altceva decât să sărăcească economic România. Copiii lor născându-se în alte naţiuni nu fac altceva decât să nu contribuie la dezvoltare propriei ţări. Vorbim aici despre tinerii de peste 25 de ani", a afirmat Villabruna.
Patronatul Confindustria România organizează, miercuri, Forumul Economic "Both Worlds 2018", sub motto-ul ''Oamenii & Muncă". AGERPRES/(AS - autor: Daniel Badea, editor: Mariana Nica, editor online: Gabriela Badea)
