România întâlneşte Polonia, Slovacia şi Turcia, la masculin, şi Franţa, Germania şi Spania, la feminin, în concursul pe echipe din cadrul Campionatelor Europene de tenis de masă pentru juniori, găzduite de Sala Polivalentă din Cluj-Napoca (15-24 iulie), conform tragerii la sorţi efectuate, joi, la Bucureşti.
La juniori masculin, România face parte din Grupa A, iar la juniori feminin din Grupa D.
În concursul pe echipe rezervat cadeţilor, echipa României face parte la feminin din Grupa B, alături de Rep. Moldova, Belgia şi Italia, iar la masculin din Grupa E (nivelul 2), alături de Serbia şi Bulgaria.
Foto: (c) CRISTIAN NISTOR / AGERPRES FOTO 
Beatrice Romanescu, director de competiţie al CE 2018 de juniori şi cadeţi şi director de marketing în cadrul Federaţiei Române de Tenis de Masă (FRTM), a declarat că grupa la junioare este cea mai dificilă. "Ne-am aflat adversarii de la Campionatele Europene de la Cluj-Napoca. Vom avea timp să ne pregătim meciurile astfel încât să putem ieşi din grupe la toate categoriile. La fete sorţii au decis o grupă foarte tare la juniori feminin. Practic acolo fiecare meci poate fi o semifinală sau chiar finală. Mai avem o lună şi ne dorim să fim foarte pregătiţi la momentul startului", a spus directorul de competiţie.
Foto: (c) CRISTIAN NISTOR / AGERPRES FOTO
La rândul său, preşedintele Federaţiei Române de Tenis de Masă, Cristinel Romanescu, a afirmat că este mulţumit de tragerea la sorţi, chiar şi la junioare, pentru că în acest fel componentele lotului României vor juca la un nivel înalt întreaga competiţie. "Grupele României toate sunt echilibrate. Aparent la juniori fete este aparent mai grea, dar este un lucru foarte bun când începi aşa pentru că vei continua concursul la cel mai înalt nivel. Sunt convins că fetele se vor mobiliza ca de fiecare dată", a spus el.
La Campionatele Europene de juniori şi cadeţi de la Cluj-Napoca vor participa peste 800 de sportivi din 49 de ţări. Cheltuielile de organizare se ridică la aproximativ 4 milioane de lei, a explicat Romanescu.
"Sunt peste 800 de sportivi care vor participa la cele patru categorii de vârstă şi peste 400 de oficiali din 49 de ţări. Este a doua cea mai mare participare la un CE de juniori din ultimii 10 ani. Este cea mai mare competiţie europeană organizată în România după 59 de ani. Ştim şi de ce nu am putut să organizăm, pentru că ne-a lipsit infrastructura. Iar eu cred că şi azi ne lipseşte. Clujul este singurul oraş care are o asemenea sală şi le mulţumim celor de acolo pentru găzduire. Din estimările noastre cheltuielile se vor ridica la aproximativ 4 milioane de lei", a precizat Cristinel Romanescu. AGERPRES (autor: Marius Ţone, editor: Mihai Ţenea, editor online: Gabriela Badea)
