Selecţionerul echipei de fotbal a Franţei, Didier Deschamps, a apreciat ca "o foarte bună prestaţie" jocul făcut de elevii săi în faţa Irlandei (2-0), luni seara, într-un meci de pregătire pentru Cupa Mondială 2018 (14 iunie-15 iulie).
"Acest meci a răspuns tuturor aşteptărilor mele. Poate este un pic exagerat, dar am avut o prestaţie foarte bună, i-am alergat mult pe irlandezi, care au cedat în finalul primei reprize. În privinţa intenţiilor, mişcarea, disponibilitatea, da, sunt mulţumit", a precizat selecţionerul.
"Sunt mulţumit şi de atacanţii mei, s-au deplasat bine, am lucrat la asta şi au făcut-o bine. Au colaborat bine, cu Giroud mai în faţă, chiar dacă s-a aflat şi pe flancuri. Giroud este un jucător foarte eficace şi face parte dintr-un cerc select al celor mai buni marcatori ai Franţei. Însă ei vor avea întotdeauna libertate, dar când nu au mingea ei ştiu ce aştept de la ei pentru echilibru. Nu au avut poziţii fixe, au schimbat foarte bine şi este foarte interesant din acest punct de vedere. În privinţa lui Mbappe, el rămâne un jucător creativ, aşa cum simte. El creează multe ocazii prin preluările sale şi viteza sa", a mai afirmat Deschamps.
Selecţionata Franţei şi-a început pregătirile pentru Cupa Mondială de fotbal din Rusia cu un meci amical contra Irlandei, pe care a învins-o luni seara, la Saint-Denis, pe Stade de France, cu scorul de 2-0.
Golurile au fost marcate de Olivier Giroud (40) şi Nabil Fekir (43).
Giroud a înscris al 31-lea său gol pentru ''Les Bleus'', în 72 de selecţii, egalându-l pe Zinedine Zidane într-un clasament all-time al celor mai buni marcatori din naţionala Franţei. Primele trei poziţii ale ierarhiei sunt ocupate de Thierry Henry (51 goluri), Michel Platini (41) şi David
Franţa face parte din Grupa C la turneul final din Rusia, alături de Australia, Danemarca şi Peru. Irlanda nu s-a calificat la CM 2018.
AGERPRES (autor: Vlad Constantinescu, editor: Mihai Ţenea, editor online: Simona Aruştei)
