Turcia a suspendat acordul de readmisie a migranţilor cu Grecia, a declarat joi ministrul de externe turc Mevlut Cavusoglu, citat de agenţia Anadolu, la câteva zile după ce Grecia a eliberat din închisoare patru soldaţi turci care au fugit în această ţară după tentativa de lovitură de stat eşuată din Turcia, din 2016, relatează Reuters joi.
Cei patru soldaţi au fost eliberaţi luni după ce a expirat un ordin de prelungire a custodiei lor. O decizie privind solicitările lor de azil este în curs de aşteptare.
'Avem un acord bilateral de readmisie. Am suspendat acest acord de readmisie', a spus Cavusoglu, adăugând că un acord separat privind migranţii între UE şi Turcia va continua să fie în vigoare.
În cadrul acordului bilateral semnat în 2001, 1.209 cetăţeni străini au fost expulzaţi în Turcia din Grecia în ultimii doi ani, potrivit unor date furnizate de Ministerul protecţiei civilă din Grecia.
Potrivit ministrului Cavusoglu, guvernul grec doreşte să rezolve problema soldaţilor, dar judecătorii greci se află sub presiunea Occidentului.
'Guvernul grec doreşte să rezolve această problemă. Dar vedem de asemenea că există presiuni serioase asupra Greciei din partea Occidentului. Mai ales asupra judecătorilor greci', a spus Cavusoglu.
Soldaţii au fugit în Grecia după tentativa de lovitură de stat din iulie 2016 din Turcia. Ankara a cerut ca aceştia să-i fie predaţi, fiind acuzaţi de implicare în puciul eşuat. Instanţe din Grecia au respins cererea de extrădare şi soldaţii turci în cauză au negat acuzaţiile aduse, afirmând că se tem pentru viaţa lor.
În mai, instanţa administrativă la vârf din Grecia a respins un recurs al guvernului grec împotriva unei decizii administrative a unui consiliu de a acorda azil unuia dintre soldaţii turci. AGERPRES/( AS - autor: Violeta Gheorghe, editor: Mariana Ionescu, editor online: Irina Giurgiu)
