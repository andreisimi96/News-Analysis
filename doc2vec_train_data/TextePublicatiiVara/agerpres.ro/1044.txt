Cea de-a 13-a ediţie a Marşului Primăverii, prilejuit de Ziua Tineretului şi Sportului, eveniment organizat de Ambasada Turciei la Bucureşti; Bucureşti, 19 mai 2018
Ziua limbii turce este sărbătorită la data de 5 iunie.
Proiectul de lege privind instituirea acestei zile, iniţiat de deputatul minorităţilor naţionale, Ibram Iusein, a fost adoptat de Senat la 5 aprilie 2016 şi de Camera Deputaţilor, for decizional în acest caz, la 18 octombrie 2016.
Ziua limbii turce a fost instituită prin Legea nr. 223/2016, promulgată de preşedintele Klaus Iohannis, la 16 noiembrie 2016.
Legea prevede ca, anual, cu prilejul acestei zile, în localităţile în care trăiesc membri ai comunităţii turce, să se organizeze manifestări culturale dedicate acestei sărbători. Acestea pot fi sprijinite logistic şi/sau financiar de către autorităţile administraţiei publice centrale şi locale, dar şi de organizaţiile neguvernamentale interesate. De asemenea, în instituţiile de învăţământ în care se predă limba turcă, se pot organiza evenimente dedicate acestei sărbători.
Totodată, Societăţile Române de Radiodifuziune şi de Televiziune pot transmite, cu acest prilej, emisiuni ori aspecte de la aceste manifestări. AGERPRES/(Documentare - Andreea Onogea, editor: Cristian Anghelache, editor online: Gabriela Badea)
