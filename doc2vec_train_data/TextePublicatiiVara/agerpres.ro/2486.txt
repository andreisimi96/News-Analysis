Şeful Poliţiei Române, Cătălin Ioniţă, a participat în perioada 12 - 14 iunie, alături de reprezentanţi ai altor 17 state, la Forumul "International Homeland Security 2018", organizat la Ierusalim, în Israel.
"Subiectele dezbătute au vizat îmbunătăţirea capacităţilor instituţionale la nivel global în ceea ce priveşte lupta împotriva terorismului, incitării la violenţă, criminalităţii organizate, precum şi a ameninţărilor cibernetice", informează un comunicat al Inspectoratului General al Poliţiei Române, transmis joi AGERPRES.
În discursul său, şeful Poliţiei Române a subliniat importanţa cooperării în lupta împotriva criminalităţii.
"Oricât de intense ar fi eforturile depuse de fiecare dintre noi în parte, nu putem vorbi în mod separat de rezultate consistente în lupta împotriva criminalităţii decât atunci când lucrăm împreună, soluţia-cheie este cooperarea. Suntem convinşi că schimbul de informaţii şi de experienţă, proceduri de lucru şi bune practici în cadrul acestui gen de întâlnire, precum şi activităţile comune derulate, vor contribui la creşterea siguranţei cetăţenilor noştri", a spus el, citat în comunicat.
La finalul lucrărilor, participanţii au semnat o Declaraţie comună prin care s-a convenit intensificarea cooperării, între statele participante, în domeniul securităţii interne.
La forum au fost prezenţi reprezentanţi ai ministerelor de interne sau departamentelor de securitate internă din Albania, Azerbaidjan, Bulgaria, Canada, Croaţia, Cipru, Georgia, Germania, Ghana, Grecia, Israel, Letonia, Lituania, Paraguay, România, Ruanda, Serbia, Statele Unite ale Americii şi Ungaria. AGERPRES/(AS - autor: Daniel Alexandru Florea, editor: Andreea Rotaru, editor online: Ada Vîlceanu)
