Un incendiu a izbucnit la patru case alăturate situate în localitatea Tulnici din judeţul Vrancea, iar pompierii au intervenit şi au stins flăcările, cu excepţia unor mici focare la lichidarea cărora se lucrează, a declarat, vineri, pentru AGERPRES, purtătorul de cuvânt al ISU Vrancea, Florin Olaru.
"Pentru stingerea incendiului, care se manifesta pe o suprafaţă de aproximativ 1.000 mp, la faţa locului au fost mobilizate 6 maşini de stingere şi un echipaj de prim-ajutor", a informat ISU Vrancea.
Conform sursei citate, în sprijinul forţelor din teren au intervenit în zonă şi două autospeciale ale serviciului voluntar pentru situaţii de urgenţă şi alte două autospeciale de stingere de la ISU Covasna.
