Românii din Diaspora nu sunt interesaţi doar de câştigul material, ci şi ca România să le ofere servicii de calitate pentru a se întoarce acasă, a afirmat, miercuri, într-un forum de specialitate, Natalia Intotero, ministrul pentru Românii de Pretutindeni.
"Noi încercăm să identificăm măsuri ca să-i atragem pe români acasă, dar dacă respectivii copii ai românilor din comunităţile de pretutindeni nu reuşesc să se integreze în sistemul de învăţământ românesc, avem o mare problemă. Prioritatea noastră ca minister este educaţia. Cred că o mai bună informare şi comunicare cu românii din Diaspora poate constitui un factor de determinare. Pe românii noştri de pretutindeni nu îi interesează doar câştigul material, ci în general serviciile şi România să ofere servicii de calitate. În ultimii ani, datorită eforturilor tuturor administraţiilor locale, coroborate cu Guvernul, foarte multe localităţi au beneficiat prin intermediul fondurilor europene şi al fondurilor guvernamentale de reabilitări a infrastructurii şi mă refer aici la drumuri, apă, canalizare, şcoli, spitale. Este foarte important ca românii noştri plecaţi peste hotare să fie informaţi cu privire la progresele din fiecare localitate. Astfel, ne-am propus prin noul Cod administrativ ca fiecare localitate din România să poată crea o relaţie directă prin intermediul propriilor site-uri", a declarat Intotero.
Potrivit ministrului de resort, România se confruntă cu lipsa forţei de muncă, dar la nivelul Guvernului se lucrează la identificarea politicilor menite să-i încurajeze pe românii plecaţi peste hotare să se întoarcă acasă.
"Astăzi, într-adevăr, ne confruntăm cu lipsa forţei de muncă în România. Tocmai am fost în nordul Italiei, unde există cea mai mare comunitate de români, mă refer aici la Torino şi Milano. Am avut întâlniri cu autorităţile, dar şi cu comunitatea românească. Într-adevăr, există o tendinţă a românilor de a se întoarce acasă. Nu vă ascund faptul că, în momentul de faţă, se lucrează la nivelul Guvernului României pentru a identifica acele politici pentru încurajarea românilor de a se întoarce acasă, de a crede că România este o alternativă. În acest sens, din partea Ministerului pentru Românii de Pretutindeni dorim promovarea pe educaţie. În urmă cu 11 ani, când a fost primul val de exod al românilor, familiile au plecat cu copii şcolarizaţi aici. Acum ne confruntăm cu o altă realitate, cu a doua şi a treia generaţie de copii născuţi în statele de rezidenţă. În acest sens, apreciez efortul autorităţilor din Italia de a da posibilitatea copiilor români să urmeze cursuri în limba română chiar la şcolile unde aceştia învaţă limba italiană", a susţinut Natalia Intotero.
Datele prezentate miercuri de către ministrul pentru Românii de Pretutindeni arată că, la ora actuală, din cei 10 milioane de români stabiliţi în străinătate, peste 1,168 de milioane locuiesc în Italia.
"În Italia avem aproximativ 1,168 milioane de români din totalul celor 10 milioane de români care locuiesc în afara graniţelor. Dintre aceştia, patru milioane sunt românii din jurul graniţelor şi nu numai, românii din comunităţile istorice. Diferenţa o reprezintă Diaspora. Cea mai mare Diaspora o avem în Italia. Aici, în România, avem peste 45.000 de societăţi comerciale cu capital din Italia, dintre care peste 23.000 active. În Italia, avem peste 40.000 societăţi comerciale fondate de către românii stabiliţi acolo. Vreau să vă mulţumesc dumneavoastră, distinşi reprezentanţi ai patronatelor, că sunteţi prezenţi aici în România, pentru că ne-aţi oferit un mare sprijin având peste 400.000 de români care primesc salariu prin implicarea dumneavoastră", a precizat Intotero.
Patronatul Confindustria România organizează, miercuri, Forumul Economic "Both Worlds 2018", sub motto-ul ''Oamenii & Muncă". AGERPRES/(AS - autor: Daniel Badea, editor: Andreea Marinescu, editor online: Gabriela Badea)
