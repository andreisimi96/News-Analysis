Echipa masculină de handbal CS Minaur Baia Mare a anunţat că i-a transferat pe portarii Adrian Ţenghea şi belarusul Aleksandr Markelov, potrivit site-ului oficial al clubului.
Ţenghea, convocat de multe ori în echipa naţională de seniori, vine de la HC Vaslui, după ce a mai evoluat în cariera sa la Potaissa Turda, CSA Steaua Bucureşti şi Energia Pandurii Târgu Jiu.
''Mă bucur că am reuşit să ajung la acest club. Baia Mare este o echipă cu o mare tradiţie în handbalul românesc şi sunt bucuros că pot face parte din această familie. Vreau să facem performanţă şi sunt sigur că putem reuşi acest lucru în sezoanele următoare'', a declarat Ţenghea.
Markelov (24 ani) şi-a început cariera la echipa HC Dinamo Minsk, alături de care a câştigat campionatul în Belarus în anul 2013 şi cu care a participat la două ediţii ale Cupei EHF. A mai evoluat în Rusia, la St. Petersburg HC, şi în Turcia, la Goztepe Hentbol.
''Ne-am dorit să aducem jucători tineri cu experienţă. Atât Adrian Ţenghea, cât şi Aleksandr Markelov sunt doi tineri care aduc un plus valoare echipei pe care am pregătit-o pentru noul sezon competiţional. Ne bucură faptul că au ales să lupte alături de noi în drumul spre performanţă'', a spus Ionuţ Marta, directorul general al Clubului Sportiv Minaur Baia Mare.
Minaur i-a mai achiziţionat pentru noul sezon pe internaţionalul Alexandru Csepreghi, de la US Creteil, şi pe extrema sârbă Predrag Vujadinovic, de la AHC Dobrogea Sud Constanţa.
AGERPRES (AS/autor: Mihai Ţenea, editor: Mihai Dragomir, editor online: Anda Badea)
