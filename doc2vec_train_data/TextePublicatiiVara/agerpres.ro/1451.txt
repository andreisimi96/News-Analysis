Oficiul franco-german pentru tineret organizează o întâlnire internaţională a tinerilor cu tema "Război şi muncă internaţională pentru pace", în perioada 14 -18 noiembrie, la Berlin, se arată într-un comunicat al Ambasadei Republicii Federale Germania în România, remis miercuri AGERPRES.
Potrivit sursei citate, în cadrul workshop-ului, tineri cu vârsta cuprinsă între 18 şi 22 de ani pot discuta şi transpune creativ diferite puncte principale ale temei cu reprezentanţi din domeniile economic, mass-media, politic şi cultural.
Participanţilor le este pregătit un program care cuprinde şi vizita la locurile memoriale şi de comemorare din Berlin. Punctul culminant şi încheierea le constituie înmânarea rezultatelor workshop-ului unor înalţi factori politici de decizie, se spune în comunicat.
Condiţiile de participare la eveniment sunt următoarele: motivaţie şi interes privind tema Primului Război Mondial, precum şi concluziile pentru viaţa comună din Europa de astăzi; disponibilitatea privind confruntarea cu diferitele moduri de a privi lucrurile din punct de vedere cultural şi istoric în Europa şi vecinătatea ei; interes social şi civic şi angajament; domiciliu în Germania, Franţa, în ţările membre ale UE, în ţările candidate la UE sau în ţările vecine UE; cunoştinţe de limbă engleză; vârsta cuprinsă între 18 şi 22 de ani; cunoştinţele de limba germană şi franceză sunt bine-venite, dar nu constituie o condiţie.
Înscrierile pot fi făcute online accesând www.dfjw.org/youth-for-peace până în 17 iunie. Confirmarea participării va fi transmisă până la sfârşitul lunii iulie, se mai arată în comunicat. AGERPRES/(AS - autor: Mădălina Cerban, editor: Claudia Stănescu, editor online: Ada Vîlceanu)
