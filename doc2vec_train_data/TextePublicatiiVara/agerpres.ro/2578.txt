Lidera social-democraţilor germani, Andrea Nahles, şi-a exprimat vineri susţinerea pentru partenera sa de coaliţie, cancelara Angela Merkel, în disputa legată de reforma politicii de azil care îi divizează în ultimele zile pe conservatori, relatează dpa.
Preşedinta Partidului Social Democrat german (SPD) a criticat Uniunea Creştin Socială (CSU), formaţiunea-soră din Bavaria a Uniunii Creştin Democrate (CSU) a Angelei Merkel, după ce CSU ar fi ameninţat că, sfidând-o pe şefa executivului, va autoriza poliţia să înceapă să-i respingă pe solicitanţii de azil ajunşi la graniţele Germaniei, dar înregistraţi în alte ţări din Europa.
Angela Merkel se opune unei reforme unilaterale a sistemului de azil în Germania, pentru a nu submina solidaritatea Uniunii Europene, pledând în schimb în favoarea găsirii unei soluţii la nivelul Uniunii la problema imigraţiei ilegale, la summitul care va avea loc pe 28 şi 29 iunie la Bruxelles.
Andrea Nahles l-a admonestat pe ministrul de interne şi liderul CSU Horst Seehofer pentru ameninţarea sa de a sfida autoritatea cancelarului dacă nu reuşesc să ajungă la un acord până luni, afirmând că "este aproape de neînchipuit că s-ar putea găsi o soluţie" dacă alege să acţioneze pe cont propriu.
Seehofer a criticat făţiş decizia Angelei Merkel de a deschide graniţele Germaniei în faţa a sute de mii de solicitanţi de azil, în 2015.
La reuniunea de joi cu membri ai CDU, Merkel a rămas pe poziţii la ultimatumul lui Seehofer, subliniind că nu va permite decizii unilaterale, au indicat pentru dpa surse informate.AGERPRES/(AS - autor: Mihaela Toth, editor: Mariana Ionescu, editor online: Irina Giurgiu)
