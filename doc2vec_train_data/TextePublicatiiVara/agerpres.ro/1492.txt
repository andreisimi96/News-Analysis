Echipa Golden State Warriors s-a apropiat la un singur pas de cel de-al treilea său titlu de campioană a NBA din ultimii patru ani, învingând în deplasare, cu scorul de 110-102, formaţia Cleveland Cavaliers, miercuri, în meciul al treilea al finalei ligii profesioniste nord-americane de baschet.
Warriors, campioana NBA în 2015 şi 2017, conduce acum cu 3 victorii la 0 şi poate intra în posesia titlului vineri, dacă va reuşi să câştige partida a patra a finalei, care va avea loc tot la Cleveland.
Foto: (c) Ken Blaze-USA TODAY Sports/REUTERS
Kevin Durant, cel mai bun jucător al finalei de anul trecut, a înscris 43 de puncte pentru Warriors în acest joc, stabilind un nou record personal în play-off.
Starul lui Cavaliers, LeBron James, a realizat la rândul său o "triplă dublă", graţie celor 33 de puncte, 10 recuperări şi 11 pase decisive reuşite pe parcursul jocului.
Pentru al doilea an consecutiv, Cleveland Cavaliers este condusă cu 3-0 în finala NBA, o premieră în istoria campionatului nord-american. "Cavalerii", care dispută a patra lor finală consecutivă, s-au înclinat cu scorul general de 1-4 în faţa rivalilor de la Golden State Warriors în 2017. AGERPRES (autor: Mihai Dragomir, editor: Mihai Ţenea, editor online: Gabriela Badea)
