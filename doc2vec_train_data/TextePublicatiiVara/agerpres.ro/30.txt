Cele mai bune oferte turistice din portofoliul a 23 de castele şi muzee din România, Austria şi Ungaria vor fi prezentate publicului la Castelul Corvinilor din Hunedoara, cu prilejul ediţiei din acest an a Târgului European al Castelelor, manifestare care se desfăşoară sâmbătă şi duminică.
"Este un eveniment unic în România, care doreşte să promoveze frumuseţea monumentelor istorice din ţară şi din Europa. Castelul Corvinilor, gazda acestui eveniment, este unul dintre cele mai importante monumente de arhitectură gotică din România, aflându-se printre primele castele de poveste din Europa", a declarat purtătorul de cuvânt al Primăriei Hunedoara, Elena Iancău.
Din România vor fi prezente la târg, printre altele, Castelul Corvinilor, Cetatea dacică Sarmizegetusa Regia, Castelul Bran, Palatul Culturii din Iaşi iar din străinătate, Regiunea Istorică Szombathely (Ungaria) şi Castle Road Association (Austria).
Târgul va fi organizat în Sala Dietei şi în Sufrageria Bethlen de la Castelul Corvinilor, turiştii care vor vizita castelul având posibilitatea să vadă şi lupte ale cavalerilor medievali, dansuri ale domniţelor, lecţii de tir cu arcul sau lecţii de spadă.
Târgul European al Castelelor este organizat de Primăria Hunedoara şi Muzeul Castelul Corvinilor şi se află la ediţia a patra.
AGERPRES/(AS - autor: Sorin Blada, editor: Antonia Niţă, editor online: Simona Aruştei)
