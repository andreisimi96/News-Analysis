Rusia urmăreşte îndeaproape manevrele desfăşurate în cadrul NATO, mai ales pe cele organizate în apropierea frontierelor Federaţiei Ruse, a declarat luni purtătorul de cuvânt al Kremlinului, Dmitri Peskov, citat de RIA Novosti şi TASS.
'Moscova urmăreşte întotdeauna îndeaproape toate manevrele care se desfăşoară pe linia NATO, îndeosebi pe cele care sunt într-un grad sau altul aproape de graniţele noastre', a afirmat Peskov, întrebat dacă aplicaţiile actuale ale Alianţei Nord-Atlantice sub numele de cod 'Saber Strike 2018' nu îngrijorează Rusia.
'Evident, pe linia instituţiilor aferente se iau toate măsurile necesare pentru a asigura securitatea' Rusiei în contextul unor astfel de manevre, a adăugat el.
Circa 18.000 de militari din 19 ţări, în principal din state membre NATO, participă la exerciţiul Saber Strike 2018, care a început duminică în Polonia şi ţările baltice, conduse de armata americană pe flancul estic al Alianţei, notează AFP.
Această desfăşurare de forţe, una din cele mai importante în Europa pentru forţele americane de la sfârşitul Războiului rece, este destinată să reasigure statele europene aliate ale Washingtonului, situate mai la estul continentului, îngrijorate de numărul mare de manevre militare ruseşti în apropierea frontierelor lor şi de conflictul ucrainean, intrat în al patrulea an.
Această a opta ediţie a respectivului exerciţiu anual, preconizat să se desfăşoare între 3 şi 15 iunie, coincide cu informaţia apărută săptămâna trecută că Polonia ia în calcul să contribuie la finanţarea unei prezenţe crescute a forţelor americane pe teritoriul său.
Pawel Soloch, şeful Biroului de securitate naţională de pe lângă preşedinţia poloneză, a indicat că un 'document informativ' din cadrul Ministerului Apărării menţionează între 1,5 miliarde de dolari şi 2 miliarde (aproximativ între 1,2 şi 1,7 miliarde de euro) pe care Polonia i-ar putea aloca pentru staţionarea unei unităţi de blindate americane pe teritoriul său. AGERPRES/(AS - autor: Lilia Traci, editor: Gabriela Ionescu, editor online: Irina Giurgiu)
