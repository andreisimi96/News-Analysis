O persoană a fost rănită la picioare, iar alte două au prezentat atacuri de panică şi expunere la fum în incendiul produs joi pe strada Ion Floruţă din Capitală.
În prezent, nu mai există manifestare cu flacără, dar sunt cel puţin şase corpuri de clădire afectate, pe o suprafaţă de 800 mp, a anunţat Daniel Vasile, purtătorul de cuvânt al ISU Bucureşti - Ilfov.
El a precizat că o persoană a fost rănită la picioare şi a fost asistată de pompierii SMURD, iar alte două au prezentat atacuri de panică şi expunere la fum, dar nu au necesitat transport la spital.
''Incendiul a avut o manifestare foarte intensă, vorbim de o zonă de locuinţe. Clădirile au avut perete comun, fapt ce a favorizat propagarea incendiului la nivelul acoperişurilor. Cei mai mulţi locatari s-au evacuat când au sesizat incendiul. Nu ştim cauza, însă focul s-a propagat de la nivelul acoperişurilor pe orizontală", a explicat Daniel Vasile.
La faţa locului au fost trimise 17 autospeciale de stingere, două ambulanţe SMURD, o scară şi o maşină de descarcerare. AGERPRES/(AS - autor: Mihaela Tudorache, editor: Georgiana Tănăsescu, editor online: Irina Giurgiu)
