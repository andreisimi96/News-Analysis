Prinţul Charles a fost încântat de spectacolul oferit de studenţii actori de la Sibiu şi a decis să stea în oraş cu actorii şi organizatorii Festivalului Internaţional de Teatru, pe care îl patronează, nu doar 20 de minute, cât planificase iniţial, ci aproape două ore, dovadă de recunoaştere a muncii celor din festival şi a implicării acestui eveniment în schimbarea oraşului, a declarat luni, după vizită, preşedintele festivalului, actorul Constantin Chiriac, cel care i-a fost "ghid" prinţului în plimbarea prin centrul istoric.
"Vizita Alteţei Sale Prinţul Charles la Sibiu înseamnă în primul rând o recunoaştere extraordinară a muncii pe care festivalul o face de 25 de ani, implicarea lui în schimbarea acestei comunităţi, dimensiunea internaţională. De asemenea, grija pentru ceea ce înseamnă domeniul educaţional, domeniul de voluntariat, legătura cu universităţile din Marea Britanie şi mai ales sărbătorirea a ceea ce înseamnă British Council - 80 de ani de existenţă. (...) Astăzi am reuşit să-i oferim albumul aniversar de 25 de ani cu patronajul domniei sale, cu patronajul preşedintelui României. Planificase iniţial o vizită de 20 de minute, studenţii noştri au făcut un spectacol special pentru domnia sa, a fost încântat şi în loc de 20 de minute, a stat la Sibiu, cel puţin cu noi, nu ştiu cât a mai stat fără noi, o oră şi 45 de minute. (...) Pe Aleea Celebrităţilor a fost încântat să vadă că sunt doi mari artişti din Marea Britanie (...). Ne va susţine în ceea ce înseamnă demersurile viitoare şi sunt convins că va avea suficient de multe motive să revină în timpul festivalului, într-o ediţie viitoare, de asemenea pentru alte proiecte pe care le dezvoltăm", a spus Chiriac.
Prinţul de Wales a participat luni la repetiţia unui spectacolul "We Art Free", de Marian Râlea, cu studenţi actori, în curtea Muzeului de Istorie, o clădire din anii 1400, care a fost timp de patru secole sediul Primăriei din Sibiu. Acest spectacol de teatru va avea premiera în luna octombrie la Studioul CAVAS din Sibiu.
"Spectacolul este în mare parte nonverbal, fiind construit pe limbajul corpului, pe tema universală a iubirii. Singurele texte rostite au fost sonete de Shakespeare. O parte din spectacolul prezentat va fi susţinut la Festivalul Internaţional de Teatru de la Sibiu 2018 în 11 şi 14 iunie, de la ora 17,00, în Parcul Cetăţii", a declarat purtătorul de cuvânt al Teatrului Naţional "Radu Stanca" din Sibiu, Cristina Ghinea.
În acest an, prinţul Charles este patronul celei de a 25-a ediţii a Festivalului Internaţional de Teatru de la Sibiu, dar nu va participa la festivalul care începe vineri.
"Regret că nu voi putea participa la această minunată reuniune a talentului, dar vreau să felicit oraşul Sibiu şi Festivalul Internaţional de Teatru de la Sibiu cu ocazia celei de a 25-a aniversări", a transmis prinţul Charles, printr-un comunicat de presă al Festivalului Internaţional de Teatru.
În timpul vizitei la Muzeul de Istorie, care face parte din Muzeul Naţional "Brukenthal", prinţul Charles a primit mici daruri de la directorul muzeului şi cel al festivalului de teatru.
Directorul Muzeului Naţional Brukenthal, Sabin Luca, a declarat pentru AGERPRES că i-a oferit prinţului Charles două cărţi, una despre Sophia, soţia baronului Brukenthal, alta despre ultimul deceniu din istoria celui mai vechi muzeu din România, precum şi o insignă cu figura baronului, fost guvernator al Transilvaniei.
După ce a zăbovit 20 de minute la repetiţia spectacolului din Casa Altemberger, sediul actualului Muzeu de Istorie, fost sediu al Primăriei din Sibiu, prinţul Charles, însoţit de Constantin Chiriac, a străbătut pe jos centrul istoric al Sibiului.
Prinţul Charles este posibil să revină în 2019 la Sibiu, când oraşul va fi primul din România cu statut de Regiune Gastronomică Europeană, invitaţia fiind deja transmisă de preşedintele Consiliului Judeţean Sibiu, Daniela Cîmpean. AGERRES/(A-Isabela Paulescu, editor: Antonia Niţă, editor online: Ada Vîlceanu)
