* Curtea Constituţională a României a publicat motivarea deciziei prin care a stabilit că preşedintele României urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare formulată de ministrul Justiţiei. Pe lângă motivarea deciziei adoptate cu majoritate de voturi, documentul publicat pe site-ul CCR mai conţine o opinie concurentă a judecătorilor constituţionali Marian Enache şi Simona-Maya Teodoroiu, precum şi opinii separate semnate de Livia Stanciu, Daniel Morar şi Mircea Minea.
* Tribunalul Bucureşti a admis o cerere depusă de fostul vicepremier Sevil Shhaideh şi a dispus micşorarea sechestrului pus de DNA pe averea sa, de la suma de 3,8 milioane lei la 566.482 lei.
* DNA a cerut magistraţilor de la Înalta Curte de Casaţie şi Justiţie condamnarea fostului primar al municipiului Constanţa Radu Mazăre la 7 ani de închisoare pentru luare de mită şi fals în declaraţii în dosarul privind construirea campusului social 'Henri Coandă'. Sentinţa urmează să fie pronunţată pe data de 21 iunie. Decizia instanţei nu va fi definitivă.
* Primul pacient transplantat pulmonar în România a fost externat de la Spitalul Colentina, unde fusese internat pentru recuperare respiratorie. 'Pacientul a fost externat (...) în perfectă stare din punct de vedere clinic. A fost internat pentru recuperarea respiratorie', au declarat pentru AGERPRES surse medicale.
* Comisia specială pentru Legile Justiţiei a aprobat modificările la Codul de procedură penală. Printre amendamentele adoptate se află şi cel care se referă la revizuirea hotărârilor judecătoreşti definitive. Astfel, 'revizuirea hotărârilor judecătoreşti definitive, cu privire la latura penală, poate fi cerută şi în cazul neredactării şi/sau nesemnării hotărârii de condamnare de judecătorul care a participat la soluţionarea cauzei', prevede textul.
* Un bărbat a murit după ce s-a aruncat de la etajul al treilea al parcării dintr-un mall din Capitală, au anunţat oficiali ai ISU Bucureşti-Ilfov. La faţa locului s-a deplasat un echipaj de salvatori, după o sesizare la 112, însă a fost prea târziu. AGERPRES/(autor: Mihai Simionescu, editor: Claudia Stănescu, editor online: Ada Vîlceanu)
