Sportiva română Cătălina Axente a cucerit, joi, medalia de bronz la Campionatele Europene de lupte Under-23 de la Istanbul.
Axente a învins-o pe germanca Francy Raedelt în meciul pentru bronz de la cat. 76 kg. Cătălina Axente a învins-o în calificări pe Gana Maslakova (Belarus), în sferturi a trecut de Estefania del Jesus Ramirez Perdomo, însă a fost învinsă în semifinale de Anastasia Şustova (Ucraina).
La cat. 50 kg, Ştefania Claudia Priceputu a ocupat locul 5, după ce a fost întrecută în meciul pentru medalia de bronz de belarusa Ksenia Stankevici. Priceputu a pierdut în sferturi în faţa ucrainencei Oksana Livaci, iar cum aceasta s-a calificat în finală, a tras-o pe româncă în meciul pentru bronz.
România are până acum un bilanţ de trei medalii la Europenele Under-23, după aurul obţinut de Mihai Radu Mihuţ (cat. 63 kg) şi bronzul câştigat de Florin Tiţa (cat. 55 kg), ambele la greco-romane.
Alte trei românce s-au calificat, joi, în meciurile pentru bronz: Suzanna Şeicariu (53 kg), Kriszta Incze (62 kg) şi Alexandra Anghel (72 kg).
Suzanna Georgiana Şeicariu (53 kg) a fost învinsă în sferturi de Zeynep Yetgil, iar calificarea turcoaicei în finală a dus-o pe româncă într-unul din meciurile pentru bronz, contra norvegiencei Silje Knutsen Kippernes.
La cat. 62 kg, Incze a întrecut-o în calificări pe Iuliana Vasileva Ianeva (Bulgaria), în sferturi a dispus de poloneza Natalia Gizela Kubaty, dar a pierdut semifinala cu ucraineanca Ilona Prokopevniuk, urmând să o înfrunte vineri, în meciul pentru bronz, pe câştigătoarea dintre Therese Lina Persson (Suedia) şi Luzie Manzke (Germania).
La cat. 72 kg, Anghel a învins-o în calificări pe Signe Marie Fidje Store (Norvegia), în sferturi s-a impus în faţa ucrainencei Romana Vovciak, pierzând semifinala cu Koumba Selene Fanta Larroque (Franţa), astfel că va lupta cu Nikoletta Renata Szmolka (Ungaria) sau cu Kamile Gaucaite (Lituania), pentru bronz.
AGERPRES (editor: Mihai Ţenea, editor online: Irina Giurgiu)
Sursa foto: facebook.com/ frlupte
