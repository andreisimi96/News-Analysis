Negocierile pentru organizarea celui de-al doilea meci între mexicanul Saul Alvarez şi kazahul Ghenadi Golovkin au eşuat, a anunţat marţi Oscar De La Hoya, legendarul boxer american devenit promotor, informează AFP.
"Este încăpăţânat şi a dorit ca reţetele să fie împărţite în mod egal, însă acest lucru nu se va întâmpla niciodată", a declarat De La Hoya pentru postul de televiziune ESPN, referindu-se la Golovkin.
"A ratat trenul Canelo", a adăugat reprezentatul lui Alvarez. Pugilistul mexican, supranumit Canelo din cauza părului său de culoare roşie, urma să-l înfrunte iniţial pe Golovkin în data de 5 mai, la opt luni după o primă luptă care s-a încheiat cu un egal controversat.
Însă mexicanul (49 de victorii, 9 înfrângere şi 2 egaluri) a fost suspendat şase luni pentru dopaj, după un control pozitiv la clenbuterol, iar meciul a fost anulat.
Golovkin şi-a apărat, de atunci, cu succes titlurile de campion mondial WBA, WBC şi IBF la categoria mijlocie, în faţa americanului de origine armeană Vanes Martyrosian, pe care l-a învins prin KO în repriza a doua, semnând a 38-a sa victorie şi a 34-a înainte de limită.
Potrivit lui De La Hoya, Saul Alvarez urmează să-l înfrunte, în data de 15 septembrie, pe americanul Daniel Jacob. "Contractul este pregătit, am întors pagina Golovkin şi am găsit cel mai redutabil adversar posibil pentru Canelo", a adăugat el.
Daniel Jacob, supranumit "Miracolul" după ce a supravieţuit unei forme rare de cancer osos, are în palmares 34 de victorii, 29 dintre ele obţinute înainte de limită, precum şi 2 înfrângeri, una suferită la puncte în faţa lui Golovkin, în martie 2017.
AGERPRES (autor: Mihai Dragomir, editor: Mihai Ţenea, editor online: Anda Badea)
