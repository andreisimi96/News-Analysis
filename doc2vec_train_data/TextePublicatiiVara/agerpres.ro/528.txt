Cinefilii sunt invitaţi, joi, de la ora 19,00, la Cinema "Florin Piersic", la proiecţia cu scop caritabil a filmului "Insulta" ("L'insulte"), regizat de Ziad Doueiri şi nominalizat la Oscar pentru cel mai bun film străin în 2018.
Potrivit organizatorilor, o tradiţie la fiecare ediţie a festivalului, TIFF dedică în 2018 proiecţia acestui film copiilor de la Şcoala "Nicolae" Iorga din Cluj Napoca.
Toate fondurile obţinute din biletele vândute vor fi direcţionate către proiectul de dotare şi amenajare a unei săli de cinema şi activităţi media în această şcoală. Aici, copiii din medii defavorizate vor putea avea propriile proiecţii de filme şi ateliere dedicate care se vor derula pe perioada întregului an şcolar, cu susţinerea TIFF.
"Insulta" porneşte de la un incident minor, care se transformă ulterior într-un scandal general. Schimbul de replici dure dintre un creştin libanez şi un refugiat palestinian conduce la un proces exploziv şi împarte comunitatea locală în două tabere.
Tot joi, cinefilii pot urmări "Soldaţii. Poveste din Ferentari", "Licu, o poveste românească", "Povestea unui pierde vară", "Dacii liberi" sau "Pororoca", din cadrul secţiunii Zilele Filmului Românesc, dar şi producţiile maghiare "1945" şi "Geneza". AGERPRES/(AS - autor: Elena Stanciu, editor: Oana Popescu, editor online: Simona Aruştei)
