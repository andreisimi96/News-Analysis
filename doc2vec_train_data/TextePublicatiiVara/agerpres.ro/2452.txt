Radu Prisada, unul dintre puţinii absolvenţi de liceu din judeţ care au obţinut o notă 10 la examenul de Bacalaureat şi printre cei mai premiaţi elevi pianişti din judeţ, student acum în anul III la Royal Northern College of Music din Manchester, Marea Britanie, spune că şi-ar dori o Românie "mai înţelegătoare cu muzicienii şi mai deschisă faţă de ideile şi proiectele inovative".
Radu s-a născut pe data de 17 august 1996, la Tulcea, într-o familie de artişti, şi a absolvit Liceul de Arte "George Georgescu" din localitatea natală
De la începutul studenţiei, a susţinut recitaluri în Manchester, a revenit o dată pe an în faţa publicului din Tulcea şi a participat la proiectul "Vioara lui Enescu la sate". Acum, este profesor la Alma Park School şi profesor colaborator la Gasser Music Academy, ambele instituţii din Manchester.
"Pianul este un instrument complet pentru mine, fiindcă în el poţi cuprinde instrumente de suflat şi instrumente cu coarde. Poţi imita şi vocea umană, dar nu o poţi cuprinde 100%. Pianul mi se pare un instrument complet, cât o întreagă orchestră. De la vârsta de 6 ani, atunci când alături de bunica mea am început să încerc să înţeleg muzica, nu m-a tentat niciun alt instrument. Am încercat vioara, dar nu m-a prins absolut deloc", a declarat, pentru AGERPRES, Radu Prisada.
A susţinut primul concurs la Ploieşti, "Marţian Negrea", atunci când era elev în clasa a II-a.
"Am cântat pe un pian mare, alb. A fost o experienţă foarte interesantă, pentru că aveam emoţii foarte mari. Acela a fost debutul meu. Am câştigat premiul I şi a fost rampa mea de pornire", şi-a amintit tânărul artist.
Până acum, a câştigat numeroase competiţii în ţară şi în străinătate, dar cea mai importantă pentru el a fost cea din Nisa, Franţa.
"Experienţa de atunci mi-a rămas vie în memorie pentru că bunica m-a aşteptat să mă vadă după concurs, înainte să plece pe cealaltă lume. A fost cea mai importantă experienţă, a fost primul meu concurs internaţional, cu un juriu foarte mare format din muzicieni şi pianişti renumiţi, prima competiţie departe de casă, cu un program destul de greu la care am câştigat premiul I în grad de excelenţă şi titlul de 'Cel mai bun tânăr pianist'", a afirmat Radu Prisada.
În clasa a XI-a, a aplicat la cinci universităţi, cele mai bune din Anglia, iar la începutul următorului an şcolar a primit confirmările.
"Primul răspuns pozitiv a venit de la Facultatea din Manchester, care a avut avantajul de a avea printre profesori personalităţile alături de care am vrut să fiu. Am mai fost acceptat la alte două facultăţi. Am vrut să urmez cursurile unei facultăţi din străinătate pentru că mi-am dorit să călătoresc, să văd cum este în altă parte", şi-a explicat decizia tânărul.
În acest context, pentru el nu mai contau notele de la Bacalaureat, dar a învăţat şi a avut o notă de 10 şi media 9,7.
"Am vrut să termin cei 12 ani de şcoală cu un rezultat frumos. În plus, mi-au plăcut materiile la care am dat examen. La Geografie, am luat nota 10", a afirmat studentul.
Radu Prisada a recunoscut că înainte de a pleca din România a încercat "frica de necunoscut" şi a afirmat că, odată ajuns în Anglia, a simţit un mediu "atât de liniştit şi de cooperant".
"Toată lumea te ajută să înţelegi ce se întâmplă. Am plecat cu gândul că vreau să muncesc şi să învăţ cât mai multe de la profesorii mei. Multiculturalitatea cred că este unul dintre atuurile tuturor universităţilor din Anglia. Sunt atât de mulţi studenţi străini, atât de mulţi profesori străini, atât de multe oportunităţi de a cânta în toată Anglia. În Manchester, mi-a plăcut în primul rând oraşul. Este practic un campus întreg. Am preferat acest loc şi datorită profesorului Richard Ormrod. Este o mare diversitate a locurilor în care poţi cânta - săli de concerte, biserici, catedrale, case de copii, instituţii pentru bătrâni. Sunt festivaluri, audiţii, concerte peste tot. Muzica clasică este atât de bine primită de toate categoriile de vârstă. Este un loc unde toate artele se adună şi în care muzica e limba comună", a mai spus el.
Primele diferenţe pe care le-a observat între sistemul de învăţământ românesc şi cel din Marea Britanie au fost cele din modul de predare, de învăţare a muzicii.
"Nu ştiu cum se întâmplă la Conservator, dar la stagiile primare în gimnaziu şi liceu, muzica se învaţă după un program strict, cu o anumită rigoare, care, este adevărat, m-a ajutat foarte mult. Am ajuns în Anglia şi am găsit un mediu diferit. Făcând şi pedagogie, am realizat că se învaţă mult mai liniştit, fără presiune, iar fiecare profesor încearcă să-şi particularizeze cursurile în funcţie de fiecare student, ceea ce mi s-a părut nemaipomenit. Acest lucru lipseşte învăţământului din România, unde simt o anumită încordare în modul de învăţa muzica instrumentală. Oportunităţile de cântat ar constitui o altă diferenţă. În România, cred că nu sunt atât de multe locuri şi evenimente, spre deosebire de Anglia unde peste tot se cântă şi-n orice colţ de stradă vezi bucurie. În Anglia, ni s-a impus să ne prezentăm şi să le explicăm oamenilor ce facem şi ce dorim prin muzica noastră. În România, artiştii nu sunt învăţaţi să vorbească despre ei şi munca lor, nu li s-a impus verbalizarea, promovarea muncii lor", a menţionat Radu.
Primul proiect derulat de Radu Prisada ca student în Marea Britanie a fost în colaborare cu Andre Nadais, un coleg portughez.
"Andre m-a rugat să-l acompaniez într-o competiţie mare, pentru ca apoi să cânte cu orchestra facultăţii. A fost un proiect destul de greu. El este un percuţionist extrem de bun şi am reuşit să câştigăm concursul. Am fost cei mai mici studenţi premiaţi cu această distincţie. Pentru mine, experienţa a contat foarte mult, fiindcă am reuşit să ies din zona mea de confort, să fac ceva deosebit faţă de ce făcusem până atunci", a afirmat Radu Prisada.
Proiectele pe termen scurt au continuat, în opinia lui facultatea fiind un cumul de cele mai bune oportunităţi pentru debutul unui artist.
"Încă nu am un plan foarte clar pentru perioada imediat următoare absolvirii facultăţii, dar mi-aş dori să mă plimb, să fac masterul în altă parte decât în Anglia, poate Austria sau Germania. Şi România este o oportunitate. După patru ani în Anglia, cred că va fi nevoie de o schimbare, mai ales că muzica este un limbaj atât de deschis peste tot în Europa şi, cât timp pot să fac asta, ar fi păcat să nu merg în mai multe locuri şi să văd alte mentalităţi. Pentru mine, România acum înseamnă oraşul meu, familia, prietenii, experienţa acumulată în cei 21 de ani de viaţă. România pe care mi-o doresc este o Românie mai înţelegătoare cu muzicienii, mai deschisă faţă de ideile şi proiectele inovative, poate chiar pentru cele care par ciudate. Lucrurile au început să se mişte într-un sens bun", a mai precizat el. AGERPRES/(A, AS - autor: Luisiana Bîgea, editor: Oana Popescu, editor online: Irina Giurgiu)
