Organizaţia antinucleară ICAN, laureată a Premiului Nobel pentru Pace pe 2017, a propus să achite factura summitului istoric prevăzut să aibă loc săptămâna viitoare între SUA şi Coreea de Nord, inclusiv costul hotelului unde ar urma să fie cazat liderul nord-coreean Kim Jong Un în Singapore, relatează luni AFP.
Factura cazării la hotelul de cinci stele Fullerton - care ar fi opţiunea privilegiată de Coreea de Nord - se numără printre numeroasele aspecte delicate de logistică şi protocol evocate de media în perspectiva întâlnirii dintre preşedintele american Donald Trump şi Kim Jong Un.
SUA ar fi gata să plătească, dar se tem să nu-i ofenseze pe nord-coreeni, în criză de valută, însă mândri, a scris săptămâna trecută cotidianul american Washington Post.
"Suntem gata să acoperim costul summitului, inclusiv, fireşte, pe cel al cazării şi al sălilor de conferinţe", a declarat luni pentru France Presse Akira Kawasaki, reprezentant al Companiei internaţionale pentru abolirea armelor nucleare (ICAN) din Japonia. "Dacă desfăşurarea summitului este pusă în pericol de chestiuni legate de bani, suntem gata să ne asumăm costul, întrucât este vorba de o importantă întâlnire istorică", a adăugat Kawasaki.
Reprezentantul ICAN a menţionat că Premiul Nobel este însoţit de o sumă de bani care ar putea fi utilizată în acest scop, "pentru a susţine pacea în peninsula coreeană şi în favoarea unei lumi fără arme nucleare".
El a refuzat să evoce cifre, limitându-se să spună că suma va fi negociată, în cazul în care Phenianul acceptă propunerea.
Suita prezidenţială de la Fullerton - care are între altele şi un pian, conform site-ului de internet al hotelului - este prezentată drept "cea mai elegantă din Singapore". Dotat cu un ascensor privat şi acces direct, apartamentul ocupă o suprafaţă de 201 mp, iar o noapte aici costă, conform media, peste 6000 de dolari. AGERPRES/(AS - autor: Mihaela Toth, editor: Gabriela Ionescu, editor online: Irina Giurgiu)
