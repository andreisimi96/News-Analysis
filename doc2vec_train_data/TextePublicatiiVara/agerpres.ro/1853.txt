Propunerea Londrei pentru reglementarea problemei privind frontiera irlandeză după Brexit "nu convine" Uniunii Europene (UE), a declarat vineri negociatorul-şef al UE, Michel Barnier, informează AFP.
Soluţia transmisă joi la Bruxelles de către guvernul britanic "nu corespunde celei pe care noi o dorim şi celei dorite de Irlanda şi Irlanda de Nord" pentru a evita revenirea la o frontieră fizică între cele două entităţi, a declarat Barnier.
UE cere ca în viitorul acord privind retragerea Marii Britanii să fie înscrisă o soluţie denumită "backstop", care prevede o aliniere la normele vamale ale UE până la sfârşitul anului 2021. Acest termen depăşeşte cu un an sfârşitul perioadei de tranziţie (decembrie 2020) negociată de Londra pentru a atenua efectele economice ale Brexitului. Cu toate acestea, planul 'backstop' va fi utilizat doar în cazul în care nu va fi găsită nicio altă soluţie pentru evitarea unei 'frontiere dure' între Irlanda de Nord şi Irlanda.
"Trebuie să fie o garanţie care să funcţioneze în toate circumstanţele", a insistat negociatorul european. O soluţie limitată în timp "nu-mi convine" şi "backstop-ul nu poate fi extins asupra întregii Marii Britanii", a continuat Barnier.
El a făcut aceste declaraţii ca răspuns la propunerea de "plan B" formulată joi de Londra pentru reglementarea problemei irlandeze, potrivit căreia "backstop" este "limitat în timp", până la viitoare aranjamente satisfăcătoare cu UE, pe care Londra "se aşteaptă" a le vedea intrate în vigoare până la sfârşitul lui 2021.
Problema frontierei irlandeze rămâne unul dintre subiectele cele mai spinoase în negocierile asupra Brexitului între Bruxelles şi Londra. Ea va trebui reglementată "până la toamnă", în acelaşi timp ca toate celelalte subiecte discutate, pentru ca acordul de retragere (a Marii Britanii din UE) să poată fi ratificat până la data prevăzută a Brexitului, la sfârşitul lui martie, a insistat Michel Barnier.
"Singura întrebare pe care o pun este următoarea: dacă e ceva temporar, atunci acesta este un adevărat backstop? Eu zic că nu", a subliniat Michel Barnier.
Cu toate acestea, francezul a dat asigurări că nu respinge propunerea britanică. "Nu resping nimic, eu pun întrebări şi indic problemele ca să nu mergem pe un drum greşit", a afirmat el.
Potrivit viziunii europene a "backstop", "Irlanda de Nord face parte din teritoriul nostru vamal. Ceea ce este fezabil pentru un teritoriu de talia Irlandei de Nord, nu este neapărat fezabil pentru întreaga Mare Britanie", a mai explicat Barnier, făcând elogiul "pragmatismului".
El a explicat că este mai uşor să practici controale la bordul unor feriboturi decât de-a lungul unei frontiere de 500 de kilometri. UE vrea să se sprijine pe "angajamente şi infrastructuri deja existente" între restul Marii Britanii şi Irlanda de Nord, a spus el.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
