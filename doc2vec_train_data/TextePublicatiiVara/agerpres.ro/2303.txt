Poliţiştii de frontieră au confiscat aproximativ 31.000 pachete de ţigări de provenienţă ucraineană, ascunse într-un spaţiu special amenajat între compartimentul marfă şi cel destinat pasagerilor, în tavanul şi pereţii dubli ai caroseriei unui microbuz.
Potrivit unui comunicat de presă al Inspectoratului Teritorial al Poliţiei de Frontieră (ITPF) Sighetu Marmaţiei, remis, miercuri, AGERPRES, echipajul mobil al poliţiei de frontieră a oprit pentru control, la ieşirea din oraşul Siret, judeţul Suceava, un microbuz înmatriculat în Ucraina, condus de un bărbat de 44 de ani, care era însoţit de o femeie de 40 de ani, ambii cu cetăţenie româno-ucraineană.
"Din primele verificări asupra mijlocului de transport, poliţiştii de frontieră au descoperit un spaţiu special amenajat între compartimentul marfă şi compartimentul destinat pasagerilor, în care a putut fi observată o cantitate mare de ţigări, fapt pentru care cei doi au fost conduşi, împreună cu microbuzul, la sediul Poliţiei de Frontieră pentru continuarea cercetărilor. Asupra autovehiculului a fost efectuat un control amănunţit, în urma căruia a fost descoperită în spaţiul special amenajat între compartimentul marfă şi compartimentul pasagerilor, precum şi în pereţii dubli ai caroseriei, în tavanul microbuzului şi într-o canistră din plastic, cantitatea de 30.950 pachete cu ţigări de diferite mărci, de provenienţă ucraineană", se arată în comunicat.
Cele două persoane au fost reţinute, urmând ca în cursul zilei de miercuri să fie prezentate magistraţilor Judecătoriei Rădăuţi, cu propunere de arestare preventivă.
În cauză se efectuează cercetări sub aspectul săvârşirii infracţiunii de contrabandă, iar întreaga cantitate de ţigări, în valoare de 363.000 lei, a fost ridicată în vederea confiscării.
De asemenea, microbuzul folosit la activitatea infracţională, în valoare de 32.200 lei, a fost indisponibilizat în vederea continuării cercetărilor. AGERPRES/(AS - autor: Leontin Cupar, editor: Oana Popescu, editor online: Ada Vîlceanu)
