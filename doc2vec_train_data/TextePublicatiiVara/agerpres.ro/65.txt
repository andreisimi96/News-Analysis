Ciclistul spaniol Mikel Nieve (Mitchelton) a câştigat sâmbătă etapa a 20-a, penultima, a Turului Italiei, în timp ce britanicul Chris Froome (Sky) şi-a păstrat tricoul roz şi este virtual câştigător al ediţiei 2018.
Nieve s-a impus după un traseu de 214 km cu timpul de 5h43min48sec, fiind urmat de olandezul Robert Gesink (Lotto-NL) la 2min17sec şi de germanul Felix Grosschartner (Bora) la 2min24sec.
Chris Froome a sosit al 7-lea la 6min03sec, iar olandezul Tom Dumoulin (Sunweb) a fost al 13-lea la 6min09sec.
În clasamentul general, Froome se menţine lider, urmat de Dumoulin la 46 sec şi de columbianul Miguel Angel Lopez (Astana) la 4min57sec.
Ultima etapă, a 21-a, se derulează pe un traseu de 115 km în jurul Romei.
AGERPRES/(editor Teodor Ciobanu, editor online: Simona Aruştei)
Sursa foto:  Mikel Nieve / Twitter
