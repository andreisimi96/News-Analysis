Ministerul Educaţiei Naţionale informează marţi că 73,5% dintre elevii de clasa a VIII-a care au participat la sesiunea din 2018 de la Evaluarea Naţională au medii mai mari sau egale cu 5.
Conform unui comunicat transmis AGERPRES, "situaţia statistică generală relevă că din cei 142.847 de candidaţi prezenţi, un număr de 104.972 de candidaţi a obţinut medii mai mari sau egale cu 5 (cinci) - 73,5%".
Dintre aceştia, potrivit centralizării MEN, 319 candidaţi au încheiat examenul cu media generală 10.
Rata de participare la sesiunea 2018 a Evaluării Naţionale a fost de 94,8% - 142.847 de candidaţi prezenţi dintr-un total de 150.603 elevi înscrişi.
La proba de Limba şi literatura română au obţinut note peste 5 un număr de 118.969 de candidaţi (83%), în timp ce 2.089 de candidaţi au fost notaţi cu 10.
La Matematică, 87.577 de candidaţi (61,3%) au note peste 5, iar 1.903 candidaţi au obţinut nota 10.
Contestaţiile pot fi depuse marţi, între orele 14,00 - 19,00.
Rezultatele finale, după contestaţii, vor fi afişate sâmbătă, atât la avizierul unităţilor de învăţământ, cât şi online pe site-ul evaluare.edu.ro.
Media generală obţinută la Evaluarea Naţională are o pondere de 80% în calculul mediei pe baza căreia se realizează admiterea în clasa a IX-a. AGERPRES/(AS - autor: Roberto Stan, editor: Andreea Rotaru, editor online: Anda Badea)
