Procurorii DIICOT Maramureş au reţinut, vineri, două persoane pe care le suspectează de trafic de droguri şi deţinere fără drept în vederea consumului propriu.
Potrivit unui comunicat al DIICOT transmis AGERPRES, procurorii Direcţiei de Investigare a Infracţiunilor de Criminalitate Organizată şi Terorism - Biroul Teritorial Maramureş au dispus reţinerea pentru o perioadă de 24 de ore a suspecţilor K.I. şi I.I. pentru săvârşirea infracţiunilor de introducere în ţară fără drept de droguri de risc, trafic de droguri de risc şi deţinere fără drept de droguri de risc în vederea consumului propriu.
"Din activităţile specifice desfăşurate în cauză a rezultat că la data de 13 iunie 2018 suspectul K.I. l-a contactat pe suspectul I.I. de la care a mai procurat anterior droguri, cerându-i o nouă livrare de astfel de substanţe", se precizează în comunicat.
Sursa citată menţionează că, vineri, suspectul I.I. s-ar fi deplasat în Sighetu Marmaţiei, unde locuieşte K.I., cei doi fiind reţinuţi având asupra lor o cantitate de aproximativ 700 grame cannabis.
Conform anchetatorilor, în cauză există suspiciunea rezonabilă că, în cursul acestui an, s-ar fi achiziţionat droguri de risc din Spania, care ar fi fost introduse în ţară şi distribuite pe raza pe raza judeţului Maramureş - zona municipiului Sighetu Marmaţiei şi a localităţilor învecinate.
DIICOT informează că suspecţii urmează să fie aduşi la Biroul Teritorial Maramureş, în vederea audierii şi dispunerii măsurilor care se impun. AGERPRES/(AS - autor: Mihai Stoica, editor: Claudia Stănescu, editor online: Ada Vîlceanu)
