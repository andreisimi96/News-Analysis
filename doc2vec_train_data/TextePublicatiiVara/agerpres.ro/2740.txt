Summit-ul Uniunii Europene care va avea loc pe 9 mai 2019 la Sibiu trebuie să reprezintă o mândrie pentru România, a declarat preşedintele Festivalului Internaţional de Teatru (FITS), actorul Constantin Chiriac.
"E important ca acum să ne concentrăm pe ceea ce înseamnă evaluarea acestui festival, ca summit-ul care va veni să reprezinte o mândrie nu numai pentru Sibiu, ci pentru România, să punem România într-adevăr acolo unde este locul ei, în zona dialogului mare, intercultural, măcar în această zonă", a spus Constantin Chiriac, duminică noaptea, la finalul FITS.
Constantin Chiriac a discutat la Sibiu, în timpul festivalului, cu ministrul Culturii despre un program artistic pentru reuniunea de anul viitor, evaluat la suma de 2,5 milioane de euro.
"Răspund de ceea ce va însemna, anul viitor, partea culturală a summitului. Fiţi convinşi că dacă liderii europeni vor vedea o asemenea bucurie şi o asemenea calitate, vor înţelege de ce neamul acesta este special şi că i se pot ierta uneori unele păcate, dar că trebuie stimulat uneori în ceea ce înseamnă zonă de creativitate. Este un mare moment al summitului. (...) Festivalul va rămâne între 14 şi 23 iunie, anul viitor. (...) Eu am propus un lucru care să uimească Europa şi lumea. E normal să gândim pentru cei 27 de şefi de stat un lucru unic din punctul nostru de vedere. (...) Va fi o mare desfăşurare de forţe, între 6 şi 11 mai, perioada concretă fiind 8-9, când vor fi şefii de stat", a anunţat Chiriac vineri noaptea, la finalul primei zile a FITS.
Dacă va fi aprobat proiectul propus de Constantin Chiriac, nu doar şefii de stat din Europa se vor bucura de spectacole, dar şi turiştii şi localnicii.
Practic, înaintea Festivalului Internaţional de Teatru, care este programat în luna iunie, Sibiul va găzdui un alt minifestival în luna mai.
FITS este cel mai important festival al artelor spectacolelor din România şi unul din cele mai mari din Europa. În acest an, peste o jumătate de milion de spectatori din toată lumea au văzut peste 3.000 de artişti care au jucat în 500 de spectacole, timp de zece zile, totul posibil cu un buget de 13 milioane de euro, potrivit lui Constantin Chiriac. AGERPRES / (A - autor: Isabela Paulescu, editor: Irina Poenaru, editor online: Andreea Lăzăroiu)
