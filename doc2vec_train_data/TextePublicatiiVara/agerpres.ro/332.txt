În total 12 filme vor concura la marele premiu al Festivalului Internaţional de Film de la Karlovy Vary, care se desfăşoară în perioada 29 iunie - 7 iulie, în această localitate balneară din Boemia occidentală, care marchează anul acesta cea de-a 53-a ediţie cu o selecţie foarte eclectică, relatează marţi EFE.
Printre participantele în competiţie se remarcă şi noul film al regizorului român Radu Jude 'I do not care if we go down in history as barbarians' (Îmi este indiferent dacă în istorie vom intra ca barbari) şi lungmetrajul canadian 'The fireflies are gone' al lui Sebastien Pilote.
Actriţa şi realizatoarea argentiniană Ana Katz va prezenta în premieră la Festivalul Internaţional de film de la Karlovy Vary cea mai nouă producţie a sa, 'Sueńo Florianópolis', cu care va concura la marele premiu Globul de Cristal la secţiunea dedicată filmelor de ficţiune.
Acest 'road movie', călătoria în care pleacă o familie din Buenos Aires spre oraşul brazilian Florianópolis, este un prilej pentru a evoca idei precum prima dragoste, răsturnări ale destinului şi momente efemere de fericire, a declarat presei directorul artistic al festivalului, Karel Och.
Un alt film în limba spaniolă prezent în competiţie va fi 'Miriam miente', debutul de lungmetraj al regizorului spaniol Oriol Estrada care abordează criza de afectivitate a adolescenţilor în contextul noilor tehnologii.
Cinematografia spaniolă revine astfel după o pauză în competiţia festivalului de la Karlovy Vary, după ce Karel Och a declarat la o conferinţă de presă că festivalul a angajat serviciile unui consilier străin pentru a promova filmele latino-americane.
La secţiunea documentare se remarcă coproducţia canadiano-chiliană 'Cielo', al regizoarei Alison McAlpine, şi coproducţia germano-mexicană 'The best thing you can do with your life', de Zita Erffa.
În cea de-a treia secţiune în competiţie, desfăşurată sub titlul East of the West, şi având ca invitată anul acesta cinematografia din Orientul Mijociu, va fi prezentat filmul iranian 'Amir', lungmetrajul de debut al realizatorului Nima Eghlima, care prezintă, sub o privire scrutătoare, tradiţiile de familie în această ţară persană.
Festivalul internaţional de film de la Karlovy Vary va aduce anul acesta un omagiu regretatului regizor ceh Milos Forman, care a murit la 13 aprilie la 87 de ani în SUA. Filmul care va inaugura ediţia de anul acesta va fi legendara comedie "The Loves of a Blonde" (Dragostea unei blone), regizată de prestigiosul regizor în 1965.AGERPRES/(AS-autor: Mihaela Nicolaescu, editor: Mariana Ionescu, editor online: Anda Badea)
Sursa foto:  Karlovy Vary International Film Festival / Facebook
