Efecte ale fenomenelor meteo periculoase au fost înregistrate în ultimele 24 de ore în 31 de localităţi din 14 judeţe, informează duminică Inspectoratul General pentru Situaţii de Urgenţă (IGSU).
Potrivit sursei citate, localităţile afectate sunt din judeţele Alba, Arad, Argeş, Bacău, Dâmboviţa, Dolj, Galaţi, Iaşi, Neamţ, Prahova, Teleorman, Timiş, Vâlcea şi Vrancea.
"Fenomenele meteo periculoase, manifestate prin averse, scurgeri de pe versanţi şi intensificări ale vântului, au condus la inundarea a 56 locuinţe, 30 de anexe gospodăreşti, 10 beciuri şi subsoluri, 87 de curţi. Totodată, au fost afectate 30 fântâni, 7 tronsoane de drum şi un tronson de cale ferată. Pe timpul acţiunilor de intervenţie nu au fost înregistrate victime şi nu s-au impus măsuri speciale de protecţie prin evacuare sau relocare a populaţiei. Pompierii au acţionat cu tehnica specifică pentru evacuarea apei din gospodarii, decolmatarea podeţelor afectate şi înlăturarea aluviunilor de pe carosabil sau a arborilor căzuţi din cauza vântului", se arată în comunicatul de presă.
Aceeaşi sursă menţionează că o situaţie de urgenţă deosebită a fost înregistrată în localitatea Adjud, din judeţul Vrancea, unde pompierii militari au acţionat pentru salvarea unui cioban cu 200 de animale rămase blocate pe o insulă în mijlocul râului Siret. Militarii au intervenit cu bărcile pentru preluarea animalelor, iar ulterior le-au transportat spre malul râului, unde au fost evacuate în siguranţă.
Un alt eveniment important a avut loc în judeţul Teleorman, pe raza localităţii Vârtoapele, unde circulaţia feroviară a fost temporar blocată din cauza unui incendiu provocat de un fulger la locomotiva unui tren care transporta aproximativ 100 de persoane. Evenimentul nu s-a soldat cu victime, iar circulaţia feroviară a fost reluată imediat după înlocuirea locomotivei.
Din punctul de vedere al alimentării cu energie electrică, mai precizează sursa citată, au fost înregistrate întreruperi în 11 localităţi din judeţele Bacău, Iaşi şi Vaslui.
Având în vedere prognozele hidro-meteorologice pentru perioada următoare, echipajele de pompieri salvatori sunt pregătiţi să intervină în sprijinul populaţiei din zonele care pot fi afectate.
Situaţia în judeţele aflate sub avertizări de vreme rea este permanent monitorizată prin Centrul Operaţional Naţional al IGSU. AGERPRES / (AS - autor: Irina Poenaru, editor: Antonia Niţă, editor online: Andreea Lăzăroiu)
