Prim-vicepreşedintele Comisiei Europene, Frans Timmermans, a îndemnat miercuri Polonia să risipească ''cât mai rapid posibil'' îngrijorările Uniunii Europene privind reformele judiciare controversate ale guvernului de la Varşovia, relatează AFP.
''Comisia speră în mod sincer că Polonia va găsi soluţii la preocupările identificate'' de Bruxelles, a declarat Timmermans, în faţa eurodeputaţilor reuniţi în sesiune plenară la Strasbourg.
''Este indispensabil ca guvernul polonez să adopte urgent măsuri pentru a reglementa soarta judecătorilor Curţii Supreme până la 3 iulie'', a adăugat Timmermans, care se va afla luni la Varşovia pentru a discuta pe această temă cu premierul polonez Mateusz Morawiecki.
Considerând că independenţa justiţiei poloneze este ameninţată de o serie de reforme ale guvernului naţionalist al partidului Lege şi Justiţie (PiS), Comisia Europeană a declanşat la sfârşitul anului trecut o procedură fără precedent, ce poate merge, teoretic, până la retragerea dreptului de vot pentru această ţară în Consiliul European.
Executivul european a lăsat totuşi o ultimă uşă deschisă dialogului, nelansând în mod concret etapele instituţionale ale procedurii Articolului 7 din tratatul UE.
Frans Timmermans a mai precizat că, ''săptămâna trecută, Comisia Europeană a cerut Consiliului să organizeze o audiere oficială a Poloniei în acest context''.
Apărând poziţia executivului european, al cărui rol l-a comparat, în ajunul deschiderii Cupei Mondial la fotbal, cu cel al unui arbitru, prim-vicepreşedintele CE a subliniat că nu este vorba despre ''a impune o voinţă din exterior'', ci de ''a aminti fiecărui stat membru obligaţiile pe care le-a ales în mod liber''.
''Nu putem juca fotbal fără un arbitru care să vegheze la respectarea regulilor (...) Dacă arbitrul este ignorat, jocul nu mai există, la fel se întâmplă şi cu Uniunea Europeană, suntem o organizaţie fondată pe statul de drept şi pretindem ca membrii organizaţiei să respecte această obligaţie'', a insistat el.
Premierul polonez Mateusz Morawiecki este invitat în Parlamentul European de la Strasbourg în luna iulie pentru a-şi prezenta viziunea despre viitorul Uniunii Europene. AGERPRES/(AS - autor: Irina Cristea, editor: Ionuţ Mareş, editor online: Gabriela Badea)
