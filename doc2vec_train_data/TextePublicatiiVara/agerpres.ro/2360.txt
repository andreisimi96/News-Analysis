Premierul Viorica Dăncilă a anunţat, miercuri, că urmează să fie inaugurată prima cursă aeriană Tallinn - Constanţa, care va contribui la dezvoltarea turismului din cele două ţări.
"Din Estonia vom inaugura prima cursă aeriană Tallinn - Constanţa, urmând ca pe perioada verii aceste curse să aibă un zbor regulat şi cred că acest lucru este foarte important şi va susţine turismul între cele două ţări", a declarat Dăncilă, la începutul şedinţei de Guvern.
Totodată, Dăncilă a precizat că duminică va fi inaugurat consulatul Estoniei la Constanţa, fapt care "va apropia" această ţară de România.
Şefa Executivului a făcut aceste precizări în contextul în care a anunţat că va efectua, începând de joi, vizite în Lituania şi Estonia.
"Mâine voi pleca într-o vizită în Lituania, urmată de o vizită în Estonia. Este foarte important să vorbim cu guvernele acestor ţări. Avem pe agenda europeană dosare de interes major pentru toate statele europene şi cred că trebuie să vedem lucrurile comune, să susţinem interesul României, să vedem provocările la care trebuie să răspundem şi modul în care înţeleg statele membre ale Uniunii Europene să răspundă acestor provocări", a spus Dăncilă. AGERPRES/(A - autor: Mădălina Cerban, editor: Mihai Simionescu, editor online: Anda Badea)
