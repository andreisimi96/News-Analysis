Universitatea Babeş-Bolyai (UBB) ocupă prima poziţie din România în clasamentul global al universităţilor (CWUR World University Rankings) dat publicităţii de Center for World University Rankings (CWUR), a anunţat, marţi, Biroul de presă al UBB.
Conform clasamentului general, UBB se situează pe poziţia 802 între cele 18.000 de universităţi din întreaga lume analizate şi ierarhizate de CWUR pe baza indicatorilor referitori la calitatea procesului educaţional, inserţia absolvenţilor pe piaţa forţei de muncă, rezultatele activităţii de cercetare, calitatea, numărul şi impactul publicaţiilor ştiinţifice.
"Faptul că suntem din nou prima universitate din ţară inclusă în clasament, dar mai mult decât atât, faptul că suntem între primele 1.000 de universităţi din lume dintr-un total de 18.000 de instituţii academice evaluate dovedeşte încă o dată nivelul ridicat al calităţii actelor de educaţie şi de cercetare de la Universitatea Babeş-Bolyai. Iată că avem din nou confirmarea gradului ridicat de încredere şi performanţă de care se bucură universitatea noastră, care a reuşit din nou să surclaseze universităţi cu bugete considerabil mai mari decât al nostru", a declarat, potrivit comunicatului, Daniel David, prorectorul UBB responsabil de cercetare, competitivitate-excelenţă şi publicaţii ştiinţifice.
UBB şi-a îmbunătăţit constant poziţia din anul 2015, când a apărut pentru prima dată pe locul 987 la nivel internaţional şi pe poziţia secundă la nivel naţional, ajungând, în anul 2018, pe prima poziţie la nivel naţional şi pe poziţia 802 la nivel internaţional.
"Această performanţă vine să confirme rezultatele obţinute recent de UBB în prestigiosul clasament internaţional al universităţilor - Times Higher Education-Emerging Economies, dedicat economiilor emergente (prima din România şi pe poziţia 162 din 378 de universităţi incluse), precum şi în clasamentul Times Higher Education-New Europe (prima în ţară şi pe locul 17 din 53 de universităţi incluse în clasament)", se mai precizează în documentul citat.
UBB este în acest moment, cu cele 21 de facultăţi şi cei aproape 40.000 de studenţi, cea mai mare universitate din România.
Universitatea Babeş-Bolyai va scoate la concurs, în anul universitar 2018-2019, pentru studii universitare de nivel licenţă, un număr de 4.958 de locuri bugetate, peste 9.300 de locuri în regim cu taxă şi 2.700 de locuri pentru învăţământ la distanţă şi învăţământ cu frecvenţă redusă.
Din aceste locuri bugetate, 60 sunt locuri speciale alocate candidaţilor de etnie romă, 161 sunt destinate absolvenţilor de licee situate în mediul rural, iar alte 168 de locuri au fost alocate etnicilor români din afara graniţelor ţării.
La nivel de master, UBB va scoate la concurs, pentru anul universitar 2018-2019, un număr 3.382 de locuri la buget şi 6.218 de locuri la taxă. Un număr de 268 dintre locurile bugetate sunt alocate domeniilor prioritare, alte 18 locuri sunt destinate studenţilor romi, iar 82 sunt destinate etnicilor români din afara graniţelor ţării.
Candidaţii vor putea alege între cele 244 de programe de licenţă (învăţământ cu frecvenţă şi la distanţă), respectiv 222 de programe de master (învăţământ cu frecvenţă sau frecvenţă redusă). AGERPRES/(AS - autor: Elena Stanciu, editor: Anamaria Toma, editor online: Ada Vîlceanu)
