Rusoaica Maria Şarapova a surclasat-o pe a şasea jucătoare a lumii, Karolina Pliskova din Cehia, în două seturi, 6-2, 6-1, după doar 59 de minute de joc, şi s-a calificat în optimile de finală ale turneului de tenis de la Roland Garros, al doilea de Mare Şlem din acest an, fază în care s-ar putea confrunta cu americanca Serena Williams.
La revenirea sa pe terenul central, dubla laureată a turneului (2012, 2014) nu i-a lăsat nicio şansă fostei semifinaliste, depăşită la capitolul fizic şi la serviciu.
Fostul lider mondial, pe locul 30 mondial în prezent, a trecut la Paris primul său mare test după două tururi în care nu a strălucit.
Şarapova va juca pentru un loc în sferturile de finală cu învingătoarea dintre americanca Serena Williams şi germanca Julia Goerges (Nr.11).
AGERPRES (editor: Vlad Constantinescu, editor online: Irina Giurgiu)
