Perechea româno-spaniolă Sorana Cîrstea/Sara Sorribes Tormo s-a calificat, vineri, în optimile de finală ale probei feminine de dublu din cadrul turneului de tenis de la Roland Garros, al doilea de Mare Şlem al anului, după ce a trecut de Svetlana Kuzneţova (Rusia)/Lucie Safarova (Cehia) în două seturi, 6-3, 6-2.
Cîrstea şi Sorribes au controlat meciul şi s-au impus după o oră şi 16 minute. În această partidă, fiecare pereche a reuşit câte un as. Învingătoarele au comis opt duble greşeli, faţă de doar trei câte au avut învinsele.
Pentru accederea în optimi, Begu şi Sorribes au obţinut 240 de punce WTA şi 41.000 de euro.
Tot vineri, perechea Irina-Camelia Begu (România)/Qiang Wang (China) va juca împotriva croatei Petrei Martic şi a grecoaicei Mariei Sakkari, în primul tur al probei feminine de dublu la Roland Garros.
În turul 3 al probei feminine de simplu, Mihaela Buzărnescu va primi replica ucrainencei Elina Svitolina.
În proba de dublu mixt, Buzărnescu va face pereche cu finlandezul Henri Kontinen, urmând să joace în primul tur împotriva favoriţilor numărul trei, Yifan Xu (China)/Oliver Marach (Austria).
AGERPRES (editor: Mircea Lazaroniu, editor online: Irina Giurgiu)
