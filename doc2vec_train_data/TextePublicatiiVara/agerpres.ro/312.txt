Poliţiştii nemţeni au confiscat de la un bărbat cu dublă cetăţenie româno-ucraineană substanţe şi produse toxice în valoare de peste 90.000 euro, în urma unei acţiuni desfăşurată în localitatea Secuieni.
Purtătorul de cuvânt al Poliţiei Neamţ, Robert Costan, a declarat, marţi, că flagrantul a avut la bază informaţii potrivit cărora un bărbat de 55 ani comercializează produse contrafăcute de protecţie a plantelor. Aceste produse, care fac parte din categoria produselor toxice şi foarte toxice, erau introduse în ţară ilegal.
"Cazul a fost preluat de poliţiştii Serviciului Arme, Explozibili şi Substanţe Periculoase care, alături de poliţiştii de la Serviciul Rutier, au reuşit o acţiune de prindere în flagrant a bărbatului în vârstă de 55 ani. Acesta se deplasa cu un autoturism pe raza comunei Secuieni, având 65 de kilograme şi 4 litri de produse în valoare estimativă de 90.000 euro, produse ce au fost confiscate", a declarat Robert Costan.
De asemenea, în urma percheziţiei autoturismului au fost găsite mai multe sume de bani, respectiv 10.000 lei, 200 euro, 150 dolari şi 127 grivni.
Ancheta a fost preluată de un procuror care a dispus punerea sub control judiciar, pentru 60 de zile, a bărbatului din Vaslui cu dublă cetăţenie.
Produsele confiscate urmează să fie supuse analizei, a mai menţionat sursa citată. AGERPRES/(A - autor: Gabriel Apetrii, editor: Diana Dumitru, editor online: Ada Vîlceanu)
