Datele comunicate de Institutul Naţional de Statistică la începutul săptămânii arată că măsurile pe care Guvernul le-a luat au fost cele bune şi şi-au atins scopul - mai mulţi bani în buzunarele românilor, a declarat prim-ministrul Viorica Dăncilă.
"Datele Institutului Naţional de Statistică publicate la începutul acestei săptămâni arată că măsurile pe care le-am luat şi pe care vom continua să le luăm au fost cele bune şi şi-au atins scopul, mai mulţi bani în buzunarele cetăţenilor. Să ne uităm un pic la cifre, câştigul salarial mediu net a crescut în aprilie 2018 cu 14,7% faţă de luna aprilie a anului trecut, iar puterea de cumpărare a crescut cu 9%, potrivit datelor transmise de Institutul Naţional de Statistică ", a declarat Viorica Dăncilă, miercuri, în deschiderea şedinţei de Guvern.
Potrivit premierului, creşterea din luna aprilie vine după ce şi în luna martie "câştigul salarial mediu net a crescut cu 15,5% faţă de luna martie a anului trecut".
"Acest lucru este foarte important şi important este şi faptul că salariile nete au crescut în toate sectoarele economice. Sunt cifre care ne arată faptul că mesajele alarmiste transmise de diverşi critici nu au niciun fundament, nu au nicio bază. De aceea cred că important este să ne bazăm pe cifre şi nu pe cea vrea să creadă o persoană sau alta", a mai declarat Dăncilă. AGERPRES/ (A - autor: Daniel Florea, editor: Mihai Simionescu, editor online: Anda Badea)
