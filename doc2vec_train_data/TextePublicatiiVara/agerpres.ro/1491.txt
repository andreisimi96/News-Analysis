Un preot chilian din oraşul Constitucion (sudul ţării) a fost suspendat miercuri de Vatican după ce a fost acuzat anul trecut de pedofilie, anunţă Biserica Catolică citată joi de AFP.
Sfântul Scaun a considerat plauzibilă plângerea depusă împotriva preotului Ramon Iturra, căruia i s-a interzis din "precauţie" să-şi mai exercite funcţiile până la o decizie definitivă asupra lui, potrivit unui comunicat al diocezei din Linares, la  300 km distanţă de Santiago de Chile.
Cristian Alcaino, un fost băiat de cor, având 11 ani în 1987 la momentul faptelor, a depus o plângere pentru abuz sexual pe lângă arhiepiscopul Tomislav Koljatic, care a prezentat dosarul în faţa Vaticanului în iunie 2017.
Vaticanul l-a trimis pe episcopul de Malta, Charles Scicluna, în Chile în aprilie anul acesta pentru a ancheta asupra abuzurilor sexuale comise de un alt preot incriminat, părintele Fernando Karadima. În iunie, papa Francisc a primit mai multe persoane victime ale acestui preot pedofil.
Într-o scrisoare adresată joi chilienilor, papa argentinian a recunoscut că "nu am ştiut să ascultăm şi să reacţionam la timp" în faţa scandalurilor de abuz sexual din rândul Bisericii catolice din Chile.
La 18 mai, ansamblul ierarhiei Bisericii chiliene şi-a înaintat demisia papei Francisc în cadrul uriaşului scandal de pedofilie şi de tăcere din partea prelaţilor.
O adevărată undă de şoc care l-a determinat pe papă să-şi facă o mea culpa şi care urmează să decidă dacă acceptă sau nu demisiile. AGERPRES/(AS - editor: Mihaela Nicolaescu, editor online: Gabriela Badea)
Sursa foto:  www.eldinamo.cl  
