Diferenţele salariale, reglementarea concediului parental şi violenţa împotriva femeilor sunt principalele probleme în domeniul egalităţii de gen în Europa, susţine Aurélie Salvaire, activistă în domeniul diversităţii şi incluziunii sociale, într-un interviu acordat AGERPRES la Bruxelles, cu ocazia desfăşurării forumului Zilele Europene ale Dezvoltării.
''Am realizat proiecte în Pakistan în ultimii doi ani, iar tendinţa este să credem că situaţia femeilor în ţări cum este Pakistanul este cu mult mai dificilă - lucru care este adevărat dacă ne luăm după indicatori -, dar în Europa sexismul este mai puţin evident şi de aceea este mai complicat de luptat împotriva lui'', a spus Aurélie Salvaire referindu-se la situaţia actuală a egalităţii de gen.
Principalele probleme cu care se confruntă femeile în Europa sunt, potrivit lui Salvaire, diferenţele salariale faţă de bărbaţi, care ajung la aproximativ 17-18 %, persistenţa fenomenului violenţei împotriva femeilor, a violului, problema concediului parental, atitudinile sexiste în companii şi în domeniul educaţiei şi felul diferenţiat în care sunt educaţi băieţii şi fetele.
Diferenţele salariale sunt uşor de rezolvat dacă acest lucru se doreşte cu adevărat, Salvaire dând exemplul unor ţări precum Regatul Unit sau Islanda, unde au fost luate măsuri legislative pentru stoparea acestui fenomen. ''Dacă vrem într-adevăr să o rezolvăm, putem să o rezolvăm, atât în companii, cât şi la nivel de stat'', spune aceasta.
O altă problemă din domeniul egalităţii de gen este reglementarea diferită a concediului paternal de cel maternal. ''Cred că ar trebui să avem atât concediul paternal cât şi concediu maternal, astfel încât fiecare cuplu să poată decide ceea ce doreşte. În prezent, decidem noi în locul cuplului, plecând de la premisa că femeile sunt cele care doresc să se odihnească şi desigur că doresc să se odihnească, dar este în acelaşi timp nedrept faptul că femeile întrerup munca''.
În ceea ce priveşte violenţa împotriva femeilor, trebuie ca toleranţa faţă de acest fenomen să fie zero. ''Suntem încă permisivi în ceea ce priveşte violenţa, iar atunci când o fată este violată, cum s-a întâmplat recent în Spania sau Franţa, încă avem îndoieli, chiar când este vorba despre un minor''.
La capitolul progrese recente în domeniul egalităţii de gen, Salvaire pomeneşte campania online MeToo care, în multe ţări, ''i-a trezit'' pe bărbaţi, care şi-au dat astfel seama că femeile au o voce. Discuţia despre egalitate ia amploare, dar mai sunt încă mulţi oameni care cred că lucrurile sunt bune aşa cum sunt.
Aurélie Salvaire, prezentă la forumul Zilele Europene ale Dezvoltării în calitate de speaker într-o sesiune dedicată relaţiei dintre presă şi capacitarea femeilor, susţine că media are un rol foarte important în realizarea egalităţii de gen. 'Există mai puţine poveşti despre femei decât despre bărbaţi în media, iar atunci când apar în presă, femeile sunt de obicei martori sau victime, nu iau parte activ la acţiune, susţine aceasta.
La fel de importantă este diversitatea conţinutului ştirilor, dar şi felul în care sunt portretizate femeile. Este nevoie de ''poveşti cu protagoniste femei, scrise de femei, femei active, nu doar supravieţuitoare, eroine sau victime, ci femei obişnuite, ca noi, care realizează anumite lucruri''.
În ceea ce priveşte social media, o construcţie pe orizontală, cu o structură de putere mai puţin vizibilă, care permite oricui să-şi facă un cont, lucrurile sunt împărţite: este benefică pentru că poate mobiliza oamenii pentru o anumită cauză, însă este şi un loc periculos din cauza hărţuirii din spaţiul online. ''Cred că un hashtag nu este suficient pentru a aduce schimbarea. MeToo reprezintă o excepţie pentru că a fost pentru prima dată când oamenii au distribuit informaţia mai departe. De obicei hashtagurile nu au atât de multă putere, dar sunt un instrument important pentru a face cunoscute anumite poveşti. Cred că din punctul de vedere al schimbării stereotipurilor şi al schimbării poveştilor, au un rol important''.
Reţelele de socializare sunt şi un loc periculos. ''Eu sunt mereu precaută cu ceea ce spun sau nu spun, mi-e frică să nu fiu provocată şi că va veni o zi în care voi spune ceva prea îndrăzneţ sau cineva mă va găsi pur şi simplu şi îmi va face viaţa de coşmar. Aşa cum în spaţiul exterior ne temem de viol, ne temem de asemenea de hărţuire în spaţiul cibernetic...''
Salvaire doreşte să fie luate mai multe măsuri pentru prevenirea hărţuirii din mediul digital. ''Ce s-ar putea întâmpla dacă cineva ar vrea să pună stăpânire pe contul meu de Twitter, să mă hărţuiască sau să mă insulte? Îmi închid contul şi asta e tot? E singura modalitate? Aşa cum vorbeam despre violenţa fizică, aş vrea să văd că sunt luate măsuri concrete din partea celor de la Twitter şi Facebook cărora, în acest moment, nu le pasă de noi".
Rolul educaţiei în domeniul egalităţii de gen este un alt aspect despre care Salvaire a vorbit în interviul pentru AGERPRES. ''Studiile arată că ne condiţionăm copiii, de la o vârstă foarte fragedă, chiar înainte de a se fi născut, prin felul în care le vorbim, prin cuvintele pe care le folosim'', spune aceasta. Este important să schimbăm lucrurile referitoare la percepţia masculinităţii şi să le oferim o educaţie diferită băieţilor în ceea ce priveşte sexualitatea, consimţământ sexual, despre ce înseamnă a fi băiat, despre faptul că nu este o problemă să fii sensibil şi blând.
Studiile arată că tendinţa băieţilor şi fetelor este de a se juca cu acelaşi tip de jucării dacă nu sunt priviţi de un adult. Dacă ştiu că un adult îi priveşte, se conformează stereotipurilor, în special băieţii, care ştiu că nu au voie să se joace cu lucruri pentru fete, spune Salvaire. ''Părinţii şi profesorii ar trebui să aibă o atitudine neutră la gen în ceea ce priveşte jucăriile pe care le oferă sau poveştile pe care le citesc fetiţelor şi băieţilor pentru a nu perpetua stereotipurile'', spune Salvaire. Băieţilor am putea să le citim mai multe poveşti cu eroine feminine, iar pe fete să le încurajăm să se implice în lucruri mai tehnice.
Aurélie Salvaire este autoare, activistă în domeniul diversităţii şi incluziunii sociale şi inovatoare socială. Este fondatoarea unei platforme dedicate soluţiilor pentru o societate echilibrată din punctul de vedere al genului. A publicat ''Balance the World. Tactics to help you launch a gender revolution'', un ghid practic pentru egalitatea de gen, şi a realizat un documentar în Pakistan pe tema masculinităţii.
Desfăşurată în zilele de 5 şi 6 iunie, sub titulatura ''Femeile şi fetele în fruntea dezvoltării durabile: protejează, capacitează, investeşte'', ediţia de anul acesta a Zilelor Europene ale Dezvoltării a fost dedicată discuţiilor despre accesul femeilor şi fetelor la educaţie şi locuri de muncă, dezvoltarea unui cadru de acţiune prin care să fie eliminate toate formele de violenţă fizică şi sexuală împotriva acestora şi creşterea rolului lor în luarea deciziilor.AGERPRES/(AS-autor: Simona Tatu, editor: Mariana Ionescu, editor online: Daniela Juncu)
Sursa foto:  eudevdays.eu
