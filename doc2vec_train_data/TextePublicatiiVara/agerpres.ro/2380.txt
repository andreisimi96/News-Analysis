Opt persoane au murit de la începutul lunii mai înecate în Marea Neagră şi în lacurile din judeţul Constanţa, a anunţat miercuri, pe pagina de pe o reţea de socializare, Inspectoratul pentru Situaţii de Urgenţă (ISU) Dobrogea.
Potrivit anunţului, două dintre cele şase persoane înecate în marea Neagră sunt minori cu vârste de şapte şi respectiv 14 ani, iar alte două persoane au murit în timp ce se scăldau în lacurile din judeţ.
"Fiţi responsabili pentru vieţile voastre! (...) respectaţi indicaţiile salvamarilor, a administratorilor de plajă şi, nu în ultimul rând, respectaţi semnificaţia steagurilor arborate pe plajă! O secundă contează pentru a vă salva viaţa!", se menţionează în mesajul ISU Dobrogea.
Scafandrii ISU Dobrogea au descoperit miercuri, după mai multe zile de căutări, cadavrul adolescentului de 14 ani dispărut în mare, în zona localităţii Corbu, şi cel al militarului care nu a revenit la unitatea de la Capul Midia după o învoire.
Iniţial a fost găsit corpul adolescentului, după ce o persoană a alertat autorităţile că există un cadavru la malul mării, pe plaja de la Vadu, în apropierea unei cherhanale. În urma căutărilor făcute de reprezentanţii ISU, a fost găsit şi trupul unei persoane adulte, posibil militarul dispărut.
În ultimele zile, în atenţia scafandrilor a fost şi un militar care duminică seară nu s-a prezentat la unitatea de la Capul Midia, după o perioadă de câteva ore de învoire. AGERPRES/(AS-autor: Luisiana Bîgea, editor: Karina Olteanu, editor online: Anda Badea)
