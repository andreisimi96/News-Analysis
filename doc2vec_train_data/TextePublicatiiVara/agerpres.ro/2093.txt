Fondatorii Mişcării România Împreună (Ro+), printre care şi fostul premier Dacian Cioloş, au cerut luni "demisia imediată" a lui Liviu Dragnea din funcţiile deţinute în statul român şi în PSD, precizând că "discursul său violent şi ameninţător este inacceptabil".
"Preşedintele PSD şi al Camerei Deputaţilor trebuie să demisioneze imediat din funcţia deţinută în statul român şi să înceteze să îşi mai folosească puterea politică pe care i-o conferă statutul public de preşedinte de Cameră parlamentară şi de partid pentru a ameninţa magistraţii, societatea civilă şi alţi cetăţeni", se arată într-un comunicat publicat pe site-ul Mişcării România Împreună.
Potrivit sursei citate, Dragnea este pe cale să scoată România "de pe harta democraţiilor occidentale".
"Ameninţările proferate de preşedintele PSD la adresa aliaţilor noştri strategici şi structurilor europene şi nord-atlantice din care facem parte, ameninţări care au drept singură motivaţie lupta lui Liviu Dragnea cu dosarele sale penale, arată că pentru a scăpa de Justiţie acest personaj este pe cale să scoată România de pe harta democraţiilor occidentale de care ne-am apropiat cu mari sacrificii în ultimii 30 de ani", se precizează în comunicat.
În opinia fondatorilor Ro+, discursul lui Dragnea este o încercare "de a timora Justiţia".
"Discursul violent, ameninţător şi plin de ură şi invective folosit de Liviu Dragnea la adresa judecătorilor, procurorilor, preşedintelui României şi a societăţii civile este o încercare disperată şi grotescă de a timora Justiţia, administraţia prezidenţială, membrii mişcărilor civice şi alţi cetăţeni care apără valorile şi principiile democratice în România. Acest lucru este inacceptabil şi trebuie să înceteze de îndată prin demisia acestui personaj toxic pentru ţară din toate funcţiile publice deţinute", se subliniază în comunicat.
Conform fondatorilor Ro+, la mitingul de sâmbătă şi într-o emisiune TV, liderul PSD "a folosit la adresa unor cetăţeni români care îi plătesc salariul de demnitar al statului apelative precum 'şobolani'", "a calificat drept 'demenţă' o plângere penală împotriva premierului Viorica Dăncilă şi a ameninţat direct procurorii".
"DIICOT a anunţat că sesizează CSM după aceste ameninţări la adresa procurorilor acestei instituţii. Tot Liviu Dragnea şi alţi lideri PSD aflaţi în diverse proceduri judiciare penale au catalogat judecătorii drept 'corupţi', 'stalinişti' sau 'torţionari' cu o duritate a discursului menită să timoreze şi să pună presiune pe completele de judecată care se apropie de a da soluţiile finale în mai multe dosare ale politicienilor. Urmare a acestor ameninţări, Forumul Judecătorilor din România a cerut azi intervenţia Consiliului Superior al Magistraturii pentru a stopa aceste atacuri fără precedent care afectează independenţa sistemului judiciar", menţionează sursa citată.
Totodată, fondatorii Ro+ spun că Dragnea "a incitat la demiterea preşedintelui României" şi a făcut ameninţări la adresa şefului statului, "enunţând chiar şi varianta unui 'război civil'".
"În lupta sa cu un personaj imaginar numit 'statul paralel', Liviu Dragnea a trecut toate liniile roşii ale moralităţii, decenţei şi respectului pentru justiţie şi funcţia publică, iar singura ieşire acceptabilă din această situaţie este demisia sa imediată din funcţiile deţinute în statul român şi în PSD, în cazul în care acest partid mai aspiră la statutul de organizaţie democratică", subliniază comunicatul citat. AGERPRES/(AS - autor: Mădălina Cerban, editor: Andreea Rotaru, editor online: Anda Badea)
