Premierul Viorica Dăncilă a anunţat că, începând de luni, toate taxele şi impozitele datorate de persoane fizice către Agenţia Naţională de Administrare Fiscală (ANAF) se vor putea plăti prin unităţile CEC Bank.
"Începând de luni, toate taxele şi impozitele datorate către ANAF se vor putea plăti prin unităţile CEC Bank. Până la sfârşitul acestui an, CEC Bank nu va percepe niciun comision. Este vorba despre taxe datorate de persoane fizice, indiferent dacă acestea au sau nu au cont la CEC", a declarat Dăncilă, la începutul şedinţei de Guvern de vineri.
Potrivit şefului Executivului, şi "taxele de paşaport se pot plăti la CEC Bank, în aceleaşi condiţii, prin intermediul celor peste o mie de unităţi" ale instituţiei bancare. AGERPRES/(A - autor: Mădălina Cerban, editor: Claudia Stănescu, editor online: Ada Vîlceanu)
