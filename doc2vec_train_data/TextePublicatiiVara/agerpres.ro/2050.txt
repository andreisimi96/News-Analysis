Cursurile de Măiestrie Artistică "Master Classes", oferite de cunoscuta soprană Mariana Nicolesco în anii în care nu se organizează Concursul Internaţional de Canto "Hariclea Darclee", vor fi dedicate anul acesta Centenarului Marii Uniri, potrivit informaţiilor furnizate luni de Consiliul Judeţean Brăila.
"Manifestările Darclée, Cursurile de Măiestrie Artistică Master Classes, Festivalul şi Concursul Internaţional de Canto sunt etaloane mondial recunoscute ale altitudinii la care este chemată să se afirme arta şi Brăila trebuie să fie mândră de acest lucru, de excepţionalitatea şi unicitatea manifestărilor noastre, adevărată salvare a valorilor supreme pe care fiinţa umană le aşteaptă de la artă, într-o epocă în care cultul urâtului, pretins expresiv, tinde să domine lumea", după cum afirmă Mariana Nicolesco.
Ediţia de anul acesta, programată în perioada 30 iulie - 5 august, mai este dedicată şi împlinirii a 650 de ani de la atestarea documentară a Brăilei şi a 150 de ani de la trecerea în eternitate a lui Geoachino Rossini.
Vineri, 3 august, va avea loc o conferinţă susţinută de medicul foniatru, doctor în muzicologie, Stephan Poen, sâmbătă, 4 august, este programat un concert extraordinar pe esplanada Dunării, iar duminică, 5 august, va avea loc Concertul Master Class.
Festivalul şi Concursul Internaţional de Canto "Hariclea Darclee" şi Cursurile de Măiestrie Artistică "Master Classes" iniţiate de soprana Mariana Nicolesco au obţinut, în 2014, înaltul patronaj al UNESCO.
În 2015, s-au împlinit 20 de ani de la crearea Festivalului şi Concursului Internaţional de Canto "Hariclea Darclee" şi a Cursurilor de Măiestrie Artistică, la care au participat, până în prezent, peste 2.500 de tineri artişti din 50 de ţări de pe cinci continente.
Evenimentul este organizat de Fundaţia Darclée, Fundaţia Internaţională Ateneul Român, Ministerul Culturi şi Identităţii Naţionale, Primăria şi Consiliul Municipal Brăila, Consiliul Judeţean, Teatrul "Maria Filotti", Centrul de Creaţie Brăila. AGERPRES/(AS - autor: Ecaterina Ignat, editor: Karina Olteanu, editor online: Anda Badea)
