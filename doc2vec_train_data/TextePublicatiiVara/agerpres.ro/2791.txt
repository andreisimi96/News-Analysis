Nicolae Popa, fost preşedinte al Înaltei Curţi de Casaţie şi Justiţie, a negat luni că ar fi semnat protocolul de cooperare încheiat în anul 2009 cu SRI şi Parchetul General, susţinând că va discuta despre acest subiect cu şefa Instanţei supreme, Cristina Tarcea.
Nicolae Popa a declarat că protocolul a fost semnat pe data de 2 septembrie 2009, însă el s-a pensionat începând cu 1 septembrie 2009.
"Există aparenţa că este semnătura mea şi mâine am să merg, aşa cum i-am promis doamnei preşedinte Cristina Tarcea, să văd în materialitatea sa documentul. Pe de altă parte, vă rog să observaţi că documentul este datat 2 septembrie 2009, moment în care eu nu mai eram deja în Curte, plecasem din Curte, am depus la CSM formele de plecare. Cererea mea a plecat cu toate documentele la Cotroceni, pentru a se emite decretul de eliberare (...) Nu ştiu ce s-a întâmplat. O să clarific (...) Este inadmisibil să se întâmple aşa ceva (...) La 1 septembrie 2009, eu eram deja plecat, iar pe 2 septembrie eu m-am întors să semnez documentul ăsta? Cam aşa ar veni, nu? Să comit un fals. Trebuie văzut cum s-a putut întâmpla să apară (semnătura, n.r.) pe un asemenea document. Văd că e şi parafată de instituţie. Eu nu puteam să mă întorc să semnez aşa ceva. Eu nu am negociat niciodată, nu am discutat termenii unui asemenea document, care nu mi-a venit niciodată în cap că ar putea să existe", a declarat Nicolae Popa la Antena 3.
Serviciul Român de Informaţii a publicat luni protocolul de cooperare cu Parchetul de pe lângă Înalta Curte de Casaţie şi Justiţie şi Înalta Curte de Casaţie şi Justiţie.
Pe document apar semnăturile fostului director al SRI George Maior, fostului procuror general Laura Codruţa Kovesi şi a fostului preşedinte al Instanţei supreme, Nicolae Popa. AGERPRES/(AS - autor: Eusebi Manolache, editor: Mihai Simionescu, editor online: Irina Giurgiu)
