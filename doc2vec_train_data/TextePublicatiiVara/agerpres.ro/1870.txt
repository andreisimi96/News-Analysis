Aproximativ 127.000 de spectatori din ţară şi din străinătate au participat, vineri, la spectacolele din prima zi a Festivalului Internaţional de Teatru de la Sibiu (FITS), unul din cele mai mari festivaluri de gen din lume, a anunţat preşedintele evenimentului, actorul Constantin Chiriac.
"Au fost astăzi (vineri n.r.) cuantificat, în tot oraşul, la toate evenimentele, 127.000 de oameni. Dragii mei, frumosul i-a scos în stradă, bucuria de a se întâlni, de a visa. (...) Este extraordinar că putem să arătăm lumii întregi, dincolo de orice opţiune politică, că România poate să construiască", a declarat Chiriac vineri noaptea, la finalul primei zile.
FITS continuă sâmbătă, cu peste 40 de evenimente, expoziţii, conferinţe, spectacole stradale, de dans şi teatru.
Una din recomandările zilei de sâmbătă este piesa "Povestea prinţesei deocheate", regizate de Silviu Purcărete şi cu muzica semnată de directorul muzical al Disneyland din Paris, Vasile Şirli.
"Spectacolul 'Povestea prinţesei deocheate' are la bază un scenariu original, semnat de Silviu Purcărete, care porneşte de la piesa kabuki a lui Tsuruya Nanboku al IV-lea. Inspirat de această tradiţie teatrală, Silviu Purcărete îşi propune să facă un spectacol european, folosind textul, regulile şi spaţiul kabuki, reinterpretate într-o manieră personală", se arată în prezentarea spectacolului.
Piesa cu actori ai Teatrului Naţional "Radu Stanca" din Sibiu se joacă de la ora 22,00, la Fabrica de Cultură, în Sala Eugenio Barba.
Un alt eveniment recomandat este "Pulverizare" de Alexandra Badea, prezentat pentru prima dată în România, după ce a fost pus în scenă şi premiat în Franţa, Germania sau Elveţia. "Pulverizare" se joacă de la ora 20,00, la Teatrul "Gong".
Iubitorii de muzică gospel, swing şi RnB sunt aşteptaţi, de la ora 20,00, la Biserica Romano-Catolică din Sibiu, unde un cor de britanici va prezenta Gospel Concert.
De asemenea, Teatrul Naţional "Ion Luca Caragiale" din Bucureşti prezintă spectacolul "Regele moare" de la ora 18,00, la Fabrica de Cultură, în Sala Faust, avându-l în distribuţie pe Victor Rebengiuc.
Un număr de 3.300 de artişti, din 73 de ţări îşi etalează talentul în 74 de spaţii de joc, în cea de a 25-a ediţie a FITS, care se va termina în 17 iunie. AGERPRES/(A, AS - autor: Isabela Paulescu, editor: Oana Popescu)
