Preşedinţia franceză a calificat luni 'complet nefondate' acuzaţiile la adresa principalului consilier al lui Emmanuel Macron la Palatul Elysée, Alexis Kohler, vizat de o plângere pentru "trafic de influenţă" şi "corupţie pasivă", precum şi de o anchetă judiciară, relatează AFP şi Reuters.
Asociaţia anticorupţie Anticor denunţă în plângerea sa legăturile familiale şi profesionale strânse care există între secretarul general al Palatului Elysée şi armatorul italiano-elveţian MSC, client important al şantierelor navale franceze de la Saint-Nazaire (STX).
Kohler este vizat de o anchetă judiciară în acest dosar, a precizat luni parchetul.
Client unic al şantierelor în anumiţi ani, armatorul a jucat un rol esenţial în discuţiile privind viitorul lor derulate cu statul francez.
În plângerea depusă, Anticor îi reproşează în primul rând lui Kohler că a acceptat să ocupe un post ca reprezentant al statului în consiliul de administraţie al STX Franţa din 2010 până în 2012, deşi "nu avea cum să nu ştie că exista un conflict de interese", armatorul MSC fiind fondat şi condus de verii mamei sale.
Preşedinţia franceză a precizat într-un comunicat că plângerea depusă de Anticor se bazează pe relatări din media care conţin informaţii greşite.
"Domnul Kohler va pune la dispoziţie toate documentele necesare pentru a arăta că acţiunile sale au respectat mereu legea", se menţionează în comunicat.AGERPRES/(AS - autor: Ionuţ Mareş, editor: Mariana Ionescu, editor online: Irina Giurgiu)
