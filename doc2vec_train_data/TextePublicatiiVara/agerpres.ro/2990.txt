Premierul Viorica Dăncilă a ajuns, marţi după-amiază, în zona Băcel-Lunca Mărcuşului, care a fost grav afectată de fenomenele hidro-meteorologice din ultimele zile.
Însoţită de miniştrii Carmen Dan (MAI) şi Petre Daea (Agriculturii), premierul a declarat că a venit în zonă pentru a evalua situaţia pe teren, urmând ca, ulterior, Guvernul să identifice cele mai rapide soluţii de sprijinire a comunităţilor afectate.
În judeţul Covasna, 24 de localităţi au fost afectate de ploile abundente din ultimele zile, cele mai grave probleme fiind înregistrate în satele Băcel, din comuna Chichiş şi Lunca Mărcuşului, din comuna Dobârlău, care au fost inundate după ce digul de protecţie de pe malul drept al Râului Târlung a cedat sub presiunea apelor.
În zonă apa măsoară pe alocuri peste un metru şi jumătate, printre clădirile afectate numărându-se şcoala din Lunca Mărcuşului.
Localnicii evacuaţi sunt găzduiţi la rude, cunoştinţe şi la căminul cultural şi aşteaptă ca apele să se retragă pentru a putea începe evacuarea acesteia din gospodării.
Potrivit reprezentanţilor Inspectoratului Judeţean pentru Situaţii de Urgenţă (ISU) Covasna, peste 300 de pompieri, jandarmi, poliţişti şi militari ai intervenit în ultimele zile în sprijinul persoanelor afectate de inundaţii.
Sâmbătă şi duminică, zonele afectate de inundaţii au fost inspectate şi de ministrul Apelor şi Pădurilor, Ioan Deneş şi şeful Departamentului pentru Situaţii de Urgenţă, dr. Raed Arafat. AGERPRES/(A - autor: Oana Mălina Negrea, editor: Elena Stanciu, editor online: Ada Vîlceanu)
