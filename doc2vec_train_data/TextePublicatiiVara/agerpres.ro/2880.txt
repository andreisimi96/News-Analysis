Pompierii braşoveni şi colegii lor de la inspectoratele pentru situaţii de urgenţă din judeţele Covasna, Harghita, Mureş şi Sibiu participă, în perioada 21-22 iunie, la Braşov, la faza a doua a Competiţiei Naţionale de Descarcerare şi Acordarea Primului Ajutor Calificat, au informat miercuri reprezentanţii ISU ''Ţara Bârsei'', instituţie ce organizează evenimentul.
Potrivit unui comunicat de presă transmis AGERPRES de ISU Braşov, în această fază a competiţiei participă loturile formate din personalul selectat anterior pentru fiecare probă distinctă, pe baza celor mai bune rezultate. Concursul este structurat pe două probe - Descarcerarea din vehicule, care are ca obiective dezvoltarea competenţelor profesionale în ceea ce priveşte descarcerarea victimelor, identificarea celor mai bune metode/tehnici de descarcerare din vehicule, promovarea unor idei inovatoare privind tehnicile de descarcerare etc, precum şi Acordarea primului ajutor calificat.
Acordarea primului ajutor calificat are ca principale obiective aplicarea şi respectarea întocmai a protocolului cu privire la pacienţii traumatizaţi, dezvoltarea competenţelor în ceea ce priveşte acordarea primului ajutor pacienţilor traumatizaţi, încurajarea acordării unei îngrijiri prespitaliceşti la nivel superior, crearea unui spectru mai larg al principiilor şi tehnicilor de îngrijire prespitalicească a pacienţilor traumatizaţi etc.
Concursul se desfăşoară în parcarea unui mall din oraş, premierea câştigătorilor fiind prevăzută pentru vineri după-amiază. AGERPRES/(AS - autor: Jana Pintili, editor: Nona Jalbă)
