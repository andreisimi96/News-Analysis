Preşedintele francez, Emmanuel Macron, a avertizat marţi toată părţile împotriva unei "escaladări" ce ar putea conduce la un "conflict", după ce Iranul a anunţat un plan vizând creşterea capacităţii sale de îmbogăţire a uraniului, urmat de o reacţie fermă din partea Israelului, relatează AFP.
"Există o creştere reciprocă a tensiunii şi invit pe toată lumea să stabilizeze situaţia şi să nu cedeze la această escaladare, pentru că ea va duce numai la un singur lucru, la un conflict", a declarat Emmanuel Macron la finalul unei întrevederi avute la Paris cu premierul israelian, Benjamin Netanyahu.
Cu câteva ore înainte, Benjamin Netanyahu afirmase că decizia Iranului urmăreşte "să distrugă statul Israel".
Pentru preşedintele francez, "aceste declaraţii (ale Iranului) nu sunt de natură să iasă din cadrul acordului din 2015" ce reglementează programul nuclear iranian.
"I-am spus din nou prim-ministrului (israelian) convingerea mea profundă - împărtăşită şi de partenerii noştri europeni - că acordul din 2015 asupra programului nuclear iranian trebuie păstrat pentru a controla activitatea nucleară în regiune", a explicat Emmanuel Macron, adăugând că acest acord este "o etapă care necesită să fie completată de un acord privind activitatea nucleară post-2025, discuţii asupra activităţii balistice a Iranului şi discuţii legate de prezenţa regională a Iranului".
Europenii, care încearcă să salveze acordul privind programul nuclear iranian din care preşedintele american, Donald Trump, a ieşit zgomotos la 8 mai, sunt prinşi între presiunile israeliano-americane, de o parte, şi cele iraniene, de cealaltă parte.
"Nu i-am cerut preşedintelui Macron să părăsească acordul. Cred că realităţile economice vor rezolva această afacere", a subliniat Benjamin Netanyahu, referindu-se la ameninţările cu noi sancţiuni americane împotriva firmelor care fac afaceri cu Iranul.AGERPRES/(AS - editor: Alic Mîrza, editor online: Anda Badea)
