Cinci persoane au fost transportate, marţi dimineaţa, la Spitalul Judeţean de Urgenţă (SJU), după un accident rutier în care au fost implicate un autoturism şi două autobuze, a declarat, pentru AGERPRES, şeful de cabinet al comandantului Inspectoratului de Poliţie al Judeţului (IPJ) Tulcea, Lucian Ţugui.
"În urma evenimentului, au fost rănite cinci persoane, patru dintre ele aflându-se într-un autoturism, iar una, într-unul din celelalte două autovehicule. Traficul în zona evenimentului a fost suspendat , dar în momentul de faţă se circulă în condiţii normale", a precizat reprezentantul IPJ.
Accidentul, care a avut loc pe DN 22, în zona localităţii Mineri, s-a petrecut, potrivit sursei citate, din cauza faptului că şoferul unui autoturism, pe fondul vitezei, a pierdut controlul volanului şi a ieşit în afara carosabilului, iar cel al unui autobuz, curios de cele întâmplate, a frânat brusc, moment în care un alt autobuz a intrat în coliziune cu acesta.
În sprijinul celor cinci victime, Inspectoratul pentru Situaţii de Urgenţă Delta a intervenit cu o autospecială de stingere cu apă şi spumă, o autospecială de descarcerare grea, un SMURD şi 11 subofiţeri, iar Serviciul Judeţean de Ambulanţă (SJA) a intervenit cu patru autospeciale şi echipajele aferente.
"Victimele se află internate la SJU şi sunt investigate", a precizat directorul SJA, Dumitru Vâlcu. AGERPRES/(AS - autor: Luisiana Bîgea, editor: Oana Popescu, editor online: Irina Giurgiu)
