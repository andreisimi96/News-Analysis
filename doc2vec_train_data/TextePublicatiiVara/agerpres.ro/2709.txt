Unul dintre cei mai mari dansatori ai lumii, Mikhail Baryshnikov, premiat cu o stea pe Aleea Celebrităţilor, a declarat că a fost în acest an spectator, alături de fiul său, la una dintre piesele puse în scenă de Gregory Maqoma, coregraf renumit pe plan mondial şi dansator.
"Vă mulţumesc. (...) Este o mare onoare să o cunosc pe Isabelle Huppert, nu doar să primesc o placă pe un pavaj. (...) Arta este foarte importantă. (...) A fost o adevărată plăcere să fiu alături de fiul meu în sală, care mi-a spus: 'Tată, ce frumos este la Sibiu!'", a spus Baryshnikov, sâmbătă seara, în timpul Galei Festivalului Internaţional de Teatru de la Sibiu (FITS).
Mikhail Baryshnikov a vizionat sâmbătă, la FITS, două spectacole: "Ravel - Bolero: Cântecul dansului" şi "Bunicuţe dansatoare".
Mikhail Baryshnikov este considerat unul dintre cei mai importanţi dansatori ai secolului XX, uimind publicul cu aptitudinile sale fizice şi tehnice şi cu expresivitatea sa. Cunoscând faima ca dansator de balet clasic, Baryshnikov şi-a urmat pasiunea pentru dans timp de peste 50 de ani, lucrând cu diverse discipline ale dansului. În continuare atinge cele mai înalte niveluri de excelenţă artistică în multiple domenii - teatru, televiziune, film şi fotografie. În prezent, realizează un turneu cu producţia "Brodsky/Baryshnikov", one-man show regizat de Alvis Hermanis, prezentat cu un mare succes şi la FITS 2017.
FITS este cel mai important festival al artelor spectacolului din România şi unul dintre cele mai mari din lume. Festivalul se va încheia duminică seara. Timp de zece zile a reunit zeci de mii de spectatori, peste 3.000 de artişti şi mai mult de 500 de spectacole din toată lumea. AGERPRES/(A-Isabela Paulescu, editor: Antonia Niţă, editor online: Andreea Lăzăroiu)
