Militanţii partidului stângii radicale spaniole, Podemos, au votat în număr mare în favoarea menţinerii în funcţie a cuplului de la conducerea sa după polemica declanşată de vila lor recent achiziţionată, potrivit rezultatelor votului anunţate duminică, relatează AFP.
După dezvăluirile din presă că Pablo Iglesias şi Irene Montero, numărul unul şi doi al celui de-al treilea partid din Spania, şi-au cumpărat o vilă de peste 600.000 de euro cu piscină într-o suburbie înstărită a Madridului, perechea a lansat o consultare pentru a şti dacă militanţii doresc ca ei să rămână la conducerea formaţiunii lor.
Din totalul celor aproape 190.000 de persoane care au votat de marţi până duminică pe internet, 128.300 (68,42%) au răspuns afirmativ, 31,58% au votat împotriva lor, iar 0,35% au votat nul.
Formaţiunea numără aproape 500.000 de militanţi, iar Pablo Iglesias declarase că, dacă vor vota peste 120.000 dintre aceştia, consultarea în formă de plebiscit va fi un succes.
Prin urmare, Podemos a salutat duminică un rezultat "istoric" şi un "record" de participare.
Mai multe voci s-au făcut auzite la începutul săptămânii în cadrul formaţiunii cu privire la această afacere pe care presa spaniolă a numit-o "Chaletgate" (chalet în spaniolă însemnând vilă).
Iar discursurile lui Pablo Igelsias, care în urmă cu trei ani pretindea că reprezintă "oamenii obişnuiţi" împotriva "elitei" conducătoare înainte de a intra surprinzător în parlament cu 20% din voturi şi a critica vehement politicienii "care trăiesc în vile", s-au întors împotriva lui.
Au reapărut astfel declaraţii din trecut, ca un mesaj pe Twitter din 2012 care l-a avut ca ţintă pe ministrul economiei, Luis de Guindos, artizan al politicii de austeritate a guvernului Mariano Rajoy.
"Aţi încredinţa politica economică a unei ţări cuiva care cheltuieşte 600.000 de euro într-o casă de lux?", a întrebat atunci tânărul profesor de ştiinţe politice.AGERPRES/(AS - editor: Alic Mîrza, editor online: Daniela Junxu)
