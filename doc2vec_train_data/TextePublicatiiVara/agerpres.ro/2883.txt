Un bărbat de 50 de ani a suferit arsuri de gradul 2 şi 3 pe 60% din suprafaţa corpului, în urma unei explozii care a avut loc la o locuinţă aflată pe strada Gura Lotrului, provocată de o butelie care alimenta un aragaz, informează marţi oficiali ai ISU Bucureşti - Ilfov.
În aceeaşi locuinţă, dar în altă cameră, se mai afla o femeie şi doi copii - băiat şi fată, care nu au fost răniţi.
Explozia nu a fost urmată de incendiu. Acoperişul locuinţei a fost distrus.
Bărbatul a fost transportat la Spitalul Floreasca, având arsuri pe 60% din suprafaţa corpului.
La faţa locului acţionează trei autospeciale de stingere, o ambulanţă SMURD şi o maşină de descarcerare. AGERPRES/(AS - autor: Mihaela Tudorache, editor: Georgiana Tănăsescu, editor online: Anda Badea)
