Circulaţie rutieră rămâne închisă luni pe patru sectoare de drumuri naţionale, din cauza fenomenelor meteorologice extreme din ultimele zile, în timp ce pe alte două sectoare traficul se desfăşoară pe o singură cale, informează Compania Naţională de Administrare a Infrastructurii (CNAIR).
Sectoarele de drum închise sunt: DN 11B, între Cătruşa şi Casinu Nou; DN 15, localitatea Bistricioara, judeţul Neamţ; DN 2H Pod Milişăuţi, judeţul Suceava, şi DN 2L, localitatea Soveja, judeţul Neamţ.
De asemenea, pe DN 12B, la Slănic Moldova şi pe DN 15B, Poiana Largului - Vânătorii Neamţ, circulaţia rutieră este îngreunată, iar traficul se desfăşoară pe o jumătate de cale.
"Facem apel la participanţii la trafic să se informeze, înainte de a pleca la drum, în legătură cu situaţia din zonele pe care urmează să le tranziteze, să circule prudent şi să respecte eventualele restricţii impuse pe anumite sectoare de drum", precizează compania de drumuri.
Hidrologii au instituit, luni, o avertizare Cod portocaliu de inundaţii pe râuri din trei judeţe, valabilă până marţi după-amiaza şi Cod galben pe râuri din opt judeţe până marţi noapte.AGERPRES/(AS - editor: Mariana Nica, editor online: Ada Vîlceanu)
