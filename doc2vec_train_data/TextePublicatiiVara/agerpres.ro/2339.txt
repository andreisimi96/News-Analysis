Preşedintele Federaţiei Române de Fotbal, Răzvan Burleanu, a votat pentru candidatura comună a Statelor Unite, Canadei şi Mexicului la organizarea Cupei Mondiale din 2026, miercuri, la Congresul FIFA de la Moscova, potrivit site -ului FRF.
''Candidatura statelor nord-americane este mult mai viabilă decât cea a africanilor. Mexic, Statele Unite ale Americii şi Canada au disponibilitatea a 23 de arene deja funcţionale, faţă de cele 16 necesare, pe când Maroc are aceste facilităţi doar în stadiu de proiect'', a declarat Burleanu.
Candidatura United 2026 a primit 134 dintre voturile membrilor FIFA, în timp ce Marocul a adunat 65 de voturi.
Ambele candidate şi-au prezentat dosarele în faţa FRF în cursul lunilor mai şi iunie, Burleanu primind la Casa Fotbalului delegaţii ale comitetelor de candidatură. AGERPRES (AS/autor: Mihai Ţenea, editor: Vlad Constantinescu, editor online: Gabriela Badea)
