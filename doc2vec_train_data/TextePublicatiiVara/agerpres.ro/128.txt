Sportivele române Laura Iacob şi Anamaria Ocolişan au obţinut medaliile de bronz, duminică, la bârnă, respectiv sol, în concursul de Cupă Mondială la gimnastică artistică de la Osijek (Croaţia).
În finala de la bârnă, Iacob s-a clasat pe locul al treilea, cu 12,467 puncte, devansată de ucraineanca Diana Varinska, 13,000 puncte, şi Barbora Mokosova (Slovacia), 12,633 puncte. Maria Holbură a ocupat locul 5, cu 12,133 puncte.
În calificări, Holbură a fost a treia, cu 12,800, iar Iacob se clasase pe 7, cu 12,567.
Finala de la sol a fost câştigată de Varinska, notată cu 13,367 puncte, a doua a fost Zsofia Kovacs (Ungaria), 12,800, iar Anamaria Ocolişan a terminat pe trei, cu 12,733 puncte. Holbură s-a clasat pe 6, cu 12,367.
Holbură a fost a şaptea în calificări, cu 12,333, iar Ocolişan fusese a treia, cu 12,567. AGERPRES (editor: Mihai Ţenea, editor online: Daniela Juncu)
