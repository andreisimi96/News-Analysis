Premierul Viorica Dăncilă a declarat că agricultura este un domeniu strategic pentru România, dar nu se poate vorbi de eficienţă şi competitivitate în acest sector fără un sistem de irigaţii bine pus la punct.
Ea participat, alături de ministrul Agriculturii, Petre Daea, şi preşedintele Consiliului Judeţean Vrancea, Marian Oprişan, la punerea în funcţiune a Staţiei de Pompare şi Repompare 5 Haret (SRP5) din Amenajarea complexă Rugineşti-Pufeşti-Panciu (Vrancea), care va iriga culturile cu apă din canalul Siret-Bărăgan.
"O investiţie foarte importantă. Putem vorbi de agricultură ca de un domeniu strategic pentru România şi cred că acest moment este un moment foarte important, un moment istoric, pentru că după 1989 încoace, niciun Guvern nu s-a gândit să introducă irigaţiile pe Canalul Siret-Bărăgan.Vreau să-l felicit pe domnul ministru al Agriculturii şi pentru această iniţiativă şi pentru faptul că, conform programului de guvernare, încearcă să asigure irigaţii pe o suprafaţă cât mai mare, vorbim acum de 1,2 milioane de hectare, până-n 2020 vom ajunge la 2 milioane de hectare", a declarat Viorica Dăncilă.
Fiind întrebată dacă investiţiile vor continua în Canalul Siret-Bărăgan, premierul a spus: "Avem acum 3,5 kilometri, vom merge până la şapte kilometri şi încercăm să continuăm investiţiile, pentru că atunci când porneşti ceva, trebuie să duci la bun sfârşit".
"Înţeleg că, deja, două asociaţii de fermieri au şi început irigaţiile, se irigă 3.000 de hectare, deci este un început promiţător care trebuie continuat. Nu putem vorbi de eficienţă în agricultură, de competitivitate fără a avea irigaţii ", a subliniat Dăncilă. AGERPRES/(A - autor: Daniel Florea, editor: Florin Marin, editor online: Irina Giurgiu)
