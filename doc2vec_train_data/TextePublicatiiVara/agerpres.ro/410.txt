Plenul Camerei Deputaţilor a adoptat miercuri un proiect de lege care prevede că trecerile la acelaşi nivel cu calea ferată ale tuturor drumurilor internaţionale "E", precum şi ale drumurilor naţionale care prezintă un grad ridicat de risc de producere a accidentelor rutiere vor fi prevăzute cu bariere sau semibariere realizate de către administratorul căii ferate.
"Trecerile la acelaşi nivel cu calea ferată ale tuturor drumurilor internaţionale "E", precum şi ale drumurilor naţionale care prezintă un grad ridicat de risc de producere a accidentelor rutiere vor fi prevăzute cu bariere sau semibariere realizate de către administratorul căii ferate, cu avizul administratorului drumului şi al poliţiei rutiere", se arată în acest proiect. Încălcarea acestei prevederi se sancţionează cu amendă de la 50.000 de lei la 250.000 de lei, aplicată administratorului căii ferate.
Un alt articol al proiectului precizează că administratorul căii ferate este obligat să asigure vizibilitatea trecerilor la acelaşi nivel cu calea ferată prin curăţarea vegetaţiei pe o rază de 150 de metri măsurată din intersecţie. Încălcarea acestei prevederi se sancţionează cu amendă de la 30.000 de lei la 150.000 de lei, aplicată administratorului căii ferate.
Camera Deputaţilor este for decizional pentru acest proiect, iar el a fost adoptat şi de Senat. AGERPRES/(AS - autor: Dana Piciu, editor: Mihai Simionescu, editor online: Irina Giurgiu)
