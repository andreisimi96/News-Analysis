Turcia a întreprins lovituri aeriene în nordul Irakului împotriva Partidului Muncitorilor din Kurdistan (PKK, interzis), au indicat miercuri forţele armate turce, operaţiune ce intervine cu mai puţin de trei săptămâni înainte de alegerile anticipate prezidenţiale şi parlamentare programate pentru 24 iunie, relatează agenţia dpa.
Înalţi oficiali turci, inclusiv preşedintele ţării, Recep Tayyip Erdogan, au avertizat la începutul acestei săptămâni că regiunea muntoasă izolată Qandil din Irak, unde PKK îşi are cartierul general, ar putea fi ţinta unor operaţiuni militare.
Loviturile aeriene din cursul nopţii au vizat zona Qandil, printre alte cinci zone, au afirmat forţele armate turce pe Twitter, precizând că şase membri ai PKK au fost ucişi şi 16 poziţii au fost distruse.
PKK este considerat organizaţie teroristă de către Turcia, Statele Unite ale Americii şi Uniunea Europeană. AGERPRES/(AS- autor: Angela Sârbu, editor: Gabriela Ionescu, editor online: Anda Badea)
