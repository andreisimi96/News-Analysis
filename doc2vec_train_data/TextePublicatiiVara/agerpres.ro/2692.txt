Cancelarul Germaniei, Angela Merkel, intenţionează să convoace urgent o întâlnire cu reprezentanţii mai multor ţări europene afectate de problema migraţiei, scrie ediţia de duminică a ziarului Bild, citată de DPA.
Iniţiativa şefei guvernului german vine în contextul dezacordului cu ministrul de interne Horst Seehofer, care doreşte o atitudine mai dură faţă de migraţie în Germania. El reprezintă la Berlin Uniunea Creştin Socială (CSU), formaţiunea din Bavaria cu orientare apropiată de a creştin-democraţilor conduşi de Merkel. DPA menţionează că Seehofer a fost de multă vreme un aliat incomod pentru cancelar şi a ameninţat să îşi pună în practică în mod independent planurile de deportare a imigranţilor ilegali.
Reuniunea propusă de Merkel ar putea avea loc înaintea summitului Uniunii Europene din 28-29 iunie. Cancelarul doreşte să discute soluţii pentru criza migraţiei cu mai multe ţări, printre care Grecia, Italia şi Austria, afirmă Bild, citând surse guvernamentale din diferite state membre ale UE. Una din surse, din Italia, a precizat că încă nu s-a decis nimic, nici măcar despre momentul summitului special: "deocamdată suntem în faza de planificare".
Bild nu a precizat dacă vor participa şi Spania sau state din Balcani.
Oficial, Angela Merkel doreşte definirea unei poziţii comune a UE în privinţa migraţiei la summitul de la Bruxelles. AGERPRES/(AS - editor: Marius Hosu, editor online: Daniela Juncu)
