Campioana Europei la rugby, echipa irlandeză Leinster, va evolua într-o grupă nu foarte grea, Grupa 1, în ediţia 2018-2019 a Champions Cup, în timp ce Grupa 3 pare să fie cea mai dificilă, aici evoluând campioana Angliei, Saracens, şi deţinătoarea Challenge Cup, Cardiff Blues (Ţara Galilor).
Conform tragerii la sorţi efectuată miercuri la Lausanne, Leinster va avea ca adversari pe englezii de la Bath Rugby şi London Wasps, şi pe francezii de la Toulouse.
În Grupa a 2-a, campioana Franţei, Castres Olympique, va evolua în compania lui Gloucester Rugby (Anglia, finalista sezonului trecut din Challenge Cup), Exeter Chiefs (vicecampioana Angliei) şi Munster Rugby (Irlanda).
Formaţia galeză Cardiff Blues, deţinătoarea trofeului Challenge Cup, ediţia 2017-2018, va avea ca adversari pe campioana Angliei, Saracens, Glasgow Warriors (Scoţia) şi Lyon (Franţa), în Grupa a 3-a.
Leicester Tigers (Anglia), Racing 92 Paris (vicecampioana Europei), Llanelli Scarlets (Ţara Galilor) şi Ulster Rugby (Irlanda) vor evolua în grupa a 4-a, în timp ce grupa a 5-a este formată din echipele Edinburgh (Scoţia), Montpellier (vicecampioana Franţei), Newcastle Falcons (Anglia) şi RC Toulon (Franţa).
Prima etapă din faza grupelor va avea loc în luna octombrie.
AGERPRES/(autor: Adrian Drăguţ, editor: Mircea Lazaroniu, editor online: Simona Aruştei)
