Forţele Navale Române participă, în perioada 31 mai - 17 iunie, la exerciţiul multinaţional BALTOPS 18, cel mai mare exerciţiu de tip Joint din nordul Europei, cu 30 de infanterişti marini şi doi ofiţeri de stat major, potrivit unui comunicat de presă remis joi de Statul Major al Forţelor Navale.
Exerciţiul BALTOPS 18 (Baltic Operations) se va desfăşura în Klaipeda, pe plaja Nemirseta şi în poligonul Kairiai, din Lituania, pe plaja Ustka, din Polonia, în Kiel, Germania, şi în apele internaţionale ale Mării Baltice.
BALTOPS 18 este un exerciţiu anual, organizat şi finanţat de Comandamentul forţelor armate ale SUA care sunt dislocate în Europa (EUCOM), ce are loc în Marea Baltică şi în zonele adiacente.
"Participarea marinarilor militari la exerciţiul multinaţional întrunit BALTOPS 18 aduce un aport semnificativ creşterii nivelului de instruire şi contribuie la dezvoltarea imaginii Forţelor Navale Române şi a României în cadrul cooperării cu structuri aparţinând ţărilor membre ale NATO", se mai arată în comunicat. AGERPRES/(AS - autor: Ecaterina Ignat, editor: Diana Dumitru, editor online: Irina Giurgiu)
Sursa foto: facebook.com/ ForteleNavaleRomane
