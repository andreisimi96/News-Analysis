Inspectorii de muncă au aplicat agenţilor economici, în perioada 29 mai - 8 iunie 2018, amenzi în valoare totală de circa 1,17 milioane de euro (5,4 milioane de lei) pentru nerespectarea prevederilor legale în domeniu, potrivit datelor oficiale publicate joi de Inspecţia Muncii.
În perioada menţionată, au fost depistate 520 de persoane care lucrau fără forme legale, dintre acestea 65 erau din Prahova, 46 din judeţul Arad şi 40 din Ialomiţa.
De asemenea, în domeniul relaţiilor de muncă, au fost efectuate 2.574 de controale în urma cărora s-au aplicat amenzi în valoare de 4,84 milioane de lei, din care 4,51 milioane de lei pentru muncă nedeclarată, şi au fost sancţionaţi 573 de angajatori.
În aceeaşi perioadă, în domeniul securităţii şi sănătăţii în muncă au fost efectuate 1.871 de controale, în urma cărora s-au aplicat amenzi în valoare de 627.000 de lei.
Conform sursei citate, angajatorii au comunicat către inspectoratele teritoriale de muncă 203 evenimente care, în urma cercetărilor efectuate de inspectorii de muncă, vor fi sau nu încadrate drept accidente de muncă. Dintre acestea, 77 au avut loc în Bucureşti şi 19 în judeţul Timiş.
Reprezentanţii AMOFM anunţă că nerespectarea prevederilor OUG nr. 99/2000 privind măsurile ce pot fi aplicate în perioadele cu temperaturi extreme pentru protecţia persoanelor încadrate în muncă se sancţionează cu amendă de la 1.500 la 2.500 de lei.
"Pe tot parcursul verii, vom intensifica acţiunile de control în sectoarele economice în care se lucrează în aer liber sau în spaţii deschise şi în care se desfăşoară activităţi care presupun efort fizic intens. Vom verifica respectarea prevederilor O.U.G nr. 99/2000 privind măsurile ce pot fi aplicate în perioadele cu temperaturi extreme pentru protecţia persoanelor încadrate în muncă. Angajatorii sunt obligaţi să asigure condiţii minime pentru menţinerea stării de sănătate a salariaţilor, cum ar fi: reducerea intensităţii şi ritmului activităţilor fizice, asigurarea apei minerale, asigurarea ventilaţiei la locul de muncă, alternarea perioadelor de lucru cu perioade de repaus şi alternarea efortului dinamic cu cel static, asigurarea echipamentului individual de protecţie, reducerea duratei zilei de muncă sau eşalonarea zilei de lucru pe două perioade", Dantes Nicolae Bratu, inspector general de stat. AGERPRES/(AS - autor: Mariana Nica, editor: Andreea Marinescu, editor online: Ada Vîlceanu)
