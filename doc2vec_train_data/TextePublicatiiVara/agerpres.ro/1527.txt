Guvernul japonez doreşte sensibilizarea înalţilor funcţionari publici în problema hărţuirii sexuale pregătindu-le "cursuri" de comportament, după o primă şedinţă la Ministerul de Finanţe afectat de un recent scandal.
"În prezent, pregătim" punerea în aplicare a unui astfel de program, a declarat joi pentru France Presse un responsabil al cabinetului prim-ministrului Shinzo Abe.
Iniţiativa ar putea fi aprobată săptămâna viitoare cu ocazia unei reuniuni prezidate de Abe, care va analiza "condiţiile pentru crearea unei societăţi în care toate femeile vor străluci", a informat cotidianul Mainichi.
Numărul de funcţionari vizaţi de aceste "cursuri" nu este cunoscut. Potrivit unor mijloace media, măsura ar putea deveni obligatorie pentru funcţionarii care ar putea fi promovaţi.
Japonia, o ţară marcată de o mentalitate sexistă unde este dificil pentru victime să denunţe violenţele sexuale din cauza riscului de a se confrunta cu insulte şi ameninţări, se află mult în urma valului la nivel mondial #MeToo, chiar dacă se constată câteva iniţiative similare după un caz de hărţuire sexuală implicând un înalt funcţionar din cadrul Ministerului de Finanţe.
Junichi Fukuda, viceministru administrativ în Ministerul de Finanţe, a fost obligat să demisioneze după acuzaţiile unei jurnaliste de la un post de televiziune, cu toate că el a fost susţinut de fostul său şef, viceprim-ministru şi ministru de finanţe, Taro Aso.
În această săptămână, un alt înalt funcţionar responsabil de relaţiile cu Rusia în Ministerul Afacerilor Externe a fost suspendat pentru nouă luni, iar presa japoneză a evocat un caz de hărţuire sexuală. Şeful diplomaţiei, Taro Kono, a refuzat să clarifice motivele sancţiunii, din respect pentru viaţa privată a "victimei". AGERPRES/(AS - autor: Sorin Calciu, editor: Gabriela Ionescu, editor online: Anda Badea)
