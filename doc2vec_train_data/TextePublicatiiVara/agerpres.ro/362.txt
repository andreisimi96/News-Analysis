Premierul Viorica Dăncilă a anunţat că joi va avea alături de ministrul Petre Daea o întâlnire cu reprezentanţii agricultorilor în vederea găsirii de soluţii la mai multe probleme ridicate de aceştia, printre care şi cea privind forţa de muncă sezonieră.
"Avem o întâlnire mâine tocmai pentru a identifica probleme ale fermierilor şi participă şi domnul ministru Daea. Am făcut şi un grup de lucru tocmai pentru forţa de muncă, pentru că ştim că sunt probleme şi în agricultură, şi în construcţii, şi în alte domenii, să putem să identificăm posibilităţi pentru a rezolva aceste probleme, să ne pliem pe realitatea existentă, iar mâine avem o întâlnire cu agricultorii tocmai pe activitatea sezonieră", a afirmat Viorica Dăncilă.
Premierul a făcut aceste declaraţii în cursul vizitei pe care a efectuat-o miercuri în judeţul Vrancea la o staţie de repompare pentru irigaţii şi la o livadă de cireşi şi afine. AGERPRES/(A - autor: Daniel Florea, editor: Florin Marin, editor online: Irina Giurgiu)
