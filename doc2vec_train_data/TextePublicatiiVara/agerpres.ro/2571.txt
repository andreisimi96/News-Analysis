Accesul turiştilor pe mai multe trasee din Masivul Retezat este restricţionat, vineri, după ce ploile abundente din ultimele zile au umflat râurile de munte, iar drumurile şi podeţele spre anumite zone importante, căutate de vizitatori, au fost distruse sau luate de ape.
Potrivit şefului Serviciului Public Judeţean Salvamont Hunedoara, Ovidiu Bodean, în zona Valea Râului Mare, drumul care duce de la barajul Tomeasa până la Poiana Pelegii este închis după ce aceasta s-a surpat, iar pericolul persistă în continuare.
Pe Valea Râuşorului, drumul care duce din comuna Râu de Mori spre staţiunea montană Râuşor este închis, după ce cursul de apă a surpat carosabilul pe trei porţiuni cuprinse între 10 şi 40 de metri.
"A rămas o jumătate de bandă, din care o parte este mâncată de ape şi, practic, se poate spune că stă în aer", a explicat Bodean.
O altă zonă cu probleme este pe Valea Pietrele, unde majoritatea podeţelor din zona Cabanei Pietrele au fost luate de ape, salvamontiştii şi rangerii de la Administraţia Parcului Naţional Retezat intervenind vineri pentru repararea provizorie a podului principal care duce spre Cabana Genţiana şi care poate asigura accesul spre traseele de creastă.
"În zona Cabana Pietrele va urma o reparaţie mai amplă, pe care o vom executa cu profile metalice oferite de combinatul siderurgic din Hunedoara şi pe care le vom îmbrăca în lemn. Podul de la Pietrele este unul dintre cele mai importante din zonă, are o deschidere de opt metri şi o lăţime de 1,5 metri, fiind folosit şi de localnici", a arătat şeful Salvamont Hunedoara.
El şi-a exprimat speranţa că reparaţia provizorie a podului de la Cabana Pietrele se va încheia vineri, urmând ca pentru celelalte podeţe să fie efectuate lucrări în următoarea perioadă.
Salvamontiştii le recomandă turiştilor să fie atenţi la acest sfârşit de săptămână pentru că s-ar putea ca unele podeţe, despre care ştiau că se află pe trasee, să fi fost antrenate la vale de scurgerile venite de pe versanţi. În plus, turiştii sunt sfătuiţi să ia legătura cu salvamontiştii atunci când au în plan să facă o drumeţie pe munte, pentru a afla condiţiile de pe traseu şi prognoza meteo.
"Cred că a fost o rupere de nori pentru că nu am mai văzut aşa ploaie torenţială şi ape atât de crescute la altitudinea de 1.200-1.300 de metri. Apa curgea pe pârtie ca şi cum ai fi deschis un robinet cu un debit foarte mare şi nu vorbim de zone în care pădurea ar fi fost tăiată. A turnat cu găleata, iar albia râurilor nu a mai făcut faţă", a apreciat Ovidiu Bodean.
Acesta a mai spus că a plouat din abundenţă şi în Masivul Parâng, dar acolo nu sunt probleme cu accesul turiştilor. AGERPRES/(A, AS - autor: Sorin Blada, editor: Oana Popescu, editor online: Irina Giurgiu)
