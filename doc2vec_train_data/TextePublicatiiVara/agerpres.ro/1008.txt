Aproape 13 milioane de euro este bugetul din acest an al celui mai mare festival din oraş, Festivalul Internaţional de Teatru de la Sibiu, care începe vineri şi propune publicului 524 de spectacole, în perioada 8-17 iunie, a anunţat luni, într-o conferinţă de presă, preşedintele festivalului, actorul Constantin Chiriac.
Ajuns la cea de a 25-a ediţie, FITS aduce în oraş 3.300 de artişti, din 73 de ţări. Timp de zece zile, Sibiul se va transforma într-o imensă scenă, pe care vor evolua artişti din toate artele spectacolului.
Acesta este primul an în care FITS are doi patroni, pe prinţul Charles şi pe preşedintele Klaus Iohannis.
Pentru spectatori, cei mai aşteptaţi la Sibiu sunt Peter Sellars, Mikhail Baryshnikov, David O Hara.
Este pentru al doilea an la rând când militarii NATO din România vor putea vedea spectacole în cadrul FITS.
Organizatorii se aşteaptă la peste 50.000 de spectatori zilnic la FITS. AGERPRES/(A,AS-Isabela Paulescu, editor: Antonia Niţă, editor online: Ada Vîlceanu)
