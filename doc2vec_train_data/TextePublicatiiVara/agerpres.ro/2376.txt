Uniunea Europeană vrea să-şi întărească operaţiunile militare de securitate din afara teritoriului său şi să înarmeze forţele guvernelor angajate împotriva grupărilor teroriste în Africa şi pe alte continente, a anunţat miercuri Comisia Europeană, transmite AFP.
Comisia a prezentat, în sesiunea plenară de la Strasbourg, o serie de proiecte de apărare şi securitate, cu finanţările respective.
Şefa diplomaţiei UE, Federica Mogherini, a susţinut în special un mecanism finanţat cu 10,5 miliarde de euro pe perioada 2021-2027, care va permite cofinanţarea unor misiuni militare de securitate şi achiziţia de arme şi echipamente pentru forţele statelor partenere implicate în operaţiuni ale Uniunii Europene.
Misiunile de securitate ale UE sunt consacrate în prezent formării şi instruirii de trupe din ţări partenere. Înarmarea forţelor lor de către UE, mai ales în Africa, unde au avut loc numeroase lovituri de stat militare, constituie un subiect sensibil pentru statele membre. Potrivit unor surse diplomatice, el nu a mai fost abordat niciodată de miniştrii europeni şi ar putea suscita opoziţie.
Dacă va fi aprobată, ''Facilitatea Europeană pentru Pace'' (PEP) va înlocui mecanismul Athena, care asigură finanţarea costurilor comune ale operaţiunilor militare ale UE purtate în cadrul Politicii de Securitate şi Apărare Comune, a precizat Mogherini.
Prin mecanismul Athena sunt finanţate în prezent misiunile în Bosnia-Herţegovina, în Mali, în Somalia, în Republica Centrafricană, precum şi operaţiunile Sofia (de combatere a traficului de migranţi în Mediterana) şi Atalanta (împotriva pirateriei în Cornul Africii).
FEP va fi constituit în afara bugetului comun al UE, prin contribuţii ale statelor membre.
Conform propunerii Comisiei, alte 6,5 miliarde de euro sunt prevăzute pentru mobilitatea militară în interiorul UE.
''Diferiţi factori au întărit necesitatea ca Uniunea Europeană să devină autonomă în materie de apărare şi de securitate. Dar această muncă o facem în cooperare cu NATO, pentru că noi continuăm să credem în rolul crucial al NATO'', a subliniat Federica Mogherini.
Voinţa de autonomie a UE în materie de apărare ar putea fi un subiect de divergenţe cu preşedintele american Donald Trump la viitorul summit al NATO din 11-12 iulie, de la Bruxelles. AGERPRES/(AS - autor: Irina Cristea, editor: Ionuţ Mareş, editor online: Gabriela Badea)
