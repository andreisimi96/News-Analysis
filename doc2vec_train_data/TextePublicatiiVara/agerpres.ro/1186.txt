România încă trăieşte astăzi din acele proiecte fazate, din 2013 - 2014, proiectele mari de infrastructură, iar deficitul de cont curent este un efect al poziţiei ţării, însă trendul poate fi inversat, potrivit ministrului Finanţelor, Eugen Teodorovici.
"Din păcate astăzi, România într-adevăr trăieşte încă din acele proiecte fazate şi nu e un secret, adică din 2013 - 2014, proiectele mari de infrastructură. Nu este o chestiune de laudă, dar să lăsăm cifrele aşa cu sunt pentru că din păcate dacă nu le explicăm foarte clar se nasc acei mici oameni, la figurat, că e şi la propriu, acum asta e o întâmplare, care devin monştri peste noapte şi pretind a fi ceea ce nu sunt. Şi aveam eu o vorbă şi o spuneam că din cauza celor care vor să fie şi nu sunt, cei ce sunt nu pot să fie", a afirmat, marţi, Eugen Teodorovici, la o conferinţă de specialitate.
În ceea ce priveşte deficitul de cont curent, acesta a spus că este un efect al poziţiei avute de România până acum, dar că există soluţii de a inversa trendul.
"Spuneam de această poziţie a noastră ca şi ţară şi plecăm de la vize. Am şi eu fixurile mele şi am tot spus pe unde am apucat. E un nou prilej să o spun încă o dată. Eu nu pun problema de vize că domnule lasă-mă să vin şi eu în America sau în altă ţară. Domnule lasă-mă să trăiesc şi eu o concurenţă loială pentru că aceasta este o piedică în calea concurenţei loiale", a declarat Eugen Teodorovici.
O altă piedică menţionată de ministrul Finanţelor este legată de primirea în Spaţiul Schengen.
"Ce treabă are una cu alta? Spun toţi la nivel european că suntem tehnic gata. Păi nu înţeleg să fie alt criteriu decât cel tehnic atunci când se iau decizii. Dar normal că sunt state care au anumit interes şi pe care noi le slăvim şi ne raportăm la ele ca fiind nu ştiu cine în Europa. Şi chiar din contră, de acolo şi au venit lucrurile rele, inclusiv cu mită şi cu restul, pentru că eu nu dau, degeaba ceri", a spus Eugen Teodorovici.
De asemenea, ministrul Finanţelor a menţionat costul de finanţare şi afirmat că nu se pune problema riscului de ţară.
Prezent la acelaşi eveniment, Ionuţ Dumitru, preşedintele Consiliului Fiscal, a atras atenţia asupra faptului că avansul economic al României din ultima perioadă creează dezechilibre. Astfel, deficitul comercial creşte foarte repede, exporturile cresc, dar importurile cresc mai rapid, iar deficitul de cont curent se deteriorează.
"Suntem la 3 şi ceva la sută deficit de cont curent. Este adevărat, la scară istorică este un nivel semnificativ mai mic decât am avut înainte de criză, însă la scară europeană, în noua realitate economică internaţională, România are un deficit de cont curent mare. Dacă ne uităm pe cifrele de anul trecut am avut al treilea cel mai mare deficit de cont curent", a spus Ionuţ Dumitru. AGERPRES/(AS - autor: George Bănciulea, editor: Andreea Marinescu, editor online: Gabriela Badea)
