Înscrierile la creşele din Sectorul 3 pentru anul şcolar 2018 - 2019 se fac în perioada 2 - 13 iulie, potrivit site-ului primăriei acestei zone administrative.
"Primăria Sectorului 3, prin Direcţia Generală de Asistenţă Socială şi Protecţia Copilului, anunţă faptul că în perioada 2 - 13 iulie se fac înscrieri la creşele din sector, pentru anul şcolar 2018 - 2019", relevă sursa citată.
Conform acesteia, cererile de înscriere vor fi însoţite, obligatoriu, de următoarele documente: copie de pe certificatul de naştere al copilului; copie de pe actele de identitate pentru fiecare dintre părinţi/reprezentanţi legali.
"Pentru înscrierile on-line pe site-ul wwww.dgaspc3.ro , documentele vor fi scanate şi ataşate conform instrucţiunilor din aplicaţie. La sediul fiecărei creşe se vor afişa, pe 23 iulie, listele cu numele copiilor admişi, iar în perioada 24 - 31 iulie se vor depune dosarele care vor conţine următoarele documente: adeverinţă de venituri pentru fiecare dintre părinţi/reprezentanţi legali; hotărâre/sentinţă de plasament sau a senţintei de încredinţare în vederea adopţiei; hotărâre/sentinţă de divorţ sau de încredinţare a copilului; fişa medicală de intrare în colectivitate; fişă de vaccinări. În cazul în care în perioada menţionată (24 - 31 iulie 2018), părintele/reprezentantul legal nu depune la sediul creşei dosarul complet, locul va fi considerat disponibil şi redistribuit, în cazul în care vor exista cereri de înscriere neonorate", precizează sursa citată.
Primăria Sectorului 3 subliniază că solicitările depuse la registratură anterior datei de 2 iulie nu vor fi luate în considerare. AGERPRES/(AS - autor: Iulia Carciog, editor: Claudia Stănescu, editor online: Ada Vîlceanu)
