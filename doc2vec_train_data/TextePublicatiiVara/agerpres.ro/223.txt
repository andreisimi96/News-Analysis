Preşedintele Ligii profesioniste de fotbal din Rusia, Serghei Priadkin, s-a arătat nemulţumit, luni, de lipsa acoperişurilor retractabile la cele mai multe stadioane construite sau renovate cu ocazia Cupei Mondiale 2018 ce va fi găzduită de ţara sa, scrie AFP.
Din cele 12 stadioane ale Mondialului, unul singur, cel din Sankt Petersburg, are un acoperiş care se poate închide. Priadkin este îngrijorat de această situaţie, în condiţiile în care stadioanele vor fi folosite apoi în campionat, în condiţii climatice uneori dificile.
"Când organizăm meciuri de pregătire pe aceste stadioane noi, de fiecare dată mă întreb: de ce nu au acoperişuri (retractabile)? E întrebarea pe care le-o pun celor care au conceput aceste stadioane", a declarat Priadkin într-o conferinţă de presă.
"Când au fost construite aceste stadioane, nu ne-a consultat nimeni", s-a plâns Priadkin. El a recunoscut că este "bine să avem incinte noi, chiar dacă nu sunt în întregime acoperite".
Climatul continental a făcut ca URSS, apoi Rusia să construiască stadioane acoperite, echipate cu gazon sintetic. Acum, aceste structuri servesc drept terenuri de antrenament, campionatul din Rusia decizând să adopte standardele internaţionale, meciurile având loc doar pe gazoane naturale.
Campionatul din Rusia se întrerupe timp de trei luni iarna, când zăpada şi temperaturile extreme nu permit desfăşurarea partidelor.
Vicepremierul Vitali Mutko a sugerat totuşi săptămâna trecută să se revină asupra interzicerii terenurilor sintetice.
AGERPRES (editor: Mircea Lazaroniu, editor online: Adrian Dădârlat)
