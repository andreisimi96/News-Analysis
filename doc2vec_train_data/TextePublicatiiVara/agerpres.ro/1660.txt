Târgu Mureş, 7 iun /Agerpres/ - Preşedintele Consiliului Judeţean (CJ) Mureş, Peter Ferenc, a declarat joi, în cadrul dezbaterii cu tema "Patrimoniul cultural - factor de dezvoltare regională şi coeziune socială" de la Târgu Mureş, la care a luat parte şi comisarul european pentru educaţie, cultură, tineret şi sport, Tibor Navracsics, că Mureşul este unul dintre judeţele cu cele mai multe monumente şi cu două situri UNESCO.
"Parlamentul European şi Consiliul au declarat 2018 Anul european al patrimoniului cultural. Obiectivul acestei decizii a fost să atragă atenţia cetăţenilor asupra patrimoniului cultural, să încurajeze cunoaşterea valorilor culturale pe care le avem, precum şi conştientizarea rolului important pe care îl are patrimoniul cultural în viaţa noastră. Judeţul Mureş este un judeţ multicultural, cu un patrimoniu cultural bogat şi variat. Pe teritoriul judeţului de mai multe secole trăiesc unul lângă altul mai multe etnii, români, maghiari, saşi şi romi, şi aceste comunităţi au propriile tradiţii şi valori, dar nu putem nega nici faptul că între aceste comunităţi există şi o influenţă culturală. Când vorbim de patrimoniul cultural al judeţului, ne mândrim şi de faptul că suntem unul dintre judeţele cu cele mai multe monumente şi avem două situri UNESCO, Cetatea din Sighişoara şi biserica fortificată din Saschiz", a afirmat Peter Ferenc.
Acesta a subliniat că întrucât judeţul Mureş doreşte să păstreze şi să îmbogăţească patrimoniul pe care îl deţine, CJ, în colaborare cu UDMR, a organizat şi forumul "Patrimoniul cultural - factor de dezvoltare regională şi coeziune socială".
Alături de comisarul Tibor Navracsics au participat europarlamentarii UDMR Sógor Csaba şi Iuliu Winkler, directorul Muzeului Judeţean Mureş, Soós Zoltán, directorul Institutului Naţional a Patrimoniului, Ştefan Bâlici, directorul Administraţiei Fondului Cultural Naţional, Irina Cios, şi directorul de programe al Fundaţiei Transylvania Trust, Furu Árpád, moderatorul dezbaterii fiind vicepreşedintele executiv al UDMR pentru cultură, Hegedüs Csilla. AGRPRES/(A - autor: Dorina Matiş, editor: Antonia Niţă, editor online: Ada Vîlceanu)
