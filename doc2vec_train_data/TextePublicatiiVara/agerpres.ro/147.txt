Pompierii Inspectoratului pentru Situaţii de Urgenţă (ISU) Bucureşti-Ilfov au intervenit pentru stingerea unui incendiu izbucnit în cursul nopţii de duminică spre luni, în jurul orei 3,00, la acoperişul Şcolii nr. 124, de pe strada Mărgeanului nr. 10 din sectorul 5 al Capitalei, au informat reprezentanţii instituţiei.
La această oră, incendiul a fost stins, pompierii acţionând pentru lichidarea câtorva mici focare.
Potrivit sursei citate, incendiul se manifesta generalizat la acoperiş, cu flăcări înalte şi degajări mari de fum. S-a intervenit cu 20 de autospeciale de stingere, 3 autoscări, un echipaj de descarcerare şi echipaje SMURD, pompierii acţionând perimetral prin intermediul autoscărilor cu linii de furtun. S-a lucrat la decopertarea acoperişului pentru crearea accesului către focarele de incendiu.
De asemenea, au fost identificate şi surse de alimentare de la hidranţi stradali pentru a asigura necesarul de apă.
"Incendiul a fost anunţat în dispeceratul ISU Bucureşti-Ilfov de către locatarii din blocurile învecinate. Au fost mai multe apeluri succesive, primul fiind preluat de dispeceri la ora 3,14. Nu au fost persoane surprinse de incendiu sau victime", au precizat reprezentanţii ISUBIF.
Oficialii ISUBIF au menţionat că o parte din acoperişul clădirii s-a prăbuşit, fiind afectată structura din lemn a acestuia. Clădirea are regim de înălţime - parter, pompierii acţionând numai din exterior având în vedere pericolul de prăbuşire a acoperişului.
În jurul orei 5,00 incendiul a fost localizat, pompierii lucrând în continuare la decopertarea acoperişului şi stingerea incendiului, dar şi la realizarea protecţiei sălii de sport care se află în apropiere.
Reprezentanţii ISUBIF au precizat că în anul 2001, pentru instituţia de învăţământ respectivă a fost emis aviz de securitate la incendiu, pentru lucrări de consolidare şi refuncţionalizare şcoală generală. Până la momentul actual, şcoala nu a obţinut autorizaţia de securitate la incendiu. AGERPRES / (AS - editor: Irina Poenaru, editor online: Ada Vîlceanu)
