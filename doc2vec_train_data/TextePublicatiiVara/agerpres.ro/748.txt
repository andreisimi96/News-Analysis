Poliţiştii bucureşteni au reţinut, vineri, în urma unei percheziţii într-o localitate din judeţul Ilfov, un bărbat în vârstă de 33 de ani bănuit de săvârşirea a două infracţiuni de tâlhărie asupra a două persoane vârstnice, informează Poliţia Capitalei.
"Astăzi, 1 iunie a.c., poliţişti din cadrul Direcţiei Generale de Poliţie a Municipiului Bucureşti au reţinut un bărbat, în vârstă de 35 de ani, bănuit de săvârşirea a două infracţiuni de tâlhărie, după ce, prin violenţă, a sustras bijuterii purtate de părţile vătămate. La finele lunii mai, poliţişti din cadrul Secţiei 21 Poliţie au fost sesizaţi de către o femeie, în vârstă de 66 de ani, cu privire la faptul că un barbat necunoscut, prin agresiune fizică, i-a sustras lanţul de la gât, după care a fugit. O situaţie similară a fost reclamată de o femeie, de 70 de ani, căreia, tot prin violenţă, un bărbat necunoscut i-a sustras lanţul de la gât", informează Poliţia Capitalei.
În urma investigaţiilor desfăşurate, a audierilor, şi cercetărilor efectuate a rezultat presupunerea rezonabilă că principal suspect în cele două cauze este un bărbat cunoscut cu preocupări infracţionale, stabilit într-o localitate din proximitatea Bucureştiului, menţionează sursa citată.
În baza autorizaţiei de percheziţie emisă de instanţă, în dimineaţa zilei de vineri, poliţişti ai Secţiei 21 s-au deplasat într-o localitate din judeţul Ilfov, unde au efectuat percheziţia. Bărbatul vizat a fost depistat şi condus la audieri. Prejudiciul creat prin săvârşirea infracţiunilor a fost parţial recuperat. Bărbatul respectiv urmează a fi prezentat magistraţilor cu propunere de arestare preventivă, mai precizează informarea Poliţiei Capitalei.
Potrivit unor surse, bărbatul reţinut este cunoscut cu antecedente penale legate tot de comiterea unor infracţiuni de tâlhărie. AGERPRES / (AS - editor: Marius Frăţilă, editor online: Ada Vîlceanu)
