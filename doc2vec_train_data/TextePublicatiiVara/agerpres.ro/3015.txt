Secretarul de stat american, Mike Pompeo, va efectua o nouă vizită în Coreea de Nord, la 5 iulie, pentru a continua consultările privind denuclearizarea Peninsulei Coreene, după summitul istoric dintre Donald Trump şi Kim Jong Un, relatează AFP.
Şeful diplomaţiei Statelor Unite urmează să aibă întâlniri cu "liderul nord-coreean, Kim Jong Un, şi echipa acestuia" pentru "a continua importanta activitate ce are loc în domeniul denuclearizării Peninsulei Coreene", a anunţat purtătoarea de cuvânt a Casei Albe, Sarah Sanders, într-un briefing de presă.
Departamentul de Stat a precizat într-un comunicat că Mike Pompeo se va afla în Coreea de Nord între 5 şi 7 iulie "pentru a continua consultările şi a pune în aplicare progresele realizate de preşedintele Trump şi liderul Kim la Singapore", la 12 iunie.
Ulterior, demnitarul american se va deplasa, la 7 şi 8 iulie, la Tokyo, unde va discuta cu oficialii japonezi şi sud-coreeni "despre angajamentul nostru comun pentru denuclearizarea definitivă şi complet verificată a RPDC (acronimul oficial al Coreii de Nord), precum şi despre alte chestiuni regionale şi bilaterale", potrivit Departamentului de Stat.
Secretarul de stat american va întreprinde apoi o vizită la Hanoi şi Abu Dhabi, după care va fi prezent la summitul NATO de la Bruxelles.
Summitul din Singapore a redus tensiunile dintre Washington şi Phenian. Dar istorica strângere de mână dintre Kim şi Trump nu s-a soldat nici cu un calendar, nici cu modalităţi precise de dezmembrare a arsenalului nuclear nord-coreean.
Citând mai multe surse anonime, media americane au făcut cunoscut în ultimele zile că serviciile de spionaj ale SUA dispun de informaţii potrivit cărora Coreea de Nord ar încerca să ascundă o parte din arsenalul său nuclear.AGERPRES/(AS - editor: Alic Mîrza, editor online: Daniela Juncu)
