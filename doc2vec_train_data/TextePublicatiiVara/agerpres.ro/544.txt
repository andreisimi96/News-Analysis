Preşedintele Klaus Iohannis a transmis joi un mesaj cu prilejul Zilei Rezervistului Militar, în care le transmite aprecierea şi recunoştinţa sa militarilor care şi-au încheiat cariera activă, trecând în rezervă, pentru că şi-au pus viaţa în slujba ţării, cu patriotism, responsabilitate şi curaj.
"Sărbătorim astăzi 'Ziua Rezervistului Militar', un moment cu semnificaţii importante pentru Armata României. Tuturor militarilor care şi-au încheiat cariera activă, trecând în rezervă, le transmit aprecierea şi recunoştinţa pentru că şi-au pus viaţa în slujba ţării, cu patriotism, responsabilitate şi curaj", spune Iohannis, într-un comunicat transmis AGERPRES de Administraţia Prezidenţială.
Totodată, preşedintele precizează că România acordă rezerviştilor militari respectul cuvenit unor profesionişti, a căror competenţă a contribuit la menţinerea unei stări de înaltă operativitate specifică Armatei.
"În ultimele decenii, succesul operaţiilor la care au participat militarii români în Albania, Irak, Afganistan, Bosnia - Herţegovina şi Kosovo, sub mandat NATO sau UE, precum şi în alte misiuni în Africa şi Asia, sub mandat ONU, se datorează, în mare măsură, şi celor care, astăzi, se află în rezervă sau în retragere", arată Iohannis.
Potrivit şefului statului, armata noastră a fost şi continuă să fie unul dintre cei mai buni ambasadori ai României, demonstrând abnegaţie, spirit de sacrificiu şi simţ al datoriei în urmărirea şi îndeplinirea intereselor noastre naţionale.
"Rezerviştii militari români rămân ataşaţi valorilor care fac posibilă dezvoltarea ţării şi sunt implicaţi în viaţa comunităţilor în care trăiesc, fie că îşi desfăşoară activitatea, în prezent, în mediul civil sau că se bucură de binemeritata perioadă a pensionării. Mai mult, modul exemplar în care rezerviştii şi-au urmat carierele reprezintă o sursă de inspiraţie pentru militarii în activitate, fiind dovada vie a faptului că armata este o adevărată şcoală de educaţie patriotică şi cetăţenească. Cu prilejul acestei zile, le urez militarilor aflaţi în rezervă sau în retragere multă sănătate şi bucurii alături de cei dragi! La mulţi ani!", mai spune Iohannis. AGERPRES/(AS - autor: Mădălina Cerban, editor: Mihai Simionescu, editor online: Irina Giurgiu)
