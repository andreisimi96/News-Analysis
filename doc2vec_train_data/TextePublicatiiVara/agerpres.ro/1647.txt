Educaţia trebuie să răspundă necesităţilor mobilităţii forţei de muncă, a afirmat ministrul Afacerilor Externe, Teodor Meleşcanu, la simpozionul internaţional "Învăţământul superior într-o lume a provocărilor globale/Higher education in a challenging world", organizat joi la Biblioteca Centrală Universitară din Bucureşti.
Simpozionul s-a desfăşurat în marja celei de-a 38-a reuniuni a Consiliului Guvernatorilor ai Fundaţiei Asia Europa (ASEF), organizată la Bucureşti, joi şi vineri, de Ministerul Afacerilor Externe, pentru prima dată de la obţinerea de către România a statutului de membru al ASEF, la 1 ianuarie 2007, odată cu aderarea la Uniunea Europeană.
"Este un eveniment deosebit pentru noi Adunarea ASEM/ASEF în România. E vorba de relaţia în probleme de Educaţie dintre Asia şi Europa, bazate pe o fundaţie şi pe o mişcare, pe care o reprezintă ASEM. Discuţiile sunt extrem de interesante, pentru că ele, de fapt, se adresează problemelor cu care se confruntă Educaţia, în general, şi Educaţia superioară în special, prima temă fiind globalizarea, faptul că trăim azi într-o societate în care oamenii circulă foarte mult. De aceea, Educaţia trebuie să răspundă acestor necesităţi ale mobilităţii forţei de muncă din ţara noastră şi din alte state membre", a declarat Meleşcanu.
Totodată, ministrul Afacerilor Externe a vorbit despre Cercetare şi Inovare.
"În al doilea rând, avem ca prioritate ca Educaţia să se adreseze de o manieră din ce în ce mai importantă şi capitolului de Cercetare. Există institute de cercetări, dar poate că nu există niciunde o bază atât de bună pentru Cercetare ca într-o instituţie de învăţământ superior. Şi, în fine, cel de-al treilea element este Inovarea. Este nevoie (...) ca învăţământul (...) să fie în acelaşi timp şi foarte deschis spre alte forme de Educaţie, mult mai interactive, chiar de la distanţă şi cu alte elemente de acest tip, cu educarea şi învăţarea unor elemente fundamentale nu numai ca specialist, dar şi ca cetăţean responsabil al ţării în care trăieşte", a afirmat Meleşcanu.
El a amintit că în 2019, la Bucureşti, va avea loc Reuniunea miniştrilor Educaţiei din statele ASEM, evenimentul urmând să aibă loc în contextul în care România va deţine anul viitor Preşedinţia Consiliului Uniunii Europene.
"E cel mai important eveniment după Summitul la nivel înalt din 9 mai, de la Sibiu, cu şefii de state şi guverne. Eu cred că este una dintre cele mai importante întâlniri. (...) Pentru noi va fi o posibilitate nu numai de a ne prezenta oferta noastră educaţională, mai ales pentru cei din Africa, din Asia, din Caraibe, din America Latină, ci, în acelaşi timp, vom avea şi posibilitatea să schimbăm idei, păreri în legătură cu modul în care învăţământul românesc se poate dezvolta", a completat Meleşcanu.
La simpozion au mai participat rectorul SNSPA, Remus Pricopie, şi preşedintele Consiliului Naţional al Rectorilor, Sorin Cîmpeanu, alături de numeroşi invitaţi, printre care s-a numărat şi Karsten Warnecke, directorul executiv al Fundaţiei Asia-Europa (ASEF).
Potrivit MAE, simpozionul "Higher education in a challenging world" a avut scopul de a oferi un cadru pentru discuţii referitoare la evoluţia Educaţiei şi modul în care aceasta poate şi trebuie să se adapteze la schimbările internaţionale, dar, în acelaşi timp, să evidenţieze rolul învăţământului superior în atingerea obiectivelor de dezvoltare durabilă asumate la nivel internaţional. AGERPRES/(A, AS - autor: Mădălina Cerban, editor: Claudia Stănescu, editor online: Ada Vîlceanu)
