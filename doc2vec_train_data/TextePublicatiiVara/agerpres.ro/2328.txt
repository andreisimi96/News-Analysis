Portarul spaniol Iker Casillas va prezenta trofeul Cupei Mondiale la ceremonia de deschidere a turneului final din Rusia care va avea loc joi pe stadionul Lujniki din Moscova (18,00), a informat FIFA.
Casillas, alături de modelul rus Natalia Vodionova, vor aduce cupa pe teren cu câteva minute înainte de startul partidei de deschidere, dintre Rusia şi Arabia Saudită.
Actualul portar al lui FC Porto, campion mondial cu Spania în 2010, va comenta meciurile de la CM 2018 pentru o televiziune din Mexic.
Actualul trofeu este opera artistului italian Silvio Gazzaniga şi reprezintă două forme umane care susţin globul pământesc, are 36,5 cm înălţime şi cântăreşte 6,175 kg, din care 4,972 kg reprezintă aur masiv. Baza trofeului are un diametru de 13 cm şi conţine doua straturi din malachit, lucrarea fiind realizată de manufacturierul italian Bertoni.
La ceremonia de deschidere va fi participa şi brazilianul Ronaldo, campion mondial în 2002, în timp ce prezenţa legendei Pele este incertă, din cauza unor probleme de sănătate.
AGERPRES/(autor: Teodor Ciobanu, editor: Mihai Ţenea, editor online: Irina Giurgiu, editor online: Irina Giurgiu)
