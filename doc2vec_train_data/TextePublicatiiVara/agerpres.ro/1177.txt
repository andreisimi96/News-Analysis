Poliţiştii au intervenit în luna mai la peste 83.000 de sesizări venite din partea cetăţenilor, iar în urma activităţilor desfăşurate în teren au constatat 22.500 de infracţiuni şi au aplicat peste 260.000 de sancţiuni contravenţionale, potrivit IGPR.
De asemenea, ei au reţinut 14.425 de permise de conducere.
Tot în luna mai, Poliţia Română a continuat acţiunile pentru prevenirea faptelor antisociale şi au fost organizate 9.167 de acţiuni.
Poliţiştii au intervenit la 83.621 de evenimente, dintre care 68.967 au fost sesizate prin SNUAU 112.
În urma activităţilor, din cele 22.500 de infracţiuni constatate 679 au fost de natură economico-financiară, 576 de criminalitate organizată, iar 228 la regimul armelor, muniţiilor şi substanţelor periculoase.
De asemenea, 3.890 de persoane bănuite de săvârşirea de infracţiuni au fost surprinse în flagrant delict, în cauzele instrumentate au fost dispuse 1.466 de măsuri preventive, fiind depistate 424 de persoane urmărite naţional sau internaţional.
IGPR precizează că, pentru prevenirea şi sancţionarea unor fapte cu un pericol social mai mic, poliţiştii au aplicat 260.441 de sancţiuni contravenţionale şi au confiscat bunuri în valoare de aproape 2.000.000 de lei.
Poliţiştii rutieri au desfăşurat activităţi pentru creşterea siguranţei în trafic, fiind constatate 3.425 de infracţiuni la regimul circulaţiei pe drumurile publice. Au fost reţinute 14.225 de permise de conducere şi au fost retrase 4.877 de certificate de înmatriculare. AGERPRES/(AS- autor: Mihaela Tudorache, editor: Mihai Simionescu, editor online: Ada Vîlceanu)
