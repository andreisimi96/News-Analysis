Aproape 3.000 de persoane, majoritatea îmbrăcare în alb, au defilat duminică în oraşul belgian Liege (est) în memoria celor trei victime ale atacului, dintre care două poliţiste, ce a avut loc marţi şi care a fost revendicat de gruparea Stat Islamic (SI), relatează AFP.
Participanţii, rude sau colegi ale victimelor şi locuitori ai oraşului, au mers pe străzile din centrul oraşului. Ei au depus trandafiri albi la locul atentatului. În timpul marşului au fost înălţate spre cer sute de baloane albe.
Marţi dimineaţa, în centrul oraşului Liege, Benjamin Herman, un delincvent belgian de 31 de ani, convertit la islam şi radicalizat, a ucis două poliţiste şi un student, strigând de mai multe ori ''Allah Akbar''. Atacul a fost revendicat a doua zi de gruparea Stat Islamic.
Foto: Cyril Vangriecken/Facebook via AP
Marşul a fost organizat la început la iniţiativa clubului de pentaque din care făcea parte Cyril Vangriecken, tânărul student ucis de Herman.
Funeraliile oficiale ale celor două poliţiste - Lucile Garcia (54 de ani) şi Soraya Belkacemi (44 de ani) - vor avea loc marţi la Liege, în prezenţa unui reprezentant al regelui Philippe, a unor membri ai guvernului, a autorităţilor locale şi a poliţiştilor.
La rândul său, Cyril Vangriecken (22 de ani) va fi înmormântat luni la miezul zilei.AGERPRES/(AS - editor: Angela Sârbu, editor online: Adrian Dădârlat)
