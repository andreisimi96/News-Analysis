Senatorul Ion Ganea a declarat, pentru AGERPRES, că începând de marţi va activa în grupul PSD din Senat, afirmând că "după fuziunea UNPR cu PMP nu şi-a găsit locul în PMP".
El a precizat că decizia sa va fi anunţată în plenul Senatului.
De asemenea, potrivit preşedintelui PSD Maramureş, Gabriel Zetea, senatorul Iustin Talpoş s-a înscris în PSD.
"Senatorul de Maramureş Iustin Talpoş s-a înscris azi în Partidul Social Democrat. Domnul senator Talpoş se alătură unei echipe politice puternice în Maramureş şi va activa începând de azi în grupul PSD din Senatul României şi în cadrul organizaţiei PSD Baia Mare pe plan local. Am apreciat în aceşti ani activitatea domnului senator Talpoş şi mă bucur că experienţa sa în domeniul educaţiei va putea fi folosită de către PSD pentru proiecte concrete! Mult succes, domnule senator Iustin Talpoş! Mult succes PSD!", a scris Zetea marţi pe pagina sa de Facebook.
Potrivit regulamentului Senatului, un grup parlamentar poate fi constituit şi poate funcţiona numai dacă cuprinde cel puţin 7 senatori, care au fost aleşi pe listele aceluiaşi partid, ale aceleiaşi organizaţii a cetăţenilor aparţinând minorităţilor naţionale, alianţe politice sau alianţe electorale.
Preşedintele Senatului, Călin Popescu Tăriceanu, a precizat că nu este surprins de "deplasările" parlamentarilor dintr-un grup politic în altul, menţionând că acestea vor continua.
"Nu sunt surprins. Sunt la curent de ceva vreme cu aceste deplasări şi încă nu s-au terminat", a spus Tăriceanu marţi după Biroul permanent al Senatului. AGERPRES/(A, AS - autor: Livia Popescu, editor: Mihai Simionescu, editor online: Irina Giurgiu)
Sursa foto:  senat.ro
