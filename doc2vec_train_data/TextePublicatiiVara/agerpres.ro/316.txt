Unul dintre cei mai importanţi generali nord-coreeni este în drum spre Statele Unite pentru o vizită rară, a confirmat marţi preşedintele american Donald Trump, în contextul în care Washingtonul şi Phenianul se pregătesc de un summit istoric, informează AFP.
'Am constituit o echipă excelentă pentru discuţiile noastre cu Coreea de Nord. Întâlnirile se desfăşoară în prezent cu privire la Summit şi multe altele. Kim Yong Chol, vicepreşedintele Coreei de Nord, se îndreaptă în acest moment spre New York. Un răspuns bun la scrisoarea mea, mulţumesc!', a scris Donald Trump într-o postare pe Twitter.
We have put a great team together for our talks with North Korea. Meetings are currently taking place concerning Summit, and more. Kim Young Chol, the Vice Chairman of North Korea, heading now to New York. Solid response to my letter, thank you!
- Donald J. Trump (@realDonaldTrump) May 29, 2018
Generalul Kim Yong Chol a făcut o escală marţi pe aeroportul din Beijing, înainte de a se îndrepta spre SUA, potrivit agenţiei de presă sud-coreene Yonhap, care citează surse diplomatice.
La Beijing, generalul nord-coreean urma să discute cu responsabili chinezi în contextul schimburilor diplomatice intense dinaintea summitului preconizat între preşedintele american Donald Trump şi liderul nord-coreean Kim Jong-Un la 12 iunie, în Singapore.
Duminică, o echipă de diplomaţi americani condusă de ambasadorul SUA în Filipine, Sung Kim, s-a întâlnit cu oficiali nord-coreeni la Panmunjom, în Zona Demilitarizată între cele două Corei (DMZ).
Departamentul de Stat a anunţat că o altă delegaţie americană este în drum spre Singapore pentru pregătirile logistice în vederea summitului Trump-Kim.
Potrivit lui Chung Sung-yoon, expert al Institutului coreean pentru unificare naţională, dacă informaţiile se adeveresc, Kim Yong Chol va fi cel mai înalt responsabil nord-coreean care va călca pe teritoriul SUA după vice-mareşalul Jo Myong Rok, care s-a întâlnit în 2000 cu fostul preşedinte american Bill Clinton.
Veteran al Războiului Coreei (1950-1953), Jo Myong Rok a fost până la decesul său survenit în 2010, la vârsta de 82 de ani, unul dintre cele mai influente personaje ale regimului de la Phenian.
Generalul Kim Yong Chol este la rândul său foarte apropiat de conducătorul nord-coreean Kim Jong-Un, jucând un rol-cheie în evenimentele diplomatice care au jalonat 'destinderea' survenită în ianuarie în Peninsula Coreea.
El a stat în rândul din spatele fiicei lui Donald Trump, Ivanka, consilier la Casa Albă, la ceremonia de închidere a Jocurilor Olimpice de Iarnă de la Pyeongchang, în Coreea de Sud. Dar cei doi emisari nu au avut atunci contacte directe.
De asemenea, el l-a însoţit pe Kim Jong-Un în cele două vizite ale sale în China şi s-a întâlnit cu secretarul de stat american Mike Pompeo, când acesta a efectuat o vizită la Phenian.
'Interlocutorul oficial al lui Kim Yong Chol este Mike Pompeo, dar poate că va încerca să se întâlnească şi cu (consilierul pentru securitatea naţională John) Bolton şi chiar cu Donald Trump, dacă va fi posibil', a apreciat expertul Chung Sung-yoon.
Generalul Kim, a cărui funcţie oficială este cea de vicepreşedinte al Comitetului Central al Partidului Muncitorilor din Coreea, este o figură extrem de controversată în Coreea de Sud, unde este acuzat că a fost 'creierul' torpilării în 2010 a corvetei sud-coreene Cheonan, când şi-au pierdut viaţa 46 de marinari. Coreea de Nord neagă că ar fi avut vreun rol în acest atac.
Totodată, generalul Kim a condus din 2009 până în 2016 Biroul general de recunoaştere care gestionează operaţiunile de spionaj ale Coreei de Nord.
Parlamentari ai opoziţiei sud-coreene au protestat în februarie împotriva sosirii sale la Jocurile Olimpice, catalogându-l drept 'criminal de război diabolic'.
O altă ilustrare a freneziei diplomatice în dosarul nord-coreean, canalul de televiziune japonez NHK a difuzat luni imagini cu sosirea în Singapore a lui Kim Chang Son - un consilier foarte apropiat al lui Kim Jong Un - escortat de trei gărzi de corp.
NHK a informat de asemenea că un avion oficial american, care transporta o delegaţie din care făcea parte şi şeful de cabinet adjunct al Casei Albe, Joe Hagin, a părăsit baza aeriană Yokota, din Japonia, cu destinaţia Singapore.
Publicaţia Washington Post a relatat la rândul său că discuţiile continuă în interiorul DMZ între delegaţiile americană şi nord-coreeană.
Diplomaţii au la dispoziţie doar două săptămâni pentru a finaliza pregătirile logistice pentru summit, dar şi pentru a stabili agenda reuniunii.
Washingtonul cere Phenianului o 'denuclearizare completă, verificabilă şi ireversibilă' înaintea oricărei relaxări a sancţiunilor severe internaţionale impuse Coreei de Nord ca represalii pentru programele sale balistic şi nuclear.
Dar Phenianul nu a acceptat niciodată până acum să plătească acest preţ, prezentând arsenalul său ca pe o garanţie pentru supravieţuirea regimului.AGERPRES/(AS - autor: Lilia Traci, editor: Mariana Ionescu, editor online: Anda Badea)
