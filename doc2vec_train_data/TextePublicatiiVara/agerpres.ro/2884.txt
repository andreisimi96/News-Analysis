* Secţia pentru procurori în materie disciplinară a Consiliului Superior al Magistraturii a amânat pentru 27 iunie pronunţarea deciziei în cazul acţiunii disciplinare exercitate de Inspecţia Judiciară împotriva procurorului-şef al DNA, Laura Codruţa Kovesi, în urma refuzului acesteia de a se prezenta la Comisia parlamentară de anchetă pe tema alegerilor prezidenţiale din 2009, au precizat pentru AGERPRES surse din CSM.
* Uniunea Salvaţi România a depus, în plenul Camerei Deputaţilor, moţiunea simplă privind domeniul Transporturilor. "USR anunţă depunerea moţiunii simple "Ministerul Transporturilor sub PSD este ministerul anti-autostrăzi", semnată de USR, PMP şi neafiliaţi", a afirmat deputatul Cătălin Drulă. Biroul permanent al Camerei Deputaţilor urmează să stabilească procedura de dezbatere.
* Deputatul Ovidiu-Ioan Sitterli şi-a anunţat, în plenul Camerei, afilierea la grupul Partidului Naţional Liberal. Sitterli este deputat de Sibiu şi a fost ales pe listele PSD.
* Senatul a respins, în calitate de Cameră decizională, reexaminarea Legii pentru modificarea şi completarea Legii nr. 304/2004 privind organizarea judiciară. Decizia a fost luată cu 79 de voturi ''pentru'' şi 33 ''împotrivă'' (PNL şi USR). Senatorii au decis să adopte actul normativ în forma trimisă la promulgare în data de 30 martie. Niciunul dintre amendamentele formulate de senatori ai PNL şi USR, respinse în Comisia juridică, nu a trecut de plenul Senatului.
* Veniturile salariale ale preşedintelui Klaus Iohannis şi ale soţiei sale au scăzut, în timp ce încasările din chirii ale celor doi au crescut, potrivit declaraţiei de avere a şefului statului, publicată pe site-ul Administraţiei Prezidenţiale. Conform sursei citate, veniturile salariale ale lui Iohannis au înregistrat o scădere anul trecut, şeful statului încasând 169.646 de lei faţă de 196.155 de lei în 2016.
* Lucrarea "Gălbenele şi ulcior" semnată de Ştefan Luchian a fost adjudecată, marţi seara, la licitaţia de vară organizată de Artmark într-un duplex Bucureşti - Iaşi, la preţul de 130.000 de euro. Tabloul lui Luchian s-a aflat pentru aproape 100 de ani în colecţii private.
* Românii sunt invitaţi să semneze pentru prima iniţiativă cetăţenească europeană care vrea să modifice regulile pentru refugiaţi - "We are a welcoming Europe", printre schimbările propuse numărându-se şi eliminarea sancţiunilor împotriva celor care oferă ajutor umanitar refugiaţilor. Românii pot contribui la iniţiativa cetăţenească europeană prin strângerea a cel puţin 24.000 de semnături, printr-un formular sau online pe www.weareawelcomingeurope.ro. Strângerea de semnături este lansată pe 20 iunie - Ziua Mondială a Refugiatului. Iniţiativa a fost deja lansată în Belgia, Italia, Franţa, Luxemburg, Finlanda şi Grecia, România fiind a 7-a ţară din UE în care societatea civilă susţine decriminalizarea ajutorului oferit refugiaţilor. AGERPRES/(redactor: Andreea Rotaru, editor: Georgiana Tănăsescu, editor online: Irina Giurgiu)
