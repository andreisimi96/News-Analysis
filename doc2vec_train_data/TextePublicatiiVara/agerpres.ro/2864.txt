Producţia de cărbune net a României a totalizat, în primele patru luni ale anului în curs, 1,458 milioane de tone echivalent petrol, fiind cu 0,3% (4.900 tep) mai mică faţă de cea din perioada similară a anului trecut, conform datelor centralizate de Institutul Naţional de Statistică (INS).
În perioada menţionată, România a importat 141.900 tep cărbune net, cu 25.100 tep (21,5%) mai mult faţă de cantitatea importată în ianuarie - aprilie 2017.
Conform proiectului Strategiei Energetice, publicat pe site-ul ministerului de resort, România dispune de rezerve totale de 12,6 miliarde de tone de lignit, concentrate geografic în Bazinul Minier Oltenia. Zăcămintele în exploatare totalizează 986 de milioane de tone.
Rezervele de huilă, concentrate în bazinul carbonifer al Văii Jiului, totalizează 2,2 miliarde tone, din care 592 milioane tone se află în perimetre exploatate. AGERPRES/(AS - autor: Nicoleta Gherasi, editor: Mariana Nica, editor online: Gabriela Badea)
