Fundaşul echipei naţionale de fotbal a României, Cristian Manea, a declarat, luni, într-o conferinţă de presă, că este mai important jocul prestat decât rezultatul în meciul amical cu Finlanda, pentru că este ultima repetiţie înaintea debutului în Liga Naţiunilor.
"Va fi un meci greu, cu o echipă nordică. Cred că va semăna cu cel cu Suedia. E important şi rezultatul cu Finlanda, dar mai important este jocul pentru că urmează Liga Naţiunilor şi trebuie să mergem acolo cu un moral bun", a spus Manea.
El a adăugat că trebuie să uite jocul mai puţin reuşit din amicalul cu Chile din 31 mai. "Mereu când venim la naţională încercăm să dăm tot ce avem mai bun pe teren. Trebuie să uităm ce a fost, important este să câştigăm meciul de mâine cu Finlanda. Trebuie să fim atenţi la ce ne spune selecţionerul. Nu sunt eu în măsură să spun unde suntem deficitari, dar pot să spun că am dat 100% la antrenamente şi suntem pregătiţi să înfruntăm Finlanda", a precizat fotbalistul în vârstă de 20 de ani.
Echipa naţională a României întâlneşte, marţi, de la ora 20,30, pe Stadionul "Ilie Oană" din Ploieşti, selecţionata Finlandei, într-o partidă amicală, ultima înaintea debutului Ligii Naţiunilor din toamnă.
AGERPRES (autor: Marius Ţone, editor: Mihai Ţenea, editor online: Irina Giurgiu)
