Preşedintele Senatului, Călin Popescu Tăriceanu, a declarat, duminică seara, că din partea Comisiei Europene nu există niciun comentariu legat de protocoalele de colaborare dintre servicii şi justiţie, menţionând că la nivelul CE există "un nivel de inconfort" pentru că 11 ani s-a bătut monedă pe MCV şi acum "iese la suprafaţă un putegrai imens".
"Chiar am avut o întâlnire importantă acum două săptămâni cu o delegaţie ALDE Europa (...). Când au auzit de aceste lucruri, faptul că protocoale secrete gestionau relaţiile dintre serviciu de informaţii şi Parchet şi Înalta Curte, s-au îngrozit. (...) Nu ştiu dacă aţi observat că din partea Comisiei Europene nu există nimic, nu există niciun comentariu. Am să vă spun ce cred eu. Eu îmi respect prietenii, cunoştinţele, au o serie de relaţii pe care le-am construit în timp, preşedintele Comisiei este un om cu care am colaborat pe durata mandatului meu de prim-ministru, când era şi el prim-ministru la Luxemburg şi ulterior. Însă, la nivelul Comisiei cred că există un nivel de inconfort, pentru că 10 ani, 11 ani de fapt, s-a bătut monedă pe acest MCV care, periodic, făcea evaluările progreselor României (...) După 11 ani iese la suprafaţă un putegrai imens. Ce să facă Comisia în momentul acesta? Cred că e o situaţie deloc confortabilă pentru Comisie", a spus Tăriceanu la Antena 3.
El a mai susţinut că cei de la Comisia Europeană au deja "aceste informaţii care relevă fapte foarte grave".
Pe de altă parte, Tăriceanu a spus că ambasadele şi-au nuanţat "puternic" poziţia faţă de această situaţie.
"În ultima săptămână, nu am mai avut niciun fel de contact (din zona diplomaţiei -n.r.) în acest sens, însă, să spunem cu oarecare precauţie, am mai avut contacte cu mediul diplomatic în ultima perioadă şi am constatat o puternică nuanţare, că nu-i spun modificare de atitudine, o puternică nuanţare a poziţiilor pe care le exprimă (ambasadele -n.r.) mai ales după ce s-a văzut, după tot vacarmul, după tot tam-tamul în jurul modificării legilor justiţiei, de reformă a justiţiei, după ce aceste legi au trecut prin filtrul CCR şi s-a văzut că nimic din ceea ce se spunea în spaţiul public, că afectează independenţa procurorilor, că se atenuează lupta împotriva corupţiei, nu s-a întâmplat, şi-au schimbat şi ei atitudinea", a mai spus Tăriceanu. AGERPRES/(AS - autor: Alina Novăceanu, editor: Diana Dumitru, editor online: Adrian Dădârlat)
