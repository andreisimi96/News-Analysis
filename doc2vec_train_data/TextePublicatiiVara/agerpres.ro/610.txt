Un microbuz cu circa 20 de pasageri s-a ciocnit, joi, cu un tractor, pe DN 7 în zona localităţii dâmboviţene Slobozia Moară, mai multe victime rezultate în urma accidentului urmând a fi transportate la spital, informează Inspectoratul de Poliţie Judeţean (IPJ) Dâmboviţa.
''În microbuz erau circa 20 de persoane. Accidentul s-a soldat cu trei victime, două din microbuz şi o femeie care conducea tractorul. Două dintre victime vor fi transportate către Unitatea de Primiri Urgenţe Titu, iar una către Spitalul Judeţean Târgovişte'', a declarat, pentru AGERPRES, purtătorul de cuvânt al ISU Dâmboviţa, Gabriel Gătej.
Circulaţia în zona unde a avut loc accidentul se desfăşoară alternativ, pe o bandă de mers.
''Mai multe victime sunt rănite uşor, conform primelor date. Se efectuează cercetarea la faţa locului, urmând a se stabili cu exactitate toate împrejurările producerii evenimentului rutier'', se arată în informarea IPJ Dâmboviţa.
La faţa locului au ajuns un echipaj SMURD, două ambulanţe şi două autospeciale cu apă şi spumă. AGERPRES / (A - autor: Cornelia Dumitru, editor: Marius Frăţilă, editor online: Ada Vîlceanu)
