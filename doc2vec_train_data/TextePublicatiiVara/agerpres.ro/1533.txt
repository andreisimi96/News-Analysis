Rusia este "100% pregătită" să găzduiască turneul final al Cupei Mondiale de fotbal 2018, a asigurat preşedintele FIFA, Gianni Infantino, care a abordat totodată problemele legate de rasism, drepturile omului şi securitate în ţara gazdă, cu o săptămână înaintea startului competiţiei, informează Reuters.
Pentru prima oară în istoria sa, Rusia va găzdui un Mondial de fotbal, meciurile urmând să se dispute între 14 iunie şi 15 iulie pe 12 stadioane din 11 oraşe, între care Moscova, Sankt Petersburg şi Soci, iar Infantino consideră că fanii vor avea parte de o adevărată sărbătoare.
"Cred că putem spune că Rusia este 100% pregătită şi întreaga lumea va putea vedea de fapt, atunci când vom începe, pe 14 iunie, cu meciul dintre Rusia şi Arabia Saudită, pe stadionul Lujniki'', a declarat conducătorul FIFA într-un interviu video.
"Toată lumea va putea să constate cât de frumoase sunt stadioanele, cât de primitoare este ţara, cum funcţionează organizarea şi pregătirile. Va fi o experienţă minunată", a adăugat el.
Rusia a făcut faţă unei examinări minuţioase în perioada precedentă turneului, pe probleme legate de securitatea fanilor şi a echipelor, precum şi a manifestărilor rasiste.
FIFA a amendat Rusia cu 30.000 de franci elveţieni, luna trecută, ca urmare a scandărilor discriminatorii ale suporterilor săi la adresa unui fotbalist francez, cu ocazia unui meci amical disputat la Sankt Petersburg, în martie.
"Nu aş spune că sunt preocupat de discriminare, drepturile omului sau securitate, însă este evident că tratăm aceste cu lucruri foarte, foarte seriozitate şi luăm măsuri adecvate", a adăugat el.
"Pentru prima dată, am verificat construcţia stadioanelor, siturile, pentru a ne asigura că muncitorii au parte de condiţii corecte. Progrese concrete au fost realizate în privinţa drepturilor omului şi a modului în care tratăm problemele legate de drepturile omului'', a mai spus Infantino, care a promis un "mediul sigur" pentru suporterii care vor călători în Rusia.
"Autorităţile ruse sunt conştiente de situaţia în materie de securitate la un eveniment atât de important. Ele lucrează din greu la pregătiri, în cooperare cu autorităţile poliţieneşti ale tuturor guvernelor din lume, pentru a fi pe deplin pregătite să facă faţă oricărei potenţiale probleme. Fiecare fan care va sosi în Rusia va fi binevenit, într-un mediu sigur pentru a sărbători'', a asigurat conducătorul forului fotbalistic mondial.
"Dacă cineva crede că va veni în Rusia pentru a crea probleme, ar face mai bine să rămână acasă", a avertizat totodată preşedintele FIFA.
AGERPRES (autor: Mihai Dragomir, editor: Mihai Ţenea, editor online: Anda Badea)
