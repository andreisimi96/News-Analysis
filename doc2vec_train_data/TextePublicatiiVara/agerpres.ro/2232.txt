Preşedintele Klaus Iohannis a declarat, marţi, că investiţiile britanice în România ar putea fi mai substanţiale, punctând că trebuie găsite modalităţi de diversificare a legăturilor bilaterale în domeniul afacerilor.
"Cooperarea comercială româno-britanică este şi ea foarte bună, anul trecut schimburile înregistrând cel mai ridicat nivel din istorie, în valoare de peste 4 miliarde de euro. Investiţiile britanice în România ar putea fi mai substanţiale şi trebuie să găsim modalităţi de a diversifica în continuare legăturile bilaterale în domeniul afacerilor", a declarat Iohannis la recepţia oferită de Ambasada Marii Britanii cu ocazia Zilei Reginei Elisabeta.
El a arătat că relaţiile româno-britanice sunt foarte bune.
"Aniversăm, în 2018, 15 ani de la crearea parteneriatului strategic stabilit în 2003, care s-a dezvoltat puternic în special în domeniul apărării şi securităţii, dar şi în cel comercial. Apărarea şi securitatea se evidenţiază ca domeniu esenţial al relaţiilor româno-britanice", a spus şeful statului, arătând că cele două ţări împărtăşesc aceleaşi preocupări cu privire la stabilitatea şi securitatea în Flancul estic.
Iohannis a spus că anul acesta se dovedeşte a fi unul dintre cei mai dinamici în ceea ce priveşte cooperarea româno-britanică în domeniul apărării.
El a apreciat şi activitatea British Council în România.
"În cei 80 de ani de activitate în ţara noastră, British Council a colaborat cu mii de români - studenţi, profesori, cercetători, artişti, oameni de afaceri şi chiar factori de decizie - promovând înţelegerea şi preţuirea diversităţii culturale şi facilitând conectarea lor cu realităţile spaţiului occidental. Salut călduros această contribuţie şi îi urez realizări cel puţin la fel de remarcabile şi în anii ce vor urma!", a spus Iohannis.
Şeful statului a menţionat că un alt atu important în relaţiile româno-britanice este comunitatea românească din Regatul Unit, care este foarte bine integrată în societate şi contribuie net şi valoros la economia britanică.
"Pentru noi, este foarte important să se asigure un tratament echitabil şi nediscriminatoriu pentru cetăţenii români din Regatul Unit în perioada de după Brexit - o decizie pe care o regretăm, dar o respectăm", a declarat Iohannis.
El şi-a exprimat speranţa pentru un parteneriat bine calibrat şi puternic în ceea ce priveşte relaţiile viitoare dintre Uniunea Europeană şi Regatul Unit.
"Devine o prioritate îmbunătăţirea parteneriatului nostru strategic bilateral, în conformitate cu dezvoltarea relaţiilor dintre Bucureşti şi Londra din ultimii ani şi, mai ales, cu potenţialul şi aşteptările noastre comune. (...) Privind cu încredere spre viitorul relaţiilor noastre, închei exprimându-mi convingerea că Parteneriatul Strategic dintre România şi Marea Britanie va deveni şi mai puternic, şi mai profund, spre beneficiul cetăţenilor noştri", a afirmat Klaus Iohannis.
El a transmis felicitările sale Reginei Elisabeta şi urări de fericire şi prosperitate pentru poporul britanic.
"Dedicarea şi angajamentul Majestăţii Sale pentru poporul său (...) continuă să fie un exemplu nemaipomenit şi o sursă de inspiraţie pentru toţi liderii mondiali", a spus Iohannis.
El a transmis aprecieri şi pentru munca pasionată în conservarea patrimoniului arhitectural, cultural şi istoric românesc a Prinţului Charles.
Şeful statului a apreciat activitatea desfăşurată de ambasadorul britanic Paul Brummell în România.
"Dedicaţia cu care şi-a îndeplinit sarcinile şi a promovat cooperarea ţării sale cu România constituie, cu siguranţă, un model demn de urmat", a mai spus Iohannis. AGERPRES/(autor: Florentina Peia, editor: Mihai Simionescu, editor online: Gabriela Badea)
