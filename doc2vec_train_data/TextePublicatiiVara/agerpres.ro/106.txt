Compania Naţională de Administrare a Infrastructurii Rutiere (CNAIR) organizează licitaţie deschisă pentru servicii pentru întocmirea documentaţiilor cadastrale şi a rapoartelor de evaluare în vederea dobândirii prin expropriere/transfer a imobilelor necesare realizării lucrării de utilitate publică "Varianta de Ocolire Târgu Jiu", valoarea estimată a contractului variind între 679.250 lei şi 1,019 milioane de lei, fără TVA, potrivit unui anunţ de participare postat în Sistemul Electronic de Achiziţii Publice (SEAP).
Durata contractului va fi de 12 luni începând de la data atribuirii acestuia, iar locul principal de executare a lucrărilor este coridorul de expropriere pentru realizarea lucrării.
Contractul intră sub incidenţa acordului privind contractele de achiziţii publice şi nu poate fi împărţit în loturi. Criteriul de atribuire va fi preţul cel mai scăzut.
Contractul este finanţat din fonduri comunitare, respectiv din Programul Operaţional Infrastructura Mare (POIM).
Termenul limită pentru primirea ofertelor sau a cererilor de participare este 28 iunie 2018, 16:00, iar data limită de evaluare a ofertelor este 26 octombrie 2018, ora 18:00.
Perioada minimă pe parcursul căreia ofertantul trebuie să-şi menţină oferta este de 120 de zile (de la termenul limită de primire a ofertelor).
Varianta de Ocolire Târgu Jiu are o lungime de circa 20 de kilometri, iar execuţia sa costă peste 151,2 de milioane de lei, fără TVA. Lucrările la centura ocolitoare au început în 2014. AGERPRES/(AS - editor: Oana Tilică, editor online: Simona Aruştei)
