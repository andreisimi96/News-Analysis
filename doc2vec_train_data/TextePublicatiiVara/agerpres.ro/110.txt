Oficiali americani au trecut graniţa în Coreea de Nord, duminică, pentru a discuta despre pregătirile pentru posibilul summit între liderul nord-coreean Kim Jong Un şi preşedintele american Donald Trump, pe care acesta din urmă a anunţat joi că-l anulează pentru a reveni a doua zi asupra deciziei, transmite Reuters.
Surse citate de The Washington Post au indicat că Sung Kim, fost ambasador al SUA în Coreea de Sud şi fost negociator al dosarului nuclear nord-coreean conduce pregătirile de partea americană.
Acesta a intrat în Coreea de Nord cu Allison Hooker, expertă în probleme coreene în Consiliul securităţii naţionale al Casei Albe. Cei doi s-au întâlnit cu Choe Son Hui, adjunct al ministrului de externe nord-coreean.
De asemenea, un oficial al Pentagonului, Randall Schriver, se află în prezent la Seul, a mai scris Washington Post.
Întâlnirile, care ar urma să continue luni şi marţi, se concentrează asupra programului de arme nucleare al Coreei de Nord, au menţionat sursele.AGERPRES/(AS - autor: Mihaela Toth, editor online: Daniela Juncu)
