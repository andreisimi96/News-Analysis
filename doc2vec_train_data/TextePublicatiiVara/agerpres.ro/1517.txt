David Hume (1711-1776), filosof, economist şi istoric scoţian, a rămas în istoria filosofiei ca unul dintre cei mai de seamă reprezentanţi ai empirismului şi naturalismului.
În lucrările "Tratat despre natura umană" (1739-1740) şi "Eseuri asupra intelectului uman" (1748) a dezvoltat o concepţie empiristă, care deduce principiile raţiunii umane din experienţă şi senzaţie. Contra raţionaliştilor, a considerat comportamentul uman influenţat în principal de pasiuni, respingând, totodată, existenţa ideilor înnăscute.
Eseurile morale şi politice scrise de Hume între 1741 şi 1742 au inspirat teoriile economiştilor liberali ai vremii, precum Adam Smith.
Critica adusă de David Hume argumentului teleologic în volumul "O istorie naturală a religiei" (1757) a fost considerată cea mai pertinentă respingere a acestui argument de până la Darwin.
Cea mai importantă lucrare istorică semnată de Hume este "Istoria Angliei", în şase volume, realizată între 1754 şi 1762. AGERPRES (Documentare - Horia Plugaru, editor: Irina Andreea Cristea, editor online: Gabriela Badea)
