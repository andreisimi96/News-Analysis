"Fumatul vă frânge inima" este sloganul ales în acest an pentru a marca Ziua Mondială fără Tutun, celebrată joi de Organizaţia Mondială a Sănătăţii (OMS), ai cărei reprezentanţi consideră că evenimentul reprezintă o bună ocazie pentru a reaminti faptul că ţigaretele afectează şi alte organe, nu doar plămânii, informează miercuri AFP.
Medicina a dovedit acest lucru de multă vreme: fumătorii prezintă un risc considerabil mai mare de infarct miocardic şi de accident vascular cerebral (AVC).
"80% din totalul victimelor provocate de infarct în rândul persoanelor sub 45 de ani sunt persoane fumătoare", au anunţat reprezentanţii Federaţiei Franceze de Cardiologie.
"Fumatul este un important factor de risc pentru apariţia cardiopatiilor coronariene, accidentelor vasculare cerebrale şi maladiilor vasculare periferice", au subliniat experţii Organizaţiei Mondiale a Sănătăţii. De asemenea, fumatul este "a doua cauză principală de apariţie a maladiilor cardiovasculare, după hipertensiunea arterială", a precizat OMS.
"Încă de la o ţigaretă pe zi, inima şi arterele sunt în pericol", au insistat membrii Federaţiei Franceze de Cardiologie.
Fumatul "favorizează apariţia spasmelor arteriale (îngustare brutală), formarea de cheaguri şi apariţia unor tulburări ale ritmului cardiac". El "avariază pregresiv arterele", iar ţigaretele, prin ardere, degajă monoxid de carbon, "care privează inima de o parte a oxigenului care îi este indispensabil şi contribuie la sufocare".
"Oricare ar fi nivelul de expunere şi tipul de tutun consumat (ţigarete, trabuc, pipă), riscul de accident cardiovascular este prezent. Nu există 'micul tabagism'", a declarat Daniel Thomas, cardiolog la spitalul Pitie-Salpetriere din Paris, citat într-un comunicat publicat de grupul farmaceutic Pfizer.
Fumatul ucide peste 7 milioane de persoane pe an, din care aproape 900.000 nici măcar nu sunt fumătoare, potrivit OMS. Ca măsură de prevenţie, medicii au un singur sfat: renunţarea la fumat.
În Franţa, Înalta Autoritate pentru Sănătate recomandă mai ales tratamente nicotinice de substituţie, care au scopul de a îi ajuta pe fumători "să nu sufere din cauza lipsei (de nicotină, n.r.) şi a dependenţei fizice" de această substanţă. AGERPRES/(AS - autor: Florin Bădescu, editor: Codruţ Bălu, editor online: Simona Aruştei)
