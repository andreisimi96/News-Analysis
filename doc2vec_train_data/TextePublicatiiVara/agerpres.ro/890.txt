Preşedintele turc Recep Tayyip Erdogan le-a cerut kurzilor să-l voteze în alegerile anticipate din 24 iunie, în cadrul unui miting care a avut loc duminică la Diyarbakir, centrul unei regiuni cu populaţie predominant kurdă din Turcia, relatează AFP.
În faţa mai multor mii de oameni, Erdogan a afirmat, cu trei săptămâni înainte de alegeri prezidenţiale şi parlamentare anticipate, că partidul său, Partidul Justiţiei şi Dezvoltării (AKP), a făcut cel mai mult pentru a reconstrui regiunea şi pentru a restabili pacea după ani de violenţe.
Regiunea cunoaşte ''o pace care nu a mai fost în ultimii 40 de ani'', iar ''statul nu a fost niciodată atât de aproape de popor ", a spus Erdogan, candidat pentru un nou mandat prezidenţial.
Autorităţile turce continuă să lupte în regiune împotriva insurecţiei kurde care a început în 1984. Partidul Muncitorilor din Kurdistan (PKK), care a dus iniţial o luptă armată pentru crearea unui stat kurd independent, cere în prezent o autonomie mai extinsă a regiunii. PKK este considerat drept organizaţie teroristă de către Ankara, de Statele Unite ale Americii şi Uniunea Europeană.
În sud-estul Turciei se înregistrează frecvent confruntări între forţele de securitate turce şi rebeli kurzi, de la ruperea în vara anului 2015 a unui armistiţiu între PKK şi Ankara.AGERPRES/( AS - autor: Violeta Gheorghe, editor online: Anda Badea)
