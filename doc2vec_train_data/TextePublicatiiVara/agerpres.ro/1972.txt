Regizorul rus Timofey Kulyabin, care a prezentat, la Festivalul Internaţional de Teatru de la Sibiu (FITS) spectacolul "Trei surori", după Cehov, a declarat că a ales ca actorii să interpreteze textul în limbajul semnelor deoarece a văzut în acesta "un mijloc teatral".
Artistul a vorbit duminică, în cadrul unei conferinţe de presă, despre inedita montare a textului cehovian pentru Novosibirsk State Academic Drama Theatre "Red Torch".
"Prima idee a fost să facem un spectacol în limbajul gesturilor, nu să montăm o piesă a lui Cehov. Mie mi se părea că limbajul gesturilor este unul extrem de teatral şi foarte expresiv. M-am gândit să montez un spectacol în limbajul gesturilor şi atunci am zis că ar trebui probabil să scriem o piesă", a mărturisit el.
Ulterior, a realizat că, de fapt, soluţia era de a lucra cu actorii pe o piesă "cunoscută tuturor", anume "Trei surori".
Limbajul semnelor are ca scop, a spus Kulyabin, apropierea spectatorului de opera lui A.P. Cehov. "Cred că este un spectacol în care textul spune tot ce are de spus. (...) Textul e mai puternic decât orice joc actoricesc, decât orice montare", a afirmat Kulyabin.
El a vorbit şi despre relaţia sa cu diversele montări din Cehov: "Trebuie să recunosc că pur şi simplu nu mai suport să aud pe scenă cuvintele 'A trecut fix un an de când a murit tata' (prima replică din 'Trei surori' - n.r.). Pentru că acest text a fost montat de atâtea ori, nu aud vocea acelei actriţe care spune din nou acel text, ci pur şi simplu aud intonaţia celor 150 de spectacole pe care le-am avut cu acest text".
Crearea unui spectacol în patru acte, care durează peste patru ore şi este în întregime în limbajul semnelor a început "de la zero", a mărturisit regizorul.
"Foarte multe s-au născut organic, în timpul repetiţiilor", a spus Kulyabin.
El a explicat că fiecare gest de pe scenă este atent studiat, deoarece toate mişcările actorilor se întrepătrund.
"Limbajul gesturilor este un mijloc teatral, nu este o încercare de a face un spectacol social pentru surdo-muţi şi nu este un experiment formal. Este un mijloc teatral care trebuia să devină organic actorilor", a spus artistul rus.
Spectacolul prezentat la Sibiu a avut supratitrare în engleză şi română. AGERPRES/(A - autor: Oana Ghiţă, editor: Claudia Stănescu, editor online: Anda Badea)
Sursa foto:  sibfest.ro
