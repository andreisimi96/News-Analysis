Curtea Constituţională a României (CCR) discută în 4 iulie sesizarea preşedintelui Klaus Iohannis în legătură cu prevederi care vizează procedura de numire şi de demitere a conducerii ANCOM, au precizat, pentru AGERPRES, oficiali ai CCR.
Sesizarea se referă la Legea de aprobare a OUG 33/2017 pentru modificarea şi completarea art. 11 din OUG 22/2009 privind înfiinţarea Autorităţii Naţionale pentru Administrare şi Reglementare în Comunicaţii.
Şeful statului invocă faptul că unele prevederi ale acestei legi care vizează procedura de numire şi de demitere a conducerii ANCOM încalcă dispoziţii ale Constituţiei.
"Legea privind aprobarea Ordonanţei de Urgenţă a Guvernului 33/2017 pentru modificarea şi completarea art. 11 din Ordonanţa de Urgenţă a Guvernului 22/2009 privind înfiinţarea Autorităţii Naţionale pentru Administrare şi Reglementare în Comunicaţii are în vedere intervenţii legislative privind procedura de numire şi de demitere a conducerii acestei autorităţi", arată Iohannis.
El aminteşte că CCR a constatat constituţionalitatea legii menţionate, iar ulterior el a solicitat Parlamentului reexaminarea acestei legi.
Iohannis precizează că legea a fost adoptată cu încălcarea dispoziţiilor art. 77 alin. (2) din Constituţie, deoarece Parlamentul a intervenit într-o altă problematică decât cea cerută în reexaminare, respectiv cea a majorităţii necesare numirii conducerii ANCOM.
El indică faptul că actul normativ prevedea că demiterea din funcţie a conducerii ANCOM se face de Camera Deputaţilor şi de Senat, în şedinţă comună, cu votul majorităţii deputaţilor şi senatorilor prezenţi, iar, ca urmare a dezbaterii solicitării de reexaminare, Parlamentul a modificat aceste dispoziţii, în sensul că majoritatea necesară pentru demiterea conducerii acestei autorităţi devine una absolută.
Stabilind că numirea/demiterea conducerii ANCOM se poate realiza cu votul majorităţii deputaţilor şi senatorilor, dispoziţiile art. unic pct. 3 şi pct. 5 din legea criticată contravin şi prevederilor art. 76 din Constituţie, se mai arată în sesizare.
Şeful statului susţine că astfel hotărârea celor două Camere, în acest caz, ar urma să se adopte cu votul majorităţii membrilor prezenţi, iar instituirea unei alte majorităţi este contrară Legii fundamentale.
"Considerăm că modul în care este reglementată procedura de demitere din funcţie a preşedintelui şi vicepreşedintelui ANCOM este contrară atât dispoziţiilor art. 76 din Constituţie, cât şi celor ale art. 21 alin. (1) şi (2), respectiv art. 52 din Constituţie, întrucât din analiza sistematică a dispoziţiilor legii criticate nu rezultă dacă şi conform cărei proceduri persoana care se consideră vătămată prin actul de demitere din funcţie se poate adresa unei instanţe de judecată. Astfel, în această situaţie, a unui act de autoritate individual adoptat în temeiul legii (hotărârea Parlamentului), legiuitorul nu prevede niciun remediu efectiv pentru a proteja persoana vătămată ca urmare a existenţei unui viciu de nelegalitate al respectivului act de demitere. (...) Considerăm că legea criticată încalcă prevederile privind dreptul la un proces echitabil reglementat în art. 6 al CEDO, cât şi accesul liber la justiţie (art. 21 din Constituţia României) şi dreptul de a obţine recunoaşterea dreptului pretins sau a interesului legitim, anularea actului şi repararea pagubei (art. 52 din Constituţie)", mai spune şeful statului. AGERPRES/(AS - autor: Mădălina Cochinescu Verman, editor: Florin Marin, editor online: Ada Vîlceanu)
