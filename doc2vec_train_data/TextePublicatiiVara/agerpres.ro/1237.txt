Fundaşul Kamil Glik (AS Monaco), accidentat la umăr, va rata participarea la Cupa Mondială 2018 din Rusia, a anunţat pe Twitter preşedintele Federaţiei poloneze de fotbal (PZPN), fostul mare atacant Zbigniew Boniek, scrie AFP.
"Ce ghinion! Kamil Glik s-a accidentat şi nu va merge la Mondial", a postat în italiană Boniek, fost jucător la Juventus Torino şi AS Roma.
"O astfel de accidentare necesită un tratament de lungă durată sau, aproape sigur, o intervenţie chirurgicală", a declarat Jacek Jaroszewski, medicul naţionalei Poloniei.
"Chiar dacă intervenţia nu are loc, pauza lui Kamil va fi de cel puţin şase săptămâni", a precizat medicul. El a adăugat că AS Monaco a decis ca fundaşul să efectueze examene amănunţite în oraşul francez Nisa.
După aceste examene, "un diagnostic definitiv va fi emis joi. Din acest motiv, nu luăm încă decizia definitivă", a spus medicul.
Glik, fundaşul lui AS Monaco, om de bază la naţională, s-a accidentat la antrenament, căzând când încerca o foarfecă. Dacă accidentarea este gravă, fundaşul va fi înlocuit în lotul pentru Mondial de Marcin Kaminski, fotbalistul lui VfB Stuttgart, a precizat luni selecţionerul Adam Nawalka.
Delegaţia Poloniei va sosi în Rusia pe 13 iunie, la Soci. Până atunci, echipa va juca două amicale, pe 8 iunie cu Chile, la Poznan, şi pe 12 contra Lituaniei la Varşovia.
Polonia a fost una dintre adversarele României în preliminariile CM 2018. Ea va juca în Grupa H a turneului final, alături de Japonia, Senegal şi Columbia.
AGERPRES (autor: Mircea Lazaroniu; editor: Adrian Drăguţ, editor online: Irina Giurgiu)
