Ministrul Educaţiei, Valentin Popa, a declarat joi, într-o conferinţă de presă la Târgu Mureş, că speră ca România să aibă cel puţin două-trei universităţi în programul-pilot de constituire unor reţele de universităţi europene, precizând că subiectul a fost discutat cu comisarul european pentru educaţie, cultură, tineret şi sport, Tibor Navracsics.
"O altă temă, abordată de fiecare dată de domnul comisar european, este legată de proiectul universităţilor europene, un proiect care înseamnă crearea, în 4-5 ani, a douăzeci de reţele de universităţi europene, universităţi care să aibă programe de studiu aliniate, astfel încât studenţii să poată să petreacă 3-4 semestre la universităţi din străinătate, reţele formate pe principiul excelenţei, dar şi a distribuţiei geografice. La fiecare dintre întâlniri, am accentuat acest principiu care trebuie să fie respectat, al distribuţiei geografice a universităţilor din reţelele universitare, şi am fost asigurat de întregul sprijin al domnului comisar european în privinţa criteriilor pe care le va aplica pentru distribuirea acestor reţele. În momentul de faţă, se negociază criteriile pe baza cărora se vor înfiinţa aceste reţele de universităţi", a declarat Valentin Popa.
Ministrul Educaţiei a arătat că, în urmă cu o zi, miercuri, a avut loc o şedinţă a unui grup de lucru, care îi va prezenta comisarului european un material care prevede ca reţelele de universităţi europene să conţină, într-o primă fază, 7-8 universităţi.
"La finalul acestui an şi începutul anului viitor, va exista un proiect-pilot, finanţat prin Programul Erasmus, prin care vor începe să funcţioneze 4-5 reţele de acest gen, sperăm să avem un număr cât mai mare de universităţi în acest program-pilot. Şi îi propuneam domnului comisar ca în fiecare reţea astfel înfiinţată să se dezvolte pe viitor, astfel încât fiecare reţea să cuprindă cel puţin câte o universitate din fiecare stat membru. În România există 20 de universităţi, dar trebuie să ne gândim că accesul în aceste reţele de excelenţă trebuie probat de universităţile româneşti. Astăzi există aproape 10 universităţi care ar putea să se califice din punct de vedere al criteriilor şi sperăm ca în programul-pilot să avem cel puţin 2-3 universităţi. Dar nu depinde nici de mine, nici de domnul comisar european, pentru că noi formăm cadrul legislativ, accesul, criteriile, punctajele", a arătat ministrul.
Acesta a precizat că, până la urmă universităţile trebuie să aplice şi să găsească partenerii europeni şi, mai mult decât atât, să fie dispuse să îşi alinieze programele de studiu în cadrul reţelelor.
"Vorbeam cu domnul comisar european pe ce tematică ar putea fi înfiinţate aceste reţele şi domnia sa a spus că aceste reţele ar trebui să fie în sfera: ştiinţe, tehnologie, inginerie, matematică. Adică acele domenii care cu adevărat ar putea oriunde în Europa să fie aliniate. Sunt sigur că vom aveam două, poate trei universităţi, cele mai mari şi mai prestigioase, cele care vor fi alese de experţii internaţionali - ieri (miercuri-n.r.) s-a negociat să fie din toate ţările, nu numai dintr-o ţară - şi în final vom aveam 5-6, poate maxim 10 universităţi, dar acesta este un orizont mai îndepărtat, de 5 sau 6 ani, când reţelele iniţiale vor fi constituite", a mai spus ministrul.
Valentin Popa a precizat că aceasta a fost a 5-a întâlnire cu comisarul european pentru educaţie, cultură, tineret şi sport, Tibor Navracsics, împreună cu care au discutat subiecte de pe agenda europeană, legate de educaţie.
"Ne-am întâlnit de două ori la Bruxelles, o dată la Paris şi de alte două ori în România. În momentul de faţă, pe agenda europeană există programul Erasmus, al cărui buget este prevăzut a fi dublat în noul exerciţiu financiar. Este o veste îmbucurătoare pentru studenţii, elevii şi cadrele didactice din România, pentru că vor putea fi dublate numărul de mobilităţi în spaţiul european şi nu numai", a subliniat Valentin Popa.
Comisarul european pentru educaţie, cultură, tineret şi sport, Tibor Navracsics, a afirmat, în cadrul conferinţei de presă, că aceste reţele universitare vor avea doi piloni, dintre care unul este excelenţa, "universităţi de calitate, performanţe".
"Nu este scopul nostru ca aceste reţele să ducă la pierderea calităţii. Universităţile nu pot să fie excluse nici din punct de vedere geografic. Trebuie să existe o finanţare. Dorim să ajungem la includerea în aceste reţele a universităţilor din diferite regiuni, nu numai a universităţilor din Vestul Europei. Acum lucrăm la aceste metodologii, criterii de calitate şi geografice, pe baza cărora putem decide care instituţii universitare pot deveni părţi ale acestor reţele. Vom avea concursuri din luna septembrie", a precizat Tibor Navracsics. AGERPRES/(A - autor: Dorina Matiş, editor: Diana Dumitru, editor online: Ada Vîlceanu)
