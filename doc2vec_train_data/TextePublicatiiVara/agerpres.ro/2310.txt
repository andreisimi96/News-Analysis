Producţia industrială a crescut în aprilie cu 1,7% în zona euro şi în Uniunea Europeană, comparativ cu perioada similară din 2017, iar Slovenia şi România au înregistrat cel mai semnificativ avans, arată datele publicate miercuri de Oficiul European de Statistică (Eurostat).
Cele mai mari creşteri anuale ale producţiei industriale în aprilie au fost raportate în Slovenia (6,9%), România (6%) şi Polonia (5,9%), iar cele mai mari scăderi în Malta (minus 5,8%), Irlanda (minus 4,7%) şi Croaţia (minus 1,3%).
În aprilie, comparativ cu luna precedentă, producţia industrială a scăzut cu 0,8% în Uniunea Europeană şi cu 0,9% în zona euro, după ce în martie s-a înregistrat un avans de 0,5% în UE şi de 0,6% în zona euro.
Cele mai mari creşteri trimestriale ale producţiei industriale în aprilie au fost raportate în Irlanda (9,1%), România (2,1%) şi Danemarca (0,8%), cele mai mari scăderi fiind înregistrate în Lituania (minus 7,9%), Olanda (minus 4,4%) şi Grecia (minus 3,3%). AGERPRES/(AS - autor: Mihaela Dicu, editor: Oana Tilică, editor online: Ada Vîlceanu)
