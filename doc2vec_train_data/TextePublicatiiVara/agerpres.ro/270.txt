 Viceprim-ministrul Ana Birchall a avut, marţi, o întrevedere cu delegaţia grupului parlamentar de prietenie cu România din parlamentul britanic, formată din Bob Blackman, John Grogan, Drew Hendry şi Carol Monaghan, context în care a reiterat, referitor la tematica Brexit, importanţa apărării drepturilor cetăţenilor români şi a familiilor lor care trăiesc, muncesc sau studiază în Regat.
Potrivit unui comunicat al Guvernului, în cadrul discuţiilor a fost subliniată importanţa Parteneriatului Strategic cu Marea Britanie, un parteneriat care are o fundaţie solidă în domeniul securităţii, în sfera economică, precum şi multiple oportunităţi de dezvoltare.
Referitor la tematica Brexit, oficialul român a reiterat importanţa apărării drepturilor cetăţenilor români şi a familiilor lor care trăiesc, muncesc sau studiază în Regat, subliniind că "România va continua să susţină ca Marea Britanie să rămână cât mai apropiată de Uniunea Europeană şi după operaţionalizarea Brexit".
Totodată, partea română a apreciat susţinerea pe care Marea Britanie o acordă regiunii Mării Negre, Parteneriatului Estic şi Balcanilor de Vest.
De asemenea, vicepremierul Birchall a transmis partenerilor britanici că România acordă o importanţă deosebită relaţiilor cu Marea Britanie, inclusiv din perspectiva consolidării diplomaţiei parlamentare. AGERPRES/(AS - autor: Daniel Florea, editor: Florin Marin, editor online: Irina Giurgiu)
