Preşedintele francez Emmanuel Macron a denunţat marţi ''cinismul şi iresponsabilitatea guvernului italian'', care a refuzat acostarea navei Aquarius cu peste 600 de migranţi la bord, a declarat purtătorul de cuvânt al guvernului francez, Benjamin Griveaux, relatează AFP.
Şeful statului francez ''a insistat să reamintească Dreptul maritim'' care prevede că ''în caz de primejdie, cel mai apropiat loc îşi asumă responsabilitatea primirii'' celor aflaţi în pericol.
''Dacă o navă s-ar afla cel mai aproape de ţărmurile Franţei, atunci ar putea să acosteze'' în Franţa pentru că asta înseamnă ''respectarea Dreptului internaţional'', a adăugat preşedintele, salutând curajul Spaniei, care a decis să găzduiască migranţii aflaţi pe navă, a mai spus oficialul francez.
''Franţa îşi asumă partea sa, însă sunt inacceptabile comportamentul şi instrumentalizarea politică de care a dat dovadă guvernul italian'', a afirmat Griveaux într-o conferinţă de presă.
Preşedintele Emmanuel Macron urmează să-l primească vineri pe noul premier italian Giuseppe Conte în vederea pregătirii Consiliului European din 28 şi 29 iunie, în special cu privire la problema migranţilor.
''Franţa nu a rămas inactivă în ultimele 24 de ore'', a mai spus el, adăugând că Macron se va întâlni marţi cu ''autorităţile malteze, spaniole şi italiene''.
''Este nevoie de un răspuns european'' pe această temă care se va afla pe agenda Consiliului European, unde Franţa şi Germania ar trebui să prezinte împreună o propunere ambiţioasă, în special cu privire la finanţarea Frontex, a mai spus Griveaux.
La sfârşitul săptămânii trecute, Matteo Salvini, noul ministru de interne al Italiei şi lider al partidului Liga (extrema dreaptă), a refuzat acostarea unei nave cu migranţi în porturile italiene. Marţi, ONG-ul SOS Mediterana a anunţat că cei 629 de migranţi salvaţi în Marea Mediteraneană de nava Aquarius şi blocaţi în larg în urma unei dispute cu Italia şi Malta vor fi în final debarcaţi în Spania, care s-a oferit să-i primească. AGERPRES/(AS - autor: Mihaela Moise, editor: Ionuţ Mareş, editor online: Gabriela Badea)
