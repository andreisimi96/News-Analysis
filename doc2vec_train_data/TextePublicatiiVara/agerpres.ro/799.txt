Marea Britanie nu va semna niciun acord comercial cu SUA dacă acesta nu este în propriul său interes, a declarat sâmbătă ministrul britanic pentru comerţ internaţional, Liam Fox, după ce tarifele impuse de Washington la importurile de metale au atras critici din partea unuia dintre aliaţii majori europeni ai administraţiei de la Washington, relatează Reuters.
Marea Britanie a discutat despre posibilitatea încheierii unui acord comercial cu Statele Unite în contextul în care se pregăteşte să părăsească anul viitor Uniunea Europeană, cel mai mare partener comercial al său.
Dar Marea Britanie, împreună cu alte ţări din UE, Canada şi Mexic, a fost afectată de tarifele impuse la exporturile de oţel şi aluminiu către SUA.
"Dacă nu putem ajunge la un acord despre care să considerăm că este în interesul Marii Britanii, atunci nu vom semna niciun acord comercial'', a declarat ministrul britanic pentru postul de radio BBC, fiind întrebat dacă Marea Britanie ar accepta o înţelegere în condiţii impuse de preşedintele american Donald Trump.AGERPRES/( AS - editor: Violeta Gheorghe, editor online: Irina Giurgiu)
