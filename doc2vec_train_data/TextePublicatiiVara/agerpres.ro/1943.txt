Trei civili au fost ucişi sâmbătă de un proiectil tras de rebelii yemeniţi houthi asupra oraşului Jazan, în sudul Arabiei Saudite, a anunţat coaliţia militară care luptă împotriva acestor insurgenţi, transmite AFP.
"Trei civili au fost ucişi de un proiectil tras deliberat de miliţiile houthi (...), legate de Iran, care a vizat regiunea Jazan", a indicat purtătorul de cuvânt al coaliţiei aflate sub comandament saudit, colonelul Turki al-Maliki, citat de agenţia de presă oficială saudită Spa.
Natura acestui proiectil nu a fost precizată.
În ultimele luni, rebelii houthi şi-au intensificat tirurile cu rachete contra Arabiei Saudite, care acuză Teheranul, marele său rival regional, că le furnizează acestora respectivul tip de echipament militar.
Iranul recunoaşte că îi susţine politic pe houthi, dar neagă orice sprijin militar.
Arabia Saudită, Emiratele Arbae Unite şi alte ţări arabe au intervenit militar în Yemen, în 2015, pentru a readuce la putere guvernul recunoscut la nivel internaţional, dar care a fost alungat din capitala Sanaa.
Conflictul s-a soldat cu aproape 10.000 de morţi şi peste 55.000 de răniţi, potrivit Organizaţiei Mondiale a Sănătăţii. Peste 2.200 de alte persoane au murit din cauza holerei. AGERPRES/ (AS - autor: Vicenţiu Purcărea, editor online: Adrian Dădârlat)
