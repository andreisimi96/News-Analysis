Pugilistele române Steluţa Duţă, Lăcrămioara Perijoc şi Dana Borzei s-au calificat, miercuri, în sferturile de finală ale Campionatelor Europene de box feminin de la Sofia.
La cat. 48 kg, Steluţa Duţă (36 ani), campioană europeană în 2006, 2007, 2014 şi medaliată cu bronz în 2005, 2009, 2011, a învins-o în primul tur pe franţuzoaica Gloria D'Almeida, la puncte (5-0). Următoarea sa adversară va fi turcoaica Ayse Cagirir.
În limitele cat. cat. 57 kg, Lăcrămioara Perijoc a trecut la puncte (4-1) în optimi de poloneza Sandra Krystyna Kruk, iar în sferturi o va înfrunta pe rusoaica Daria Abramova.
Dana Maria Borzei (cat. 64 kg) s-a calificat în sferturi după o victorie la puncte în faţa unguroaicei Eszter Olah (5-0) şi îşi va încrucişa mănuşile cu Ekaterina Dinik.
România mai are trei reprezentante la Sofia, Claudia Nechita (cat. 51 kg), Cristina Paula Cosma (60 kg) şi Ionela Nane (cat. 75 kg).
Europenele de la Sofia sunt şi criteriu de calificare la Jocurile Europene din 2019 de la Minsk, primele zece clasate la categoriile 51 kg, 57 kg, 60 kg, 69 kg şi 75 kg urmând să obţină biletele pentru competiţia din Belarus, potrivit site-ului EUBC.
AGERPRES (autor: Mihai Ţenea, editor: Mihai Dragomir, editor online: Anda Badea)
