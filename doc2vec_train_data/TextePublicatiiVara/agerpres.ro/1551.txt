Comisarul european pentru educaţie, cultură, tineret şi sport, Tibor Navracsics, a declarat, joi, în cadrul dezbaterii cu tema ''Patrimoniul cultural - factor de dezvoltare regională şi coeziune socială'' de la Târgu Mureş, că prin dezvoltarea Uniunii Europene aceasta a devenit mult mai diversă, însă pare că s-a uitat ce înseamnă comunitatea europeană în sine şi care sunt aspectele care o unesc.
"În ultimii 10 ani şi chiar mai mult, prin modul în care Uniunea Europeană s-a dezvoltat putem să întrebăm dacă UE poate fi identificată cu Europa în sine sau dacă identitatea Uniunii Europene este identică cu Europa. Eu, ca membru al Comisiei Europene, cred că modul în care s-a dezvoltat UE - a devenit mult mai diversă - mi se pare parcă am fi uitat ce înseamnă comunitatea europeană în sine, care sunt aspectele care ne unesc, care sunt aspectele locale, regionale, specificităţile regionale care există în contextul general european. Şi când am planificat acest an al Patrimoniului European, scopul nostru definit a fost să organizăm nu doar conferinţe la Bruxelles şi să spunem că am şi terminat aceste activităţi. Am dorit să fie un an aparte, să primească un logo, să aibă identitate vizuală, să primească finanţare şi să dăm posibilitatea comunităţilor locale să îşi prezinte patrimoniul. Credem că aceste comunităţi care trăiesc la distanţă mare din punct de vedere geografic pot să-şi identifice aceste aspecte care sunt comune şi toate aspectele care sunt locale, fiindcă eu cred că există ceva ce ne defineşte ca membri ai unei comunităţi unite", a arătat comisarul european, potrivit traducerii oficiale.
Tibor Navracsics a spus că Europa este unită, însă trebuie respectat termenul de unitate în diversitate, care este şi motto-ul Uniunii Europene, fiindcă este o diversitate culturală care defineşte comunitatea europeană.
"Vin aici ca reprezentant al unui for european şi ceea ce e o experienţă de zi cu zi la nivel local - reprezentanţii comunităţilor de religii diferite, de etnii diferite - poate să devină realitate şi pe nivel european şi acesta este scopul meu personal. În acest context este foarte important acest an al Patrimoniului European, patrimoniul cultural defineşte comunităţile locale. Şi aici în Transilvania aş putea să spun şi mai mult defineşte comunitatea europeană. Dacă ne gândim la Europa din punct de vedere geografic, atunci este o parte a continentului Eur-Asia şi totuşi este o peninsulă foarte mare. Ceea ce face să fim un continent independent nu este aspectul geografic, ci aspectul cultura. Ceea ce ne defineşte pe noi e cultura, nu geografia. Putem dezbate unde este limita între Europa şi Asia este foarte greu de definit şi totuşi este aspectul cultural. Dacă noi între noi vorbim despre cultura europeană aflăm că este foarte greu de definit, termenii de bază ai vieţii sunt foarte greu de definit", a susţinut Tibor Navracsics.
Comisarul european a arătat că dacă s-ar dori să se dea o definiţie exactă a culturii europene nu crede că ar avea succes, dar dacă se vorbeşte despre această cultură europeană, toată lumea are o definiţie personală.
"Acestea pot fi puse una lângă cealaltă şi toate acestea vor da identitatea Europei", a precizat Tibor Navracsics.
La invitaţia Uniunii Democrate Maghiare din România şi a Consiliului Judeţean Mureş, la Târgu Mureş a fost organizată joi o dezbatere cu tema "Patrimoniul cultural - factor de dezvoltare regională şi coeziune socială". Gazda evenimentului a fost preşedintele Consiliului Judeţean Mureş, Péter Ferenc, iar moderatorul dezbaterii a fost vicepreşedintele executiv al UDMR pentru cultură, Hegedüs Csilla.
La discuţii au mai participat europarlamentarul UDMR, Sógor Csaba, directorul Muzeului Judeţean Mureş, Soós Zoltán, directorul Institutului Naţional a Patrimoniului, Ştefan Bâlici, directorul Administraţiei Fondului Cultural Naţional, Irina Cios, şi directorul de programe al Fundaţiei Transylvania Trust, Furu Árpád. AGERPRES/(A - autor: Dorina Matiş, editor: Nona Jalbă, editor online: Gabriela Badea)
