Campioana României la rugby Timişoara Saracens a fost confirmată oficial luni, de către European Professional Club Rugby, ca participantă la ediţia 2018-2019 a Challenge Cup, a doua competiţie valorică intercluburi din Europa, scrie site-ul FRR.
Timişoara Saracens va ocupa locul lăsat liber de clubul Heidelberger RK, germanii fiind nevoiţi să se retragă din cauza regulamentului competiţiei care prevede că două echipe aflate sub acelaşi patronaj nu pot concura în acelaşi turneu. Heidelberger îl are ca finanţator principal pe Hans-Peter Wild, cel care este şi preşedintele clubului parizian, Stade Francais, astfel că Timişoara Saracens va participa pentru a doua oară în grupele Challenge Cup, după sezonul 2016-2017.
Bănăţenii, care au evoluat în sezonul 2017-2018 în Continental Shield au ratat calificarea directă în Challenge Cup, după ce au pierdut în finala competiţiei (disputată în dublă manşă), în faţa celor de Heidelberger RG (victorie cu 26-20 acasă şi înfrângere în Germania 27-15).
''Deşi ne pare rău pentru descalificarea Heidelberger RK, pentru că judecând după scorul din playoff ei sunt echipa câştigătoare, ne onorează invitaţia EPCR, pe care, după îndelungi discuţii cu managementul clubului, am decis să o acceptăm. Considerăm că această oportunitate unică nu trebuie ratată, ţinând seama şi de situaţia în care se află în această perioadă rugby-ul românesc şi considerăm că invitaţia EPCR şi participarea noastră în Challenge Cup nu pot fi decât un semn de bun augur din partea Europei în ceea ce priveşte valoarea Timişoarei Saracens şi implicit a jucătorilor noştri. Cred în continuare în funcţionarea cu succes al parteneriatului public-privat în cadrul acestei echipe, mai ales că atât din partea ordonatorului principal de credite, cât şi din zona privată s-au făcut eforturi consistente, concrete, pentru acoperirea în condiţii decente a bugetului necesar participării în Challenge Cup'', a declarat Radu Toanca, director SCM Timişoara pentru site-ul oficial al clubului, precizează FRR.
Echipele confirmate de către EPCR ca participante în sezonul următor al Challenge Cup sunt:
Gallagher Premiership Rugby (campionatul Angliei): Sale Sharks, Northampton Saints, Harlequins, Worcester Warriors, Bristol Bears
Guinness PRO14 (fosta Ligă Celtică): Benetton Rugby, Ospreys, Connacht Rugby, Zebre Rugby Club, Dragons
TOP 14 (Franţa): La Rochelle, Pau, ASM Clermont Auvergne, Bordeaux-Begles, Agen, Stade Francais Paris, Perpignan, Grenoble
Continental Shield: Enisei-STM
Wild-card: Timişoara Saracens
Tragerea la sorţi care va decide componenţa grupelor Challenge Cup 2018-2019 va avea loc miercuri, 20 iunie, ora 16,00, în Elveţia, la Lausanne. AGERPRES/(AS-autor: Adrian Drăguţ, editor: Vlad Constantinescu)
