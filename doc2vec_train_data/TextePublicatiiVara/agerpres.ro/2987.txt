O parte din acţiunile Agricost SA, care are în concesiune peste 50.000 de hectare de teren agricol în Insula Mare a Brăilei, vor fi tranzacţionate către concernul Al Dahra din Emiratele Arabe Unite, a declarat luni, pentru AGERPRES, omul de afaceri Constantin Duluţe.
Proprietarul Agricost susţine că această tranzacţie reprezintă un beneficiu pentru statul român, deoarece se deschide astfel o piaţă către Orientul Mijlociu.
"Discutăm tranzacţionarea unei părţi din acţiunile Agricost către concernul Al Dahra. Este un beneficiu pentru statul român, deschidem o piaţă către Orientul Mijlociu. Se vor investi aproximativ 500 de milioane de euro, în Insula Mare a Brăilei şi o componentă importantă va fi dezvoltarea sectorului zootehnic ovin. Va fi un contract de concesiune până în anul 2032", a declarat acţionarul majoritar al Agricost SA, Constantin Duluţe.
În ultimii ani, Agricost SA a cultivat în principal grâu pe cele peste 50.000 de hectare de teren agricol pe care le-a concesionat în Insula Mare a Brăilei, fiind cel mai mare producător agricol din ţara noastră. AGERPRES /(AS - autor: Loredana Ciobanu, editor: Antonia Niţă, editor online: Simona Aruştei)
