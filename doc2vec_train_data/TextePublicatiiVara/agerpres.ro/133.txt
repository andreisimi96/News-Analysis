Kylie Minogue, cântăreaţă şi actriţă, s-a născut la 28 mai 1968 la Melbourne în Australia, potrivit www.imdb.com .
Cu o carieră de peste 30 de ani, Kylie Minogue a cunoscut succesul încă de la o vârstă fragedă. Şi-a câştigat statutul de star în urma rolului pe care l-a avut în producţia TV australiană "Neighbours" (1986), dar nu s-a oprit aici. Atrăgătoarea minionă, posesoare a unui voci la fel de frumoase, a reuşit să se impună şi în topurile muzicale. Astfel, după succesul primelor două single-uri din anul 1988, "Locomotion" - care a staţionat pe primul loc în topul australian timp de şapte săptămâni - şi "I Should Be So Lucky" - care a impus-o în topurile din lumea întreagă - artista a ales să se dedice exclusiv muzicii.
Au urmat cinci albume şi cea mai mare compilaţie de hit-uri, precum "Confide In Me" şi "Put Yourself In My Place" (1994), plasându-se în top zece din Marea Britanie de peste 20 de ori consecutiv. În 1997 a lansat single-ul "Some Kind of Bliss", scris în colaborare şi produs de James Dean Bradfield şi Sean Moore de la The Manic Street Preachers.
Hiturile "Where the Wild Roses Grow", în duet cu Nick Cave, "Spinning Around", "Kids'", în duet cu Robbie Williams, "On a Night Like This", "Can't Get You Out of My Head", "In Your Eyes", "Love at First Sight", "Come into My World", ''Slow" sau "I Believe in You" i-au adus vânzări de peste 40 de milioane de albume în întreaga lume, numeroase premii, precum şi o poziţie de top în rândul celor mai apreciate artiste de pe scena muzicii pop.
S-a reîntors la film cu rolul personajului principal Lola în "The Delinquents" (1989), urmat de altele, precum: Cammy în "Street Fighter" (1994), The Girl în "Hayride to Hell" (1995), The Green Fairy în "Moulin Rouge!" (2001), Florence (voce) în "The Magic Roundabout" (2005), Kylie în "Blue" (2009), Tara în "Jack& Diane" (2012), Susan Riddik în "San Andreas" (2015), Kylie în "A Christmas Star " (2017), Kaye Hall în "Swinging Safari" (2018), potrivit www.imdb.com.
În 2002 a efectuat un turneu pentru promovarea albumului "Fever". În mai 2005 a fost nevoită să-şi întrerupă turneul "Showgirl", după ce a fost diagnosticată cu cancer la sân. În noiembrie acelaşi an a început şedinţele radioterapie la Paris, urmate de câteva şedinţe de chimioterapie. În noiembrie 2006, învingând boala, şi-a reluat cu succes turneul întrerupt, care s-a încheiat în 2007.
Cunoscuta interpretă a concertat şi la Bucureşti, la 17 mai 2008, într-un show pe Stadionul Cotroceni, în cadrul turneului mondial "KylieX 2008" de promovare a albumului "X", lansat în noiembrie 2007.
Kylie Minogue a fost decorată, în 2008, de regina Elisabeta a II-a, cu Ordinul Imperiului Britanic, în semn de recunoaştere a contribuţiei aduse industriei muzicale. În acelaşi an a primit un premiu Brit Awards la categoria "Cea mai bună cântăreaţă internaţională", şi a fost numită cavaler al ordinului Artelor şi Literelor la Paris, fiind caracterizată de ministrul culturii, Christine Albanel, un "alchimist al muzicii".
Un an mai târziu, în 2009, a prezentat ceremonia Brit Awards alături de James Corden şi Mathew Horne şi a fost distinsă cu două trofee - Femeia Anului şi Antreprenoarea Anului - la gala "Glamour Women of The Year Awards" de la Londra.
După LP-ul "Aphrodite", lansat în 2010, Kylie Minogue a colaborat cu Jay-Z şi Pharrell Williams pentru noul său album, "Kiss me once", cel de-al 12-lea album de studiou, pe care l-a lansat în martie 2014.
În ianuarie 2018 a acordat un interviu postului BBC Radio 2, care a difuzat single-ul "Dancing" extras de pe albumul "Golden". Acesta este cel de-al 14-lea album de studio şi cel mai recent al cântăreţei, care a fost lansat în aprilie 2018.
Tot în aprilie 2018 o regăsim pe artistă, încântând publicul, alături de Sting şi Tom Jones, la un concert dedicat celei de-a 92-a aniversări a reginei Elisabeta a II-a a Marii Britanii, organizat la Royal Albert Hall din Londra. AGERPRES (Documentare - Cerasela Bădiţă, editor: Irina Andreea Cristea, editor online: Daniela Juncu)
