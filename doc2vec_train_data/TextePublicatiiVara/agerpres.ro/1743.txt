Interul sârb Natasa Krnic, o jucătoare polivalentă care poate să acopere toate posturile de la linia de 9 metri, a revenit la echipa feminină de handbal HC Dunărea Brăila şi a semnat contractul pentru viitorul sezon, potrivit unui comunicat de presă remis vineri de clubul de la Dunăre.
Născută pe 7 august 1987, Natasa Krnic a jucat la echipele spaniole AKABA Bera Bera (2006-2009), Elche-Mustang (2009-2011), Mar Alicante (2011-2012) şi la echipa poloneză Vistal Laczpol Gdynia (2012-2013) înainte de a se transfera la CSM Cetate Deva.
"Ea poate juca pe orice post la linia de 9 metri şi, chiar dacă este dreptace, aceasta poate evolua foarte bine şi pe inter dreapta, dar şi în centru, acolo unde are o mare viziune asupra jocului. Natasa Krnic va fi componentă importanta a lotului echipei brăilene, atât pentru faza de atac, dar şi pentru cea de apărare", se arată în comunicatul clubului.
Handbalista a mai evoluat în Liga Naţională la Măgura Cisnădie, Danubius Galaţi şi HCM Râmnicu Vâlcea. În sezonul competiţional 2016-2017 aceasta a avut un rol important la obţinerea titlului de vicecampioană naţională de către HC Dunărea.
"Mă bucur că mă întorc la Brăila. Îmi doresc în primul rând să fiu sănătoasă şi să pot evolua la capacitate maximă. Este foarte important să formăm o echipă competitivă şi să luptăm împreună pentru a face performanţă. Vom munci din greu pentru a avea rezultate notabile şi îi aşteptăm pe brăileni alături de noi", a declarat Natasa Krnic. AGERPRES/(AS - autor: Ecaterina Ignat, editor: Mihai Ţenea, editor online: Anda Badea)
Sursa foto:  handbalvolei.ro
