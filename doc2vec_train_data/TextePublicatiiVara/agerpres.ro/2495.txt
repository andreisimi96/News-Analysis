Tehnologii destinate poliţiei, pompierilor şi serviciilor de urgenţă pentru a fi folosite în timpul unor misiuni critice, precum dezastrele naturale şi atacurile teroriste, au fost prezentate joi, la Bucureşti, de reprezentanţii companiei americane Motorola Solutions.
"Ţara noastră este predispusă la dezastre naturale. (...) Dar poate cel mai îngrijorător aspect este faptul că avem predispoziţie la cutremure. (...) Bucureştiul este capitala din Uniunea Europeană cu cel mai mare risc de cutremure. (...) Obiectivul nostru 100% este să ajutăm cetăţenii României să fie în siguranţă. (...) Începând cu anul 2000, am construit cel mai mare sistem de comunicaţii publice. (...) Sistemul este operat de Serviciul de Telecomunicaţii Speciale şi este utilizat de toate forţele din sectorul de siguranţă publică - Ambulanţă, Pompieri, Poliţie", a declarat Maria Niţoiu, director regional al Motorola Solutions pentru România şi Republica Moldova.
Potrivit acesteia, este necesară eficientizarea unor industrii cheie ale României.
"Pe lângă munca noastră în direcţia de comunicaţii critice guvernamentale, ce trebuie să facem este să eficientizăm industriile cheie ale României şi aici putem vorbi de industria de petrol şi gaze, (...) despre sectorul energetic sau (...) despre sectorul de transporturi. (...) În România, din anul 2016, avem un parteneriat strategic cu Compania Naţională de Aeroporturi Bucureşti şi noi ne asigurăm că sistemul de comunicaţii (...) funcţionează eficient", a spus Maria Niţoiu.
Ea a mai arătat că sistemul implementat în România poate fi modernizat cu noi soluţii. "Dorim să ne focusăm pe direcţia de comunicaţii guvernamentale, dorim să dezvoltăm sistemul care este existent aici - este unul dintre cele mai mari din Europa, cu siguranţă poate să fie modernizat. (...) Dorim să aducem noile soluţii pe care compania noastră le dezvoltă", a precizat Maria Niţoiu.
În deschiderea evenimentului, ataşatul comercial al Ambasadei SUA, Joshua Burke, a făcut referire la parteneriatul dintre SUA şi România şi la importanţa avansului reciproc în trei sectoare, respectiv democraţie, securitate şi prosperitate. El a subliniat că unul dintre cele mai importante aspecte ale relaţiei dintre cele două ţări este "securitatea comună", precizând totodată că Motorola Solutions este unul dintre partenerii cheie ai sistemului de siguranţă american.
Michael Kaae, vicepreşedinte vânzări Motorola Solutions pentru nordul şi estul Europei, şi Tunde Williams, director de marketing Motorola Solutions pentru Europa, Orientul Mijlociu şi Africa, au prezentat în cadrul evenimentului o serie de soluţii tehnologice noi.
Printre acestea s-a numărat soluţia "Smart connected police officer", care dispune de o cameră performantă ataşată pe uniformă, de cele mai noi reţele TETRA şi dispozitive LTE, dar şi de tehnologii inovatoare bazate pe inteligenţă artificială, cum ar fi tehnologia de tip "voice-based bot", care "ascultă şi le răspunde" poliţiştilor aflaţi la datorie. Această tehnologie le permite agenţilor să rămână conectaţi cu centrul de comandă şi să beneficieze de o mai mare siguranţă şi eficienţă când sunt pe teren.
Totodată, a fost prezentat noul Centru de Management al Incidentelor, bazat pe realitate hibridă şi pe realitate augmentată, care combină mai multe dispozitive ce asigură conectivitatea şi siguranţa poliţiştilor şi a celor care intervin în situaţii de urgenţă. Această tehnologie previzionează un viitor în care informaţiile despre cei care intervin de urgenţă şi despre mediul în care acţionează vor fi colectate automat, la faţa locului. Pe baza unor modele 3D, locul în care se află echipele de intervenţie şi alţi oameni poate fi văzut imediat pe diagrame live şi prin intermediul unor fluxuri video. AGERPRES/(A, AS - autor: Mădălina Cerban, editor: Andreea Rotaru, editor online: Ada Vîlceanu)
