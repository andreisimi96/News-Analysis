Viceprim-ministrul Paul Stănescu, ministru al Dezvoltării Regionale şi Administraţiei Publice, a participat miercuri la inaugurarea sălii de sport "Gabriela Szabo" din oraşul Voluntari, judeţul Ilfov, precizând că se bucură că poate fi oferită sportivilor, tinerilor şi copiilor "o astfel de oportunitate", se arată într-un comunicat al MDRAP remis AGERPRES.
Conform sursei citate, proiectul iniţial, demarat de autoritatea locală în 2011, a fost modificat şi îmbunătăţit de Compania Naţională de Investiţii (CNI), astfel încât actuala sală de sport are un caracter multifuncţional şi dispune de 872 de locuri pe scaune în gradene fixe şi 304 locuri în gradene mobile şi poate găzdui atât competiţii la nivel local, cât şi naţional sau internaţional: atletism şi sporturi de saltea (lupte, judo), baschet şi volei.
Finanţarea, cu o valoare totală de 24.793.000 de lei cu TVA, a fost asigurată de MDRAP prin CNI, se precizează în comunicat.
"Mă bucur că putem oferi sportivilor, tinerilor şi copiilor din Voluntari o astfel de oportunitate, având în vedere faptul că am înţeles că aici se desfăşoară o activitate sportivă susţinută şi diversificată, iar la nivelul întregului judeţ Ilfov nu exista nicio sală care să beneficieze de infrastructura necesară practicării disciplinelor sportive din categoria atletismului. Se creează astfel premisele diversificării mişcării sportive şi de agrement la nivel local", a precizat Paul Stănescu la inaugurarea sălii, se mai arată în comunicat. AGERPRES/(AS - autor: Mădălina Cerban, editor: Florin Marin, editor online: Irina Giurgiu)
