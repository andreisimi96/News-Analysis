Procesul împotriva a 21 de studenţi ai uneia dintre cele mai prestigioase universităţi din Turcia, acuzaţi de "propagandă teroristă" pentru că s-au opus ofensivei turce în Siria, a început miercuri la Istanbul, informează AFP.
Aceşti studenţi de la Universitatea Bosfor, una dintre pepinierele elitei politice şi intelectuale din Turcia, sunt acuzaţi că au făcut propagandă în favoarea Partidului Muncitorilor din Kurdistan (PKK).
Ei riscă până la cinci ani de închisoare în cazul în care vor fi declaraţi vinovaţi, a precizat pentru AFP unul dintre avocaţii lor, Doguscan Aydin Aygun.
Paisprezece dintre cei 21 de studenţi acuzaţi în cadrul acestui proces care îi îngrijorează pe apărătorii drepturilor omului sunt în detenţie provizorie din luna martie, după ce au fost arestaţi în urma unei operaţiuni de urmărire a poliţiei în campus. Ei sunt acuzaţi că s-au reunit pentru a-şi manifesta opoziţia faţă de operaţiunea militară turcă în regiunea Afrin, în nord-vestul Siriei, împotriva unei miliţii kurde afiliate PKK.
Această reuniune a fost organizată ca reacţie la distribuirea de produse de patiserie denumite "delicii din Afrin" în campus de către alţi studenţi favorabili operaţiunii lansate în ianuarie de către preşedintele Recep Tayyip Erdogan.
Luând cuvântul miercuri la tribunal, studenţii au respins acuzaţiile de propagandă. "Nu am făcut nici apologia violenţei, nici apologia terorismului. Am strigat sloganuri precum 'Toţi împreună împotriva fascismului' şi 'Stop războiului, să fie pace'. Acestea sunt sloganuri universale, scandate la toate manifestaţiile", s-a apărat studenta Sukran Yaren Tuncer.
Acest proces suscită îngrijorarea rudelor celor acuzaţi şi apărătorilor drepturilor omului, cu atât mai mult cu cât preşedintele Erdogan i-a calificat în mod public, în martie, pe aceşti studenţi drept "trădători" şi "terorişti".
Ofensiva turcă în Siria a fost însoţită de o reprimare a vocilor critice în Turcia, cu arestarea a sute de persoane care au denunţat pe reţelele sociale operaţiunile militare.
PKK este clasată drept "organizaţie teroristă" de Ankara şi de aliaţii săi occidentali şi numeroşi jurnalişti şi intelectuali au fost acuzaţi în Turcia de propagandă în favoarea acestui grup.AGERPRES/(AS - autor: Adriana Matcovschi, editor: Sorin Popescu, editor online: Ada Vîlceanu)
