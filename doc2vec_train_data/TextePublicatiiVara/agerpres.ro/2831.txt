Noul prim-ministru spaniol, socialistul Pedro Sanchez, a anunţat luni că va efectua un turneu european, sâmbătă urmând să se afle la Paris, unde, potrivit preşedinţiei franceze, va fi luată în discuţie actuala criză regională a migranţilor, care va constitui şi un punct major la summitul Uniunii Europene de la sfârşitul lunii iunie, informează AFP şi dpa.
''Vă anunţ că voi întreprinde un turneu de consultări (...) cu colegii europeni la Berlin, la Paris, şi aş dori şi în Portugalia'', ţară guvernată tot de socialişti, a declarat Pedro Sanchez. El a precizat că ''prima etapă va fi sâmbăta viitoare, cu preşedintele Republicii Franceze (Emmanuel Macron) la Paris''.
Conform preşedinţiei franceze, şeful guvernul spaniol va fi primit la Palatul Elysée, pentru un dejun urmat de o conferinţă de presă. Conform unor surse de la Elysée, cei doi lideri vor discuta, de asemenea, despre reformarea zonei euro.
În primul său interviu televizat după preluarea mandatului, la 2 iunie, Sanchez a mai anunţat că prima sa 'vizită oficială' va fi în Maroc, cel mai probabil în a doua jumătate a anului.
Premierul spaniol a subliniat că primul său apel telefonic în exterior a fost către omologul său marocan, Saadeddine Othmani, cu care a discutat despre această vizită. Rabat este în mod tradiţional prima destinaţie a oricărui nou prim-ministru spaniol. AGERPRES/(AS - autor: Irina Cristea, editor: Gabriela Ionescu, editor online: Gabriela Badea)
