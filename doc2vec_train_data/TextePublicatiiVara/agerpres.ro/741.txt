Albumul "Regele Mihai I. Loial tuturor", care reuneşte fotografii de la funeraliile regelui Mihai I, a fost lansat vineri, la standul editurii Corint de la Bookfest, în prezenţa principesei Maria, care a apreciat lucrarea drept minunată şi deosebită.
"Sper să am măiestria să spun două-trei cuvinte. Sunt foarte, foarte mândră de toată lumea. Mulţumesc din suflet pentru acest volum. Este totul minunat şi deosebit. Sper că va rămâne în memorie pentru toată lumea din toată ţara. Sunt foarte emoţionată că sunt aici. Mulţumesc foarte, foarte mult, din suflet", a spus principesa Maria.
Jurnalista Camelia Csiki, realizatoarea emisiunii "Ora Regelui" de la TVR 1, a mărturisit că nu a putut începe lucrul la album din cauză că a fost afectată de moartea suveranului.
"E foarte greu să scrii despre un lucru dureros. Am simţit că îl conduc din nou pe ultimul drum pe Majestatea Sa Regele Mihai şi în decembrie mi-a fost teribil de greu. M-a afectat atât de mult... şi poate că nu aţi văzut la televizor sau cei care mă cunoaşteţi v-aţi dat seama, dar ca să uit mi-am luat câteva zile libere pentru că, efectiv, în fiecare dimineaţă mă trezeam stresată că s-a întâmplat din nou o nenorocire", le-a spus jurnalista celor prezenţi la lansare.
Ea a spus că a scris textul din album cum a simţit.
"Acest text este ce am simţit eu. Poate cum am perceput eu că aţi simţit voi emoţia acelor 12 zile. (...) Au fost zile foarte grele, atât pentru Familia Regală, cât şi pentru toţi românii care l-au iubit pe Majestatea Sa, dar şi pentru cei care nu l-au iubit şi am văzut în acele zile că au început să-l iubească sau că l-au recuperat pe Majestatea Sa. (...) Am fost foarte mirată şi surprins plăcută să văd cât de mulţi tineri au venit să îşi ia rămas bun de la Majestatea Sa şi cât de mulţi tineri consideră că pierderea este de neegalat", a mai spus Camelia Csiki.
Pentru generalul (r) Gelaledin Nezir autorii albumului sunt, de fapt, românii.
"Suntem acuzaţi - eu, domnul director Tucă, doamna Camelia Csiki - de a fi autorii acestui album de o rară frumuseţe. Pot să vă spun, Alteţă, că nu e adevărat. Autorii sunt românii. Asta ne-am dorit, să fie un album făcut de români, pentru români. Vorbeam cu dl. director Tucă, atunci, în Trenul Regal, asupra a ceea ce văd românii, cei care aşteptaseră ore în şir. Fie convoiul regal, fie Trenul Regal, în gări, pe câmp, în halte izolate... Era o imagine emoţionantă şi tristă totodată. Atunci ne-a venit ideea să facem mai întâi un site, să colectăm fotografii, discutând, am ajuns la concluzia că ar fi mai bine să facem un album şi uite că aveţi în faţă albumul, cu texte extraordinare scrise de Camelia Csiki. Şi vă citesc din ce a spus Majestatea Sa într-un discurs rostit la Cotroceni în 2006: 'Viaţa mea a fost o lungă şi loială aşteptare'. Nu se putea un titlu mai bun pentru acest album care cuprinde în paginile sale fotografii de pe ultimul drum al Majestăţii Sale Regele Mihai", a mai spus generalul.
Directorul Casei Regale, Ion Tucă, a citit câteva cuvinte din prefaţa albumului semnată de istoricul Adrian Cioroianu şi a omagiat implicarea fotografului Casei Regale, Daniel Angelescu, şi a lui Silviu Covaci, în realizarea unora dintre fotografiile de la funeraliile regelui Mihai I, care se regăsesc în paginile albumului.
Volumul "Regele Mihai I. Loial tuturor" reprezintă o culegere de texte şi de fotografii realizate de marele public participant la funeraliile naţionale ale Regelui Mihai I, din 16 decembrie 2017.
Potrivit Casei Regale, "iniţiatorii proiectului, directorul Casei Majestăţii Sale, Ion Tucă, şi generalul-maior (r) Gelaledin Nezir, au dorit să cuprindă între copertele unui volum emoţia pe care naţiunea noastră a încercat-o la conducerea regelui pe ultimul drum, un eveniment al cărui impact în societate nu a avut egal în vremurile noastre".
Corint precizează că ilustraţiile fac parte din proiectul "Fotografii pentru Rege", iniţiat de Ion Tucă şi Gelaledin Nezir, general maior (r), director de cabinet al Ministrului Apărării Naţionale. Fotografiile sunt însoţite de textul conceput de Camelia Csiki.
Lucrarea a fost lansată miercuri seară, la Ateneul Român, în prezenţa Custodelui Coroanei Române, Margareta, şi a principelui Radu. AGERPRES/(A, AS - autor: Daniel Popescu, editor: Mihai Simionescu, editor online: Ada Vîlceanu)
