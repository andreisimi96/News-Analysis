CCR a întors Justiţia la nivelul anilor 2004 şi a anulat 14 ani de progres în procesul de consolidare a independenţei acesteia, a declarat miercuri senatorul Traian Băsescu, preşedinte al PMP, referindu-se la decizia Curţii în cazul şefei DNA, Laura Codruţa Kovesi.
"Dragnea şi Tăriceanu au reuşit implementarea visului USL: 'Nu avem Puterea, până nu avem Justiţia'. Curtea Constituţională a adoptat, în conflictul Kovesi - Tudorel Toader, o decizie de rară ticăloşie. Practic, de azi, procurorii marilor parchete sunt subordonaţi guvernului politic, prin ministrul Justiţiei. CCR a întors Justiţia la nivelul anilor 2004, când deciziile cu privire la soarta dosarelor penale se luau în sediul PSD, de doamna Stănoiu, alături de Adrian Năstase, Victor Viorel Ponta, Mike Şpagă, Marian Oprişan şi mulţi alţi politicieni socialişti. Practic, CCR a anulat 14 ani de progres în procesul de consolidare a independenţei Justiţiei", a scris Traian Băsescu pe Facebook.
Liderul PMP a arătat că el nu susţine că, în independenţa ei, "Justiţia nu a făcut abuzuri, nu a hărţuit şi condamnat oameni nevinovaţi", dar "acestea trebuie corectate prin legi, prin implementarea deciziilor CCR şi a directivelor UE în legislaţie sau prin acţiuni ale CSM şi ale Inspecţiei Judiciare, dar în niciun caz prin punerea parchetelor sub control politic".
Curtea Constituţională a României a constatat că există conflict între puteri în cazul respingerii revocării şefei DNA, Laura Codruţa Kovesi. Preşedintele urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare, se arată într-un comunicat al CCR. AGERPRES/(AS - autor: Daniel Florea, editor: Georgiana Tănăsescu, editor online: Ada Vîlceanu)
