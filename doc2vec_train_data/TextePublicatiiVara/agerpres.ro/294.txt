Un cadru medical care i-a tratat pe fostul spion rus Serghei Skripal şi pe fiica acestuia Iulia, otrăviţi cu agentul neurotoxic Noviciok şi spitalizaţi timp de mai multe săptămâni, a declarat că nu credea că cei doi vor spravieţui, relatează PA şi AFP.
Un alt doctor de la Salisbury District Hospital s-a declarat surprins de gravitatea cazului după discuţiile avute cu angajaţi ai spitalului despre această tentativă de asasinare cu agent neurotoxic.
Medici de la spital au făcut declaraţii pentru BBC Newsnight despre cazul extraordinar cu care s-au confruntat atunci când Serghei Skripkal şi fiica lui Iulia au fost aduşi de urgenţă la spital pe 4 martie după ce fuseseră găsiţi în stare de inconştienţă pe o bancă ca urmare a intoxicării cu agentul neurotoxic Noviciok.
"Când am constatat faptul că era vorba de un agent neurotoxic ne-am aşteptat ca ei să nu supravieţuiască. Am încercat toate terapiile noastre'', a spus Stephen Jukes, specialist în terapie intensivă. "Ne-am asigurat că au cea mai bună îngrijire medicală. Dar toate dovezile indicau că nu vor supravieţui'', a spus el.
Lorna Wilkinson, director pentru asistenţa medicală la spital, a declarat că era îngrijorată de amploarea pe care o va lua cazul atunci când poliţistul Nick Bailey a fost internat în aceeaşi situaţie, de otrăvire cu agent neurotoxic.
Directorul medical al spitalului Christine Blanshard a declarat pentru Newsnight că pronosticul pe termen lung pentru cei trei nu este cunoscut.
"Aş dori să le mulţumesc asistenţilor, medicilor şi întregului personal ale căror abilităţi, compasiune şi dedicare au salvat viaţa Iuliei şi a lui Serghei Skripal precum şi a sergentului Nick Bailey'', a declarat profesorul Steve Powis, director medical al NHS (Serviciu Naţional de Sănătate).
Cum ne pregătim să aniversăm 70 de ani de la crearea NHS, remarcabila lor de recuperare este un memento că tratamentul şi îngrijirea de clasă mondială sunt aplicate în spitalele din întreaga ţară'', a spus el.
Nick Bailey, Iulia şi Serghei Skripal au ieşit din spitalul din Salisbury la 22 martie, respectiv 10 aprilie şi 18 mai. Dar medicii au evitat să se pronunţe asupra unui diagnostic pe termen lung în ceea ce-i priveşte pe fostul spion şi pe fiica acestuia.
Fost colonel al armatei ruse, Serghei Skripal a fost acuzat de "înaltă trădare" pentru că a vândut informaţii către serviciile britanice de informaţii şi a fost condamnat în 2006 la 13 ani de închisoare. În 2010, a făcut obiectul unui schimb de prizonieri între Moscova, Londra şi Washington şi s-a stabilit în Anglia.
Cazul otrăvirii sale a provocat o criză diplomatică serioasă între Londra şi aliaţii săi şi Moscova, acuzată că ar fi responsabilă pentru atac, dar care neagă orice implicare.AGERPRES/(AS - autor: Violeta Gheorghe, editor: Mariana Ionescu, editor online: Anda Badea)
