Mariano Rajoy, şef al guvernului spaniol din decembrie 2011, şi-a recunoscut vineri dimineaţă înfrângerea în faţa moţiunii de cenzură a socialiştilor, pe cale să fie adoptată de către deputaţi, informează AFP.
"Putem să presupunem că moţiunea de cenzură va fi adoptată. În consecinţă, (liderul socialist) Pedro Sanchez va fi noul preşedinte al guvernului", a spus şeful executivului conservator, felicitându-şi rivalul.
Purtătoarea de cuvânt a parlamentului spaniol, Ana Pastor, a anunţat că votul va avea loc la ora locală 11:01 (12:01, ora României), transmite Reuters. AGERPRES/(AS - autor: Gabriela Ionescu, editor online: Irina Giurgiu)
