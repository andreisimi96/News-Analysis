Trimisul special al AGERPRES, Florentina Peia, transmite: Preşedintele polonez, Andrzej Duda, a declarat joi că Polonia şi România au poziţii convergente în ceea ce priveşte păstrarea la acelaşi nivel în viitorul buget al UE a Fondului de coeziune şi a fondurilor Politicii Agricole Comune.
"Poziţiile noastre în această privinţă sunt similare, sunt convergente. Este vorba despre felul în care ar trebui să se păstreze Fondul de coeziune, la acelaşi nivel, că ar trebui să păstrăm de asemenea fondurile referitoare la Politica Agrară Comună, sunt două componente importante pentru dezvoltarea ţărilor noastre. Cu siguranţă vom lupta ca aceste fonduri să fie păstrate la un nivel cât mai susţinut", a spus Andrzej Duda, la conferinţa comună cu preşedintele Klaus Iohannis.
El a arătat că a discutat cu Klaus Iohannis despre "ameninţările la adresa Europei unite".
"Am vorbit şi de afecţiunile care apar, despre ameninţările pe care le aduce Brexit, despre chestiuni dificile, dar nutrim convingerea că din perspectiva noastră, având în vedere şi experienţa noastră, a statelor din Europa Centrală, care s-au aflat dincolo de Cortina de Fier şi care au altă percepţie, pentru că au altă istorie, vom fi capabili să aducem lucruri bune în UE, ceea ce va face să atenueze această stare de criză", a afirmat preşedintele Poloniei.
Cei doi preşedinţi au discutat şi despre situaţia din Ucraina şi Republica Moldova.
Discuţiile au vizat şi colaborarea economică bilaterală, preşedintele Poloniei menţionând că volumul de mărfuri şi de schimburi economice a crescut cu 5,5 miliarde de euro anul trecut.
"Este un rezultat excepţional. Astăzi, pe teritoriul României funcţionează peste 1.000 de entităţi economice. Antreprenorii polonezi desfăşoară o activitate cât mai eficientă pe teritoriul României. Nivelul exportului nostru în România este pregnant, creşte din ce în ce mai mult, şi acesta este un motiv de bucurie şi, împreună cu domnul preşedinte, vom crea condiţii cât mai bune pentru ca această colaborare economică să se dezvolte în continuare. Sunt convins că ea va aduce rezultate favorabile pentru ambele noastre state", a spus Duda.
De asemenea, cei doi preşedinţi au discutat despre preşedinţia română a Consiliului UE, reuniunea în Formatul B9 de la Varşovia, colaborarea în cadrul NATO şi summitul Iniţiativei celor Trei Mări care va avea loc în septembrie la Bucureşti.
"Sunt convins că atât întâlnirea de astăzi, cât şi Summitul de la Bruxelles vor avea un caracter decisiv, care să dezvolte perspectiva de a construi mediul de securitate şi de colaborare în această parte a Europei, în conformitate cu abordările referitoare la securitate, oriunde acolo acţionează statele NATO şi unde apar diferite ameninţări. Nu ne gândim doar la situaţia noastră, la situaţia din Europa Centrală, la vecinătatea noastră, dar avem în vedere, de asemenea, şi ceea ce se întâmplă în partea de sud. Ne uităm în jur şi ne susţinem reciproc peste tot acolo unde este nevoie de construirea unei arhitecturi de securitate", a mai spus preşedintele Poloniei. (editor: Antonia Niţă, editor online: Irina Giurgiu)
