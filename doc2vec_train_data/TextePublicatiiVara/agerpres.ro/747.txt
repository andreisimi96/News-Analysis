Distorsionarea unor cifre nu are efectul scontat asupra determinării Serviciului Român de Informaţii (SRI) de a-şi îndeplini misiunile, ci asupra stării de spirit a cetăţenilor, a afirmat, într-o declaraţie de presă, purtătorul de cuvânt al SRI, Ovidiu Marincea.
"SRI consideră că preluarea şi distorsionarea unor informaţii, cifre, fapte eronate nu are efectul scontat asupra determinării Serviciului de a-şi îndeplini misiunile legale, ci unul mult mai profund asupra stării de spirit a cetăţenilor, care poate avea efecte mult mai grave asupra stării de securitate naţională. Directorul SRI, Eduard Hellvig, doreşte să-i asigure pe partenerii noştri interni şi externi că SRI rămâne ferm în misiunile sale de a prezerva securitatea naţională într-o relaţie corectă cu toţi partenerii şi cu societatea civilă şi în serviciul cetăţenilor României. Ne afirmăm determinarea de a continua cooperarea corectă şi instituţională cu Comisia parlamentară de control asupra activităţii SRI", a spus Marincea.
El a menţionat că joi în mass media au fost vehiculate trei cifre neoficiale. "Am primit multe solicitări din partea dumneavoatră, din partea mass-media pentru a explica aceste cifre, însă cred că e rolul celor care le-au emis să le explice, întrucât din partea SRI nu au fost transmise aceste cifre prin vreo adresă niciunei instituţii. Prima cifră, 311.000 de mandate şi autorizaţii în total. Precizez că SRI nu a transmis niciun fel de adresă Comisiei parlamentare în care să fie menţionată această cifră. Eu, ca purtător de cuvânt, am auzit de această cifră, am văzut-o pe un studiu pe internet pe un blog din Cluj. A doua cifră - o medie de 20 de persoane interceptate pe un mandat. Preşedintele Comisiei de control asupra activităţii SRI a afirmat că, în opinia domniei sale şi a comisiei, din totalul mandatelor de securitate naţională amestecate cu cele pentru infracţiuni de drept comun au fost, citez, în medie, 20 de persoane interceptate pe mandat. Este o medie inexactă, dacă ţinem cont că în majoritatea mandatelor SRI, de exemplu, avem una, două persoane pe un mandat. A treia cifră este 6 milioane de români interceptaţi. Această cifră e rezultatul înmulţirii unui coeficient inexact cu o cifră neoficială de pe un blog", a afirmat Marincea.
El a spus că datele pe care SRI le-a pus la dispoziţia Comisiei de control asupra activităţii SRI încă din noiembrie 2017 au fost transmise şi public în comunicatul de presă al SRI remis joi, respectiv faptul că în perioada 11.12.2004 - 16.02.2016 numărul total de mandate de securitate naţională (iniţiale, prelungiri şi completări) solicitate de SRI a fost de 28.784, iar dintre acestea iniţiale au fost 9.292.
"Numărul de persoane pentru care au fost restrânse drepturi şi libertăţi, în baza autorizaţiilor eliberate de judecătorii ÎCCJ este de 20.907 persoane. În afară de acestea, mai există şi mandatele de supraveghere tehnică. Aici intră toate infracţiunile de drept comun, toate mandatele de supraveghere ale Poliţiei pentru infracţiuni, de exemplu, ca furturi, tâlhării, delapidări, violenţă domestică, etc. Aici nu vorbim despre interceptarea convorbirilor telefonice făcută de SRI. Este profund incorect să amestecăm toate infracţiunile de drept comun săvârşite în România, pentru care au fost emise de către judecători mandate de supraveghere tehnică, cu mandatele de securitate naţională", a declarat Marincea.
Potrivit acestuia, SRI a devenit autoritate în domeniul interceptărilor în 2004.
"Pentru a lămuri afirmaţiile făcute în spaţiul public potrivit cărora SRI a devenit autoritate în urma unei decizii CSAT şi nu pe lege, vreau să vă aduc aminte primul articol din Legea 14 pe 1992 care spune: 'Activitatea SRI este organizată şi coordonată de Consiliul Suprem de Apărare a Ţării', deci prin lege SRI îşi desfăşoară activitatea sub coordonarea şi hotărârile CSAT sunt obligatorii pentru noi", a spus Marincea.
El a menţionat că face această declaraţie nu ca o replică dată cuiva, ci pentru că ţine de responsabilitatea SRI faţă de cetăţenii săi, faţă de partenerii interni şi externi.
"În materie de securitate naţională SRI este extrem de riguros şi are doar certitudini. Rolul şi misiunea instituţiei pe care o reprezint sunt de a proteja securitatea naţională şi cetăţenii României în deplină legalitate, cu responsabilitate şi corectitudine", a adăugat Marincea.
Preşedintele Comisiei parlamentare pentru controlul activităţii SRI, Claudiu Manda, a afirmat, joi, că peste şase milioane de persoane au fost interceptate în perioada 2005 - 2016, el citând un raport elaborat de comisie.
"Una dintre concluziile raportului comisiei este că restrângerea drepturilor şi libertăţilor cetăţenilor, garantate de Constituţie, a fost făcută la scară largă, folosind în mod abuziv aceste instrumente legale, respectiv mandatele de securitate naţională, mandatele de supraveghere tehnică sau autorizaţiile de supraveghere tehnică pe care le stabilesc procurorii. (...) În contextul în care pe un mandat de supraveghere, aşa cum am văzut şi am auzit la comisie, putem să ne gândim că vorbim de o medie de 20 de persoane sau de posturi interceptate, putem să gândim că au fost mai mult de 6 milioane de persoane care au fost interceptate în toată această perioadă", a spus Claudiu Manda. AGERPRES / (AS - autor: Iulia Carciog, editor: Marius Frăţilă, editor online: Ada Vîlceanu)
