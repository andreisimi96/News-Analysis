Parlamentul European a reiterat miercuri, într-o rezoluţie, că România şi Bulgaria sunt pregătite să facă parte din Spaţiul Schengen, şi a cerut Consiliului European să aprobe aderarea celor două state, transmite AFP.
În aceeaşi rezoluţie, adoptată cu 439 de voturi pentru,157 împotrivă şi 80 de abţineri, eurodeputaţii au condamnat prelungirea controalelor la frontierele interne ale Spaţiului Schengen, care restrâng libertatea de circulaţie între cele 26 de state membre.
Reunit în sesiune plenară la Strasbourg, legislativul european 'condamnă reintroducerea continuă de controale la frontierele interne din cauza lacunelor sistemului de azil european şi a lipsei de voinţă politică, de solidaritate şi de împărţire a responsabilităţilor', se arată în rezoluţie.
Statele membre ar trebui 'să întărească încrederea reciprocă în funcţionarea Spaţiului Schengen, cooperarea şi solidaritatea', afirmă eurodeputaţii, subliniind că Spaţiul Schengen este 'una din cele mai mari reuşite ale Uniunii Europene'.
Din cauza ameninţării teroriste, Franţa a reintrodus provizoriu controale la frontiere, prelungite deocamdată până la sfârşitul lui octombrie. Şi Austria, Germania, Danemarca, Suedia şi Norvegia aplică din nou, în mod provizoriu, controale la graniţe, invocând valul de migraţie din 2015.
Comisia Europeană consideră însă că situaţia se află acum sub control şi că nu mai are de ce să autorizeze astfel de verificări.
Parlamentul European consideră că 'un mare număr de prelungiri nu sunt conforme regulilor în vigoare în ce priveşte durata, necesitatea sau proporţionalitatea lor, şi sunt, în consecinţă, ilegale', se spune în rezoluţia adoptată miercuri.
Schengen 'este inima cetăţeniei europene. (...) Trebuie să redăm Schengen cetăţenilor noştri', a subliniat raportorul rezoluţiei, Carlos Coelho (PPE, dreapta), cerând statelor membre 'să respecte toate regulile, nu doar pe cele care le convin'.
Potrivit institutului de cercetări Transnational Institute (TNI), citat de PE, ţările europene au construit mai mult de 1.200 km de ziduri şi garduri, cu un cost de cel puţin 500 milioane de euro.
'Dacă toate ţările reintroduc controalele la frontiere în mod permanent, costul pe 10 ani s-ar situa între 100 şi 230 miliarde de euro', avertizează Parlamentul European.AGERPRES/(AS - autor: Irina Cristea, editor: Tudor Martalogu, editor online: Anda Badea)
