Poliţia din Augsburg se pregăteşte pentru ceea ce va fi cea mai mare operaţiune a sa din istoria oraşului bavarez, care va găzdui pe 30 iunie-1 iulie o conferinţă a partidului de extremă-dreapta 'Alternativa pentru Germania' (AfD), transmite luni DPA.
Un număr de 2.000 de ofiţeri de poliţie vor fi detaşaţi pentru a asigura securitatea cu ocazia evenimentului, a precizat luni purtătorul de cuvânt al poliţiei din Augsburg, Thomas Rieger.
În contextul în care unele organizaţii şi-au anunţat pe internet intenţia de a se manifesta violent în timpul conferinţei AfD de la Augsburg, poliţia a declarat că va lua măsuri pentru a proteja clădirile din oraş.
La precedentele conferinţe ale AfD, desfăşurate la Koln şi Hanovra, au fost mobilizaţi mii de poliţişti, câţiva dintre ei fiind răniţi în timpul ciocnirilor violente cu manifestanţii.
În prezent, pe internet circulă un ghid intitulat 'Augsburg for Riot Tourists', de 44 de pagini, care le cere oamenilor să comită acte de violenţă în timpul conferinţei AfD. Rieger a precizat că poliţia examinează acest document. Se presupune că în spatele acţiunii se află un reprezentant al scenei politice de extremă-stânga.AGERPRES/(AS - autor: Tudor Martalogu, editor online: Ada Vîlceanu)
