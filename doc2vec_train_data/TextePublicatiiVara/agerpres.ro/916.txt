Cel puţin opt persoane au fost ucise într-un atentat sinucigaş cu bombă s-a produs luni în vestul capitalei afgane Kabul, unde avea loc o adunare a clericilor musulmani pentru denunţarea terorismului şi apeluri la pace, transmit Reuters şi AFP, citând surse oficiale.
Un atacator sinucigaş a detonat un dispozitiv exploziv în apropierea clericilor care părăseau un cort uriaş unde participaseră la adunare, au relatat surse citate de Reuters.
Atentatul nu a fost deocamdată revendicat.
Capitala afgană se confruntă cu o intensificare a atacurilor împotriva forţelor de securitate şi a civililor de când talibanii au anunţat lansarea ofensivei de primăvară, la 25 aprilie. Atacurile nu dau semne că se opresc în timpul Ramadanului, luna sfântă a musulmanilor.
La 30 aprilie, două explozii au provocat moartea a 26 de persoane, printre care nouă jurnalişti.
Miercurea trecută, bărbaţi înarmaţi au luat cu asalt sediul puternic întărit al Ministerului de Interne, într-un atac care a durat mai mult de două ore.
Multe atacuri au fost revendicate de organizaţia jihadistă Stat Islamic, dar responsabili de securitate le pun mai degrabă pe seama reţelei Haqqani, o grupare afiliată talibanilor.AGERPRES/(AS - autor: Irina Cristea, editor: Mariana Ionescu, editor online: Anda Badea)
