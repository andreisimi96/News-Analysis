Tomas Kaizner, cetăţean ceh, a fost reţinut miercuri de procurorii DIICOT, după ce a fost prins în flagrant în zona Portului Turistic Tomis încercând să vândă droguri în valoare de 3.800 de euro.
Potrivit unui comunicat al DIICOT, transmis AGERPRES, procurorii Direcţiei de Investigare a Infracţiunilor de Criminalitate Organizată şi Terorism - Serviciul Teritorial Constanţa au dispus reţinerea, pentru 24 de ore, a lui Tomas Kaizner, cetăţean ceh, pentru săvârşirea infracţiunilor de trafic de droguri de mare risc şi trafic internaţional de droguri de mare risc.
"În cauză există suspiciunea rezonabilă că la data de 12 iunie, inculpatul Tomas Kaizner a procurat de pe teritoriul Olandei cantitatea de 1.012 comprimate conţinând ca substanţă activă MDMA şi cantitatea de 3,2 grame substanţă cristalizată translucidă conţinând ca substanţă activă MDMA, drog de mare risc, pe care a introdus-o pe teritoriul României şi a transportat-o până în municipiul Constanţa", se precizează în comunicat.
Sursa citată menţionează că miercuri, la ora 00.40, în timp ce se afla în zona Portului Turistic Tomis, Kaizner a fost prins în flagrant în timp ce încerca să vândă cantitatea de droguri contra sumei de 3.800 de euro.
DIICOT informează că tot miercuri Tomas Kaizner va fi prezentat Tribunalului Constanţa cu propunere de arestare preventivă pentru 30 de zile. AGERPRES/(AS - autor: Mihai Stoica, editor: Andreea Rotaru, editor online: Anda Badea)
