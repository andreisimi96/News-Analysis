Deputatul Varujan Vosganian, vicepreşedinte ALDE, a declarat joi că autorităţile române nu au finalizat niciodată o anchetă din care să rezulte existenţa unor centre de detenţie ale CIA pe teritoriul ţării, dar a menţionat că cei care ar trebui să plătească, "dacă aceste centre au existat, sunt cei care au acceptat prin semnătură existenţa lor".
"Autorităţile româneşti nu au finalizat niciodată o anchetă din care să rezulte existenţa unor astfel de centre pe teritoriul României. Din acest motiv, până nu există o anchetă care să dovedească clar cine sunt vinovaţii, nu ştiu cum s-ar putea recupera aceşti bani, mă refer la chiar suta de mii de euro, pe care acum este nevoită să o plătească statul român. Cred că cei care ar trebui să plătească această sumă sunt cei care, în situaţia în care astfel de centre au existat, au acceptat prin semnătură existenţa lor. Însă până în clipa de faţă nu există nicio anchetă finalizată în România care să fi stabilit acest lucru", a precizat Vosganian pentru AGERPRES.
Reacţia lui Vosganian survine unei decizii a CEDO, care condamnă România şi Lituania în cazul presupuselor centre de detenţie secrete ale CIA. AGERPRES/(A - autor: Sorin Peneş, editor: Florin Marin, editor online: Irina Giurgiu)
