Spectacole de teatru, activităţi şi surprize pregătite special cu ocazia Zilei Copilului sunt organizate la cea de-a patra ediţie a Festivalului Opera Copiilor (FOC), eveniment realizat de Primăria Capitalei prin Opera Comică pentru Copii, în perioada 29 mai - 3 iunie.
Potrivit unui comunicat al Operei Comice pentru Copii transmis AGERPRES, în primele două zile ale festivalului copii vor avea ocazia să vadă spectacole invitate din Timişoara, Oradea şi Iaşi.
Marţi, la Sala UnderGrant, de la ora 11,00, cei mici se vor putea întâlni cu povestea lui Aladin în spectacolul "O mie şi una de frontiere" a Teatrului Regina Maria din Oradea. Tot în primele două zile ale festivalului, pe Scena Mare din Amfiteatru, un spaţiu nou amenajat în curtea Operei Comice, cu ocazia FOC, se va juca spectacolul "Sarea în bucate" al Teatrului Naţional Mihai Eminescu din Timişoara, de la ora 11,00 şi de la ora 13,00, şi tot la Sala Amfiteatru, miercuri, se va juca spectacolul "Alice în Ţara Minunilor" de la Ateneul din Iaşi.
Musicalul "Sunetul Muzicii", în regia şi coregrafia lui Răzvan Mazilu, va avea premiera la Opera Comică pentru Copii pe 1 iunie. Celebrul musical, de Richard Rodgers şi Oscar Hammerstein, va avea câte două reprezentaţii pe zi, în perioada 1-3 iunie, pe scena Sălii Mari a OCC, de la 11,00 şi 17,00.
Pe 1 iunie, cei mici vor putea vedea spectacolele "Cu Nino în Europa", în Salonul Mozart, "Eliza, micuţa florăreasă", în Sala UnderGrant, şi Gala Şcolilor de Balet, de la ora 20,00, în Amfiteatru. Pe 2 iunie sunt programate spectacolele "Viaţa lui Mozart", în Salonul Mozart, "Mirandolina", în Sala UnderGrant şi Gala Cantus Mundi, de la ora 20,00, pe Scena Mare din Amfiteatru. Ultima zi a festivalului aduce pe scenele Operei Comice alte spectacole: basmul simfonic "Petrică şi Lupul", în Salonul Mozart, "Fata babei şi Fata moşului", în Sala UnderGrant.
Cea de-a şasea ediţie FOC se va încheia cu Gala Operei Comice pentru Copii - Muzica Desenelor Animate, care va începe la ora 20,00 în Amfiteatru, unde invitaţi de onoare vor fi Paula Seling şi Orchestra Camerata Regală, dirijor Andrei Tudor.
Pe parcursul întregului Festival Opera Copiilor, vizitatorii se vor putea bucura de activităţi cu intrarea liberă: jocuri, concursuri şi campionate de oratorie, de şah, Kendama, Quoridor sau King Domino, ateliere de pictură şi desen. Cei mici se vor putea distra în voie la piscina cu bile şi la Aventura Park, cu o tiroliană de 50 de metri, perete de escaladă, patru tobogane gonflabile şi un balon cu aer cald. Bucureştenii sunt invitaţi să viziteze cele două expoziţii interactive cu acvarii cu peşti exotici şi cu fluturi vii, cea din urmă fiind amplasată pe acoperişul clădirii. Odată ajunşi aici, vizitatorii vor putea să privească cerul şi stelele cu ajutorul telescoapelor profesionale amplasate cu această ocazie pe acoperişul Operei Comice pentru Copii.
În cadrul FOC va fi deschis şi un târg educaţional, cu peste 50 de expozanţi, iar în fiecare zi copiii vor putea asculta poveşti citite de artişti renumiţi, printre care soprana Felicia Filip, campioana olimpică, mondială şi europeană la spadă Loredana Dinu şi dirijorul Corului Naţional de Cameră "Madrigal-Marin Constantin", Anna Ungureanu. Lor li se vor alătura solistele Margareta Pâslaru, Paula Seling, Lucia şi Teodora Buciu, jurnalistele Larisa Popa şi Cristina Herea, actriţele Marcela Motoc şi Camelia Varga şi solistul Fang Shuang, care au acceptat invitaţia Operei Comice şi vor citi poveştile lor preferate copiilor, într-un spaţiu prietenos, amenajat în Curtea Medievală. AGERPRES/(AS - autor: Petronius Craiu, editor: Mihai Simionescu, editor online: Simona Aruştei)
