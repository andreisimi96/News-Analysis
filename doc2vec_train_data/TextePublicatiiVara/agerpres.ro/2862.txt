Vicepremierul Ana Birchall a solicitat, marţi, în cadrul întrevederii avute la Palatul Victoria cu Wess Mitchell, asistentul pentru afaceri europene şi eurasiatice al secretarului de stat al SUA, sprijinul părţii americane pentru aderarea României la programul Visa Waiver şi a mulţumit pentru sprijinul Statelor Unite în privinţa candidaturii ţării noastre pentru aderarea la Organizaţia pentru Cooperare şi Dezvoltare Economică (OCDE).
Potrivit unui comunicat al Guvernului, Ana Birchall a salutat eforturile comune ale României şi Statelor Unite ale Americii care au permis organizarea celei de a VI-a sesiuni a Reuniunii anuale la nivel politic de Dialog Strategic România - SUA.
"Aprofundarea cooperării noastre bilaterale are un rol determinant în asigurarea securităţii şi stabilităţii în regiunea Europei Centrale şi de Est, îndeosebi în domeniile energiei, transportului şi infrastructurii digitale. Reuniunea anuală la nivel politic de Dialog Strategic România - SUA reprezintă o excelentă oportunitate de a ne coordona pe principalele teme de interes comun ale Parteneriatului strategic", a declarat Ana Birchall, citată în comunicat.
Totodată, viceprim-ministrul a subliniat interesul părţii române pentru identificarea şi desfăşurarea de noi proiecte comune, care să contribuie la dezvoltarea şi aprofundarea Parteneriatului strategic cu SUA, punctând în acest sens potenţialul ridicat pe care îl oferă domeniile "energetic, digital şi al industriei de film".
Ea a menţionat, de asemenea, atenţia deosebită pe care partea română o acordă cooperării şi coordonării cu partea americană pe teme de interes comun.
"Viceprim-ministrul Ana Birchall a solicitat sprijinul părţii americane pentru aderarea României la programul Visa Waiver şi a mulţumit pentru sprijinul Statelor Unite ale Americii în privinţa candidaturii României pentru aderarea la Organizaţia pentru Cooperare şi Dezvoltare Economică", precizează comunicatul Guvernului. AGERPRES/(AS - autor: Daniel Florea, editor: Andreea Rotaru, editor online: Gabriela Badea)
Sursa foto:  gov.ro
