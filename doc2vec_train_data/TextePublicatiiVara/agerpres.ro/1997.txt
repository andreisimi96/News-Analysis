Preşedintele Camerei Deputaţilor, Liviu Dragnea, liderul social-democraţilor, a declarat că manifestaţia PSD de sâmbătă a fost "mitingul mic" şi a adăugat că următorul miting al social-democraţilor va unul fi "uriaş", care se va desfăşura într-o altă locaţie şi nu tot în Piaţa Victoriei.
"Noi am făcut mitingul ăsta din mai multe motive. Primul motiv şi cel mai puternic motiv este de a protesta puternic împotriva acestui sistem odios, nenorocit, pe care îl gestionează o mână de securişti, o mână mai mare, care este patronat de Klaus Iohannis, care este unul din beneficiarii principali ai acestui sistem, prin uneltele pe care le au şefii Parchetelor, ofiţeri din servicii, Pahonţu, care e unul din liderii importanţi ai statului paralel şi toţi ceilalţi, toate 'portocalele' pe care dumneavoastră le-aţi arătat şi care încep să iasă la iveală în continuare", a declarat Liviu Dragnea, la Antena 3.
El a adăugat că un alt motiv ţine de faptul că social-democraţii au fost "provocaţi".
"Nu te poţi aştepta, totuşi, ca un partid ca PSD, un partid mare, e cel mai mare partid social-democrat din Europa - din păcate, celelalte ţări nu mai au cote foarte bune - să îl ameninţi de o lună şi jumătate, să îl jigneşti, să îl insulţi, să spui atâtea lucruri despre acest partid şi să te aştepţi că nu reacţionează, că stă cu mâinile în sân şi am hotărât să ieşim. Şi vreau să vă spun că ăsta a fost mitingul mic. Următorul miting va fi un miting uriaş, într-o altă locaţie - în Piaţa Victoriei nu poate avea loc - şi mă uitam la poze, îmi aduceam aminte, şi aseară am văzut la o televiziune 'cu epoleţi', arătau poza de anul trecut, celălalt miting, scriau '250.000' şi la noi, foarte mare, '130.000'. Mă rog, fiecare se face de ruşine în ce fel doreşte. Au făcut un miting pe care l-au photoshopat, în care au aruncat sute de mii în presă, ca şi număr. Le-am arătat noi ce înseamnă un miting de câteva sute de mii", a spus Dragnea.
El a adăugat că prin mitingul PSD s-a dorit şi transmiterea unui mesaj către societate.
"Şi al treilea motiv a fost de a avertiza societatea şi de a avertiza fiecare om, pentru că se poate, sunt absolut sigur că mulţi oameni se gândesc că la ei nu poate ajunge mâna lungă a acestui stat paralel. Ba da. Şi a şi ajuns şi va ajunge în continuare, pentru că doamna Rarinca, de exemplu, nu era lider politic sau o personalitate importantă, nu, şi ei au atacat şi oameni obişnuiţi, pentru a vedea fiecare om din România", a declarat Dragnea.
Fiind întrebat cine i-a mobilizat pe protestarii #Rrezist care au încercat sâmbătă la un moment dat să perturbe desfăşurarea mitingului PSD, liderul social-democraţilor a spus: "Păi, noi împotriva cui am protestat aseară? Împotriva statului paralel. Ei sunt cei care au dorit".
"Ăştia au ieşit, s-au organizat în felul ăsta, puşi de cei care îi finanţează, de cei care îi protejează şi de cei care îi încurajează, eu sunt absolut convins. Sunt absolut convins că în foarte scurt timp vor ieşi foarte multe informaţii la iveală, pentru că n-au cum... până la urmă, adevărul iese la iveală. Cine îi plăteşte, cum îi plăteşte, pe unde îi plăteşte, prin ce îi plăteşte, de ce îi plăteşte...în general, lucrurile astea, mă rog, zvonurile astea se adeveresc. N-a fost uşor şi trebuie să mai fac o precizare, care trebuie spusă: a fost un miting organizat legal, autorizat legal. (...) Noi vrem să protestăm împotriva abuzurilor şi să susţinem respectarea legii şi încălcăm legea, aşa cum fac ceilalţi care n-au nici o treabă cu legea, ei de fapt acţionează pentru a susţine un stat poliţienesc, un sistem de poliţie politică", a mai declarat Dragnea. AGERPRES / (A, AS - autor: Daniel Florea, editor: Marius Frăţilă, editor online: Adrian Dădârlat)
