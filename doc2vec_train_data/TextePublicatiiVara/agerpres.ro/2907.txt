Preşedintele Comitetului Olimpic şi Sportiv Român (COSR), Mihai Covaliu, a declarat, marţi, că ideea construirii de terenuri de sport lângă mall-uri şi supermarketuri poate da rezultate.
Ideea a fost lansată, marţi, la dezbaterea "Soluţii pentru o Românie sănătoasă şi sportivă" din cadrul proiectului "Joacă pentru viaţă" al Institutului Aspen.
"E o idee bună construirea unui teren de sport lângă mall-uri sau supermarketuri. Se întâmplă peste tot în lume, de ce nu şi la noi? E o asociere fericită şi necesară pentru că avem nevoie şi de mall-uri, la fel cum avem nevoie să vedem ce înseamnă volei, handbal sau alte sporturi, să le arătăm copiilor ce înseamnă. Dacă vom combina aspectul practic de a vedea sportul pe viu cu cel de a ne delecta privirile prin tribune cred că e o idee care poate da rezultate", a spus Covaliu.
"Este nevoie de o scânteie care poate declanşa această idee. Şi cred că va prinde, aşa cum au prins aceste săli de fitness şi culturism în mall-uri, de ce nu şi o sală de sport. Am văzut în unele oraşe şi cred că e o asociere fericită, cel puţin pentru sport", a adăugat preşedintele COSR.
Fosta campioană mondială şi olimpică, în prezent director general la CSM Bucureşti, Gabriela Szabo, a îmbrăţişat soluţia lansată, marţi, precizând că sportul are nevoie de susţinerea sectorului privat. "Sportul este un domeniu extrem de important pentru viitorul unei naţiuni. Eu întotdeauna am încurajat mediul privat să vină să investească în sport pentru că avem nevoie de susţinere. Şi nu numai de susţinere financiară, dar şi de cunoştinţele lor pentru a ne putea dezvolta. Azi dacă sportul românesc suferă de ceva, suferă de organizare, suntem puţin în degringoladă. Trebuie ca cineva să dea o direcţie clară la nivel de ţară", a menţionat Gabriela Szabo.
Preşedintele Institutului Aspen România, Mircea Geoană, a declarat la rândul său că încurajarea de către decidenţii publici a investitorilor privaţi pentru implicarea în sport poate reprezenta "cheia magică" pentru a readuce sportul printre preferinţele copiilor.
"Trebuie să facem un inventar la tot ce înseamnă teren de sport în România în sfera publică şi apoi să îi încurajăm prin stimulente fiscale sau terenuri oferite de municipalitate pe investitorii privaţi care au tot interesul să vadă o comunitate mai sănătoasă. Ideea de a antrena şi sectorul privat este foarte bună şi încercăm să îl punem împreună cu decidentul public şi cel la nivel local. Această iniţiativă de a aduce publicul şi privatul împreună reprezintă cheia magică pentru a readuce sportul printre preferinţele copiilor. Pentru că până să ajungi Nadia Comăneci, Hagi sau Simona Halep trebuie să ai o bază de cetăţeni activi, sănătoşi şi mai optimişti despre viitorul propriei ţări", a precizat Mircea Geoană.
AGERPRES (autor: Marius Ţone, editor: Mihai Ţenea, editor online: Irina Giurgiu)
