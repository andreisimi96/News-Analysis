Volumul "Regele, comuniştii şi coroana. Adevărata istorie a abdicării lui Mihai I", coordonat de istoricii Andrei Muraru şi Alexandru Muraru, a fost lansat, duminică, la Salonul internaţional de carte Bookfest.
Alexandru Muraru a arătat că volumul tratează momentul de la 30 decembrie 1947, context în care a subliniat că instrumentalizarea politică a unor evenimente istorice continuă să fie o armă în arena politică.
"La momentul 30 decembrie 1947, România avea pe teritoriul ei nu mai puţin de un milion de soldaţi sovietici, iar Coroana rămăsese ultima instituţie din eşafodajul statului care nu fusese încă cucerită. Lovitura de stat de la 30 decembrie 1947 trebuie văzută şi într-un context regional. (...) Cele 16 studii din carte tratează într-o manieră diversă, din diferite unghiuri momentul de la 30 decembrie 1947 şi aduc în faţa publicului mărturiile vremii, prin accesul la documentele diplomatice graţie deschiderii arhivelor străine multe momente inedite. (...) Marea problemă la documentarea momentului 30 decembrie 1947 rămâne accesul la arhivele sovietice, multe dintre ele rămân închise", a explicat istoricul.
El a subliniat că dezbaterea privind lovitura de stat din 30 decembrie 1947 continuă, dând ca exemplu tezele prezentate de fostul preşedinte Traian Băsescu.
"În aprilie anul acesta, la Facultatea de Ştiinţe Politice a Universităţii Bucureşti, a fost invitat să vorbească în faţa studenţilor fostul şef de stat Traian Băsescu, moment în care teza cu privire la trădarea regelui a fost reluată. (...) Din păcate, această teză a fost reluată şi a fost şi mai mult enunţată şi stabilizată în tezele lui Traian Băsescu, lucru care arată că, din păcate, instrumentalizarea politică a unor evenimente istorice dăunează societăţii româneşti şi continuă să fie o armă în arena politică", a afirmat Alexandru Muraru.
La rândul său, Andrei Muraru, care este şi consilier prezidenţial, a apreciat declaraţiile fostului preşedinte drept o "lovitură de ciocan dată în vitrina unui muzeu".
"Declaraţia care a făcut multă vâlvă în societatea românească din 2011 a lui Traian Băsescu a fost o lovitură de ciocan dată într-o vitrină a unui muzeu. Imaginaţi-vă un tablou celebru, poate fi cu regele Mihai, poate fi alt tablou spart într-un anumit moment. Evident că toată lumea îşi îndreaptă privirile acolo", a spus Andrei Muraru.
El a mai susţinut că volumul oferă mai multe perspective cu privire la momentul abdicării regelui Mihai, dar că multe semne de întrebare rămân.
"Această carte nu vrea să fie o teză definitivă despre abdicarea regelui Mihai. Subtitlul polemic a fost cât se poate de atent ales pentru a sublinia controversa de lungă durată cu privire la aceste evenimente. Noi aşteptăm şi răspunsuri, şi contraziceri şi alte puncte de vedere, pentru că istoria este o disciplină vie, care se scrie cu fiecare generaţie", a spus Andrei Muraru.
Profesorul Cristian Pârvulescu a subliniat că volumul se citeşte uşor, este foarte documentat, arătând şi că prezintă o viziune comună, respectiv faptul că la 30 decembrie 1947 a fost o lovitură de stat.
"Cartea "Regele, comuniştii şi coroana" este o mărturie şi o colecţie de studii foarte interesante, care răspund unei probleme care nu este doar istorică şi constituţională, ci şi actuală, pentru că inclusiv ceea ce se întâmplă zilele acestea pare să aibă legătură cu 23 august 1944, ce a făcut regele Mihai, ce s-a întâmplat atunci. (...) Tranziţia către comunism surprins dincolo de voinţa regelui, pregătirea loviturii de stat din 30 decembrie sunt foarte bine descrise aici, cu multe documente noi provenite din arhive. Subiectul a fost şi este în controversa politică în România pentru că lovitura pe care regele a dat-o Germaniei naziste şi aliaţilor în 1944 a fost una care a provocat de la început reacţii controversate în România. Totuşi, a fost un act de mare curaj atât politic, cât şi individual şi o dovadă fermă a poziţiilor prodemocratice pe care tânărul rege le avea în acel moment şi a speranţei sale că România va reuşi în felul acesta să aibă o cale democratică", a arătat Pârvulescu.
La rândul său, profesorul Ioan Stanomir, care a scris unul dintre capitolele volumului, a subliniat că pe 30 decembrie 1947 a avut loc o lovitură de stat.
"Nu ar trebui să existe în România dispute cu privire la acele momente istorice, nu cred că mai are loc în România democratică retorica de tip antonescian, cei care o practică astăzi o practică cu riscul de a fi alături de antisemiţi şi de autori ai genocidului, acesta a fost regimul Antonescu", a afirmat Stanomir.
Prezent la lansare, jurnalistul Moise Guran a catalogat volumul drept un film, motivând că oferă foarte multe perspective cu privire la evenimentele din acea perioadă.
"Cartea este ca un film în care episoadele nu au legătură între ele. Cartea urmăreşte din mai multe perspective aproximativ aceeaşi perioadă, plus/minus 1947. (...) Vă recomand această carte pentru că oferă foarte multe perspective", a spus Guran.
Cartea a apărut la editura Polirom şi a fost lansată prima oară în martie. AGERPRES/(AS - autor: Florentina Peia, editor: Florin Marin, editor online: Irina Giurgiu)
