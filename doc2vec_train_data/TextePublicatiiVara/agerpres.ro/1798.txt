Consulatul britanic din Sankt Petersburg, a cărei închidere a fost ordonată de Moscova după ce a fost acuzată de Londra că ar fi implicată în otrăvirea fostului spion rus Serghei Skripal, va rămâne deschis pe durata Campionatului Mondial de Fotbal (14 iunie-15 iulie), a anunţat vineri Londra, relatează AFP.
"Am fost informaţi de Rusia cu privire la data prevăzută pentru închiderea (consulatului). Consulatul general de la Sankt Petersburg va rămâne deschis în timpul Cupei Mondiale", a declarat un purtător de cuvânt al Ministerului de Externe britanic.
Închiderea consulatului a fost anunţată joi seara de agenţiile de presă ruse citând o declaraţie a ambasadorului britanic Laurie Bristow.
Rusia a ordonat închiderea consulatului după ce a fost acuzată de otrăvirea în Regatul Unit a fostului spion rus Serghei Skripal, reaminteşte AFP. Atacul cu agent neurotoxic Noviciok împotriva lui Skripal şi a fiicei acestuia, la Salisbury, pe 4 martie, a fost urmată de expulzarea de către Londra a 23 de diplomaţi ruşi. Măsuri similare au luat mai multe ţări europene, precum şi Statele Unite. Moscova a expulzat la rândul său un număr egal de diplomaţi occidentali şi a îngheţat contactele bilaterale cu partea britanică.AGERPRES/(AS - autor: Mihaela Moise, editor: Mariana Ionescu, editor online: Irina Giurgiu)
