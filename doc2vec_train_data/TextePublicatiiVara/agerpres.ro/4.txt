Preşedintele PMP, Traian Băsescu, prezent sâmbătă la Baia Mare, la Conferinţa de alegeri a liderului filialei judeţene Maramureş, a declarat că la viitorul congres al formaţiunii va fi "împrospătată structura naţională de conducere".
"Ne apropiem de congres, congres la care vom face un bilanţ la nivelul conducerii partidului şi în care vom reaşeza conducerea partidului la nivel naţional. Ştiţi probabil că, în urma fuziunii (cu UNPR - n.r.), un mare număr de foşti membri ai PDL au fost desemnaţi, nominalizaţi în conducerea naţională. Din păcate, foarte mulţi dintre ei nu mai activează, va trebui să împrospătăm structura naţională de conducere, pentru că între timp au apărut şi rezultatele alegerilor ce legitimează cel mai mult prezenţa în conducerea naţională, în funcţie de rezultatele obţinute în alegerile legislative", a precizat Băsescu.
El a spus că alegerile europarlamentare şi prezidenţiale de anul viitor vor solicita partidul să intre într-o competiţie strânsă alături de alte formaţiuni politice.
Prezent în sală ca invitat, vicepreşedintele PNL Maramureş, Gavril Ropan (ex-PDL), a subliniat că succesul dreptei politice la următoarele alegeri ar putea avea loc doar printr-o unificare de forţe.
"Trebuie să ne unim, trebuie să devenim o forţă politică. (...) Doar printr-o unificare a dreptei am putea avea de câştigat la următoarele alegeri, în următoarea campanie electorală. Eu cred că, dacă această unificare nu se întâmplă, nu putem câştiga la următoarele alegeri", a susţinut Gavril Ropan.
Traian Băsescu a precizat, în context, că acest proces de unificare a dreptei în perspectiva alegerilor viitoare ar fi unul complex, dar nu imposibil. El a vorbit şi despre o eventuală "scindare" a PSD prin plecarea mai multor parlamentari spre Partidul Pro România, al fostului premier Victor Ponta, făcând posibilă apariţia pe eşichierul politic a două partide de stânga. AGERPRES/(A - autor: Leontin Cupar, editor: Andreea Rotaru, editor online: Daniela Juncu)
