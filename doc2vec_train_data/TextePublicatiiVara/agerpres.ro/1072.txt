Destinul fiecărui om începe cu educaţie, iar roadele acesteia se văd ca efect al pregătirii profesionale a celor care o aplică instituţional şi al inserţiei sociale de succes a celor care un timp din existenţa lor s-au aflat în şcoală pentru a învăţa, a declarat marţi ministrul Educaţiei Naţionale, Valentin Popa, cu prilejul Zilei Învăţătorului.
"În apropierea sfârşitului de an şcolar, fiecare dascăl din România se bucură de o sărbătoare dedicată profesiei pe care şi-a ales-o şi care consfinţeşte blazonul unei categorii sociale extrem de importante pentru progresul întregii ţări. Cu educaţia începe destinul fiecărui om şi roadele sale se văd ca efect al pregătirii profesionale a celor care o aplică instituţional şi al inserţiei sociale de succes a celor care un timp din existenţa lor biologică s-au aflat în şcoală pentru a învăţa. În anul Centenarului, trebuie să punem în relaţie data naşterii întemeietorului învăţământului în limba română, pedagogul Gheorghe Lazăr (5 iunie 1779), cu ziua declarată oficial drept sărbătoare a dascălilor din ţara noastră (5 iunie), deoarece cu 100 de ani înainte de Marea Unire, în anul 1818, spiritul naţional a fost sădit în zona educaţiei, locul unde a rodit cu fiecare generaţie care a trecut timp de două secole prin şcoala românească. Iată, aşadar, că în anul Centenarului Marii Uniri, Ziua Învăţătorului capătă simbolul României Mari, fiind o aspiraţie şi o împlinire deopotrivă, alăturând tradiţia autohtonă în educaţie influenţelor moderne, europene şi configurând un spaţiu educaţional deschis, de factură europeană", a afirmat reprezentantul MEN.
Demnitarul i-a felicitat pe dascăli pentru eforturile pe care le fac de a pune în practică politicile educaţionale.
"În acest context de sărbătoare a şcolii româneşti, vă rog să primiţi aprecierile mele pentru toate eforturile pe care le faceţi pentru a pune în operă politicile educaţionale pe care le susţine Ministerul Educaţiei Naţionale, determinând motivaţia elevilor pentru cunoaştere şi pentru integrarea lor eficientă pe piaţa muncii. Vă doresc putere de muncă, pentru ca aspiraţiile profesionale care vă definesc să vă particularizeze destinul de dascăli, astfel încât conştiinţa că sunteţi creatorii României de mâine să vă susţină demersurile personale de înnoire permanentă, în zona inovaţiei didactice", a susţinut Popa.
De asemenea, acesta le-a urat sănătate, împliniri şi "o stare de satisfacţie profesională" care să le motiveze toate demersurile pedagogice, spre "atingerea standardelor înalte" în profesia pe care o practică. AGERPRES/(AS - autor: Roberto Stan, editor: Georgiana Tănăsescu, editor online: Gabriela Badea)
