Omul de afaceri Ovidiu Tender a declarat luni, la Instanţa supremă, că i-a oferit Alinei Bica, fostă şefă a DIICOT, cadouri de ziua ei constând într-un ceas Rolex, în valoare de 5.000 de euro, şi o poşetă "de câteva mii de euro", după ce ea s-a oferit să îl ajute cu dosarul "RAFO - Carom", în care era trimis în judecată.
Ovidiu Tender, aflat în prezent în închisoare unde execută o pedeapsă de 12 ani şi şapte luni primită în dosarul "RAFO - Carom", a fost audiat de magistraţii Instanţei supreme, în calitate de martor-denunţător, în dosarul în care Alina Bica este judecată alături de fostul ministru Adriean Videanu.
Tender a relatat că Alina Bica, cea care întocmise rechizitoriul în dosarul "RAFO - Carom", i-a promis că îl va ajuta, după ce ea a devenit şefă la DIICOT, în sensul în care va cere o pedeapsă cu suspendare în timpul judecării procesului la Tribunalul Bucureşti.
În schimbul acestui ajutor, Tender a spus că i-a oferit cadouri Alinei Bica de ziua ei, respectiv un ceas Rolex şi o poşetă.
"I-am făcut cadouri de ziua ei, un ceas Rolex, cred, care costa 5.000 de euro, şi o poşetă - de câteva mii. A fost o plăcere pentru mine să îi dau cadouri, pentru că s-a oferit să mă ajute. Cred că ea s-a oferit să mă ajute pentru că se ştia culpabilă. Cred că Alina Bica a fost butonul cuiva şi a fost obligată să îmi facă dosarul. Este omeneşte să ajuţi un om pe care l-ai nenorocit, ştiind că nu este vinovat. (...) Ceea ce îmi amintesc este că ceasul dat Alinei Bica l-am cumpărat de la Paris. Nu îmi amintesc dacă eu i-am oferit cadourile. Soţia mea mi-a spus că ceasul şi poşeta au ajuns la Alina Bica. Din câte îmi amintesc, soţia mi-a spus că ceasul Rolex l-a văzut la mâna surorii Alinei Bica", a precizat Tender.
Fosta şefă a DIICOT a părăsit România şi se află în Costa Rica, ea fiind condamnată în două dosare penale, însă deciziile nu sunt definitive.
Astfel, în noiembrie 2016, ea a fost condamnată de Instanţa supremă la patru ani de închisoare cu executare pentru săvârşirea infracţiunii de favorizarea făptuitorului. În acelaşi dosar, fostul ministru Adriean Videanu a fost achitat pentru complicitate la abuz în serviciu.
De asemenea, în ianuarie 2017, Alina Bica a primit trei ani şi şase luni de închisoare cu executare, pentru săvârşirea infracţiunii de favorizarea făptuitorului, în legătură cu intervenţii pentru clasarea unui dosar în care era implicat omul de afaceri Horia Simu. AGERPRES/(AS - autor: Eusebi Manolache, editor: Andreea Rotaru, editor online: Anda Badea)
