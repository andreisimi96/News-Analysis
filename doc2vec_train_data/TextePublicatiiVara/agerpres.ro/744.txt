Bicicleta britanicului Chris Froome, recentul câştigător al Turului Italiei, a fost controlată de şase ori în timpul competiţiei, a indicat vineri Uniunea Ciclistă Internaţională, care a făcut din lupta împotriva fraudei tehnologice una din priorităţile sale, scrie AFP.
Bicicleta lui Froome a fost controlată cu ajutorul unei camere cu raze X, mai ales la finalul etapei a 19-a, câştigată de britanic după ce a atacat cu 80 km înaintea liniei de sosire.
Un alt britanic, Simon Yates, care a pierdut tricoul roz în acea etapă, a avut bicicleta controlată de 11 ori.
În total, comisarii UCI au controlat cu raze X bicicletele a 58 de concurenţi şi au efectuat de asemenea 1.440 de controale cu ajutorul unor tablete magnetometrice, nefiind detectat nimic anormal.
UCI poate folosi de asemenea camere termice, cum a procedat mai ales la Turul Franţei din 2016.
AGERPRES (editor: Mircea Lazaroniu, editor online: Ada Vîlceanu)
