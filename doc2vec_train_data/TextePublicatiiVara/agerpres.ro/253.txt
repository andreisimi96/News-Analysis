Acţiuni de refacere a marcajelor montane, de ecologizare a traseelor şi a spaţiilor de campare vor fi realizate în intervalul mai - septembrie în munţii Bucegi, informează Asociaţia Montană Carpaţi (AMC), care invită persoanele interesate să se implice în calitate de voluntari.
"Cu ajutorul voluntarilor, în cadrul proiectului 'Muntele pentru toţi. Toţi pentru munte' vor fi refăcute marcajele montane de pe aproximativ 200 km de trasee de turism din munţii Bucegi, vor fi realizate acţiuni de ecologizare a traseelor şi a spaţiilor de campare, precum şi activităţi de informare şi educare a turiştilor. În plus, va fi creată o aplicaţie pentru dispozitive mobile, cu ajutorul căreia turiştii vor putea semnala în timp real problemele de mediu şi infrastructură constatate pe traseele montane (deteriorări ale marcajelor, ale elementelor de semnalistică şi siguranţă, prezenţa deşeurilor nedegradabile)", informează asociaţia prin intermediul unui comunicat.
Vor fi organizate acţiuni de remarcare a traseelor ce pornesc din Sinaia, Buşteni, Azuga, Predeal, Râşnov, Bran, Valea Simonului şi Valea Bângălesei. Toţi cei interesaţi să se implice în calitate de voluntari în aceste acţiuni sunt invitaţi să se alăture. Înscrierile se fac prin intermediul formularului de pe site-ul asociaţiei: http://www.asociatiacarpati.ro/voluntariat .
Iniţiativa este menită să sprijine turismul durabil în munţii Bucegi şi să crească implicarea publicului în acţiuni de protejare a mediului natural. Proiectul se va desfăşura în colaborare cu serviciile publice de salvamont din judeţele Prahova, Dâmboviţa şi Braşov, Administraţia Parcului Natural Bucegi, administraţiile unităţilor administrativ-teritoriale din zonă şi cu alte organizaţii neguvernamentale de profil.
Fondată de un grup de iubitori ai muntelui şi ai naturii, Asociaţia Montană Carpaţi sprijină dezvoltarea durabilă a turismului montan din România şi urmăreşte informarea şi educarea populaţiei cu privire la importanţa respectării patrimoniului montan şi a mediului înconjurător. De zece ani, asociaţia contribuie la dezvoltarea şi întreţinerea infrastructurii montane a României, organizează ateliere de iniţiere în activităţi montane şi realizează programe de educaţie montană şi pentru mediu adresate publicului larg, se mai arată în comunicat. AGERPRES/(AS - autor: Irinela Vişan, editor: Florin Marin, editor online: Irina Giurgiu)
