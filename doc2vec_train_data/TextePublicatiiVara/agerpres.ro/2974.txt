Preşedintele Comisiei parlamentare pentru relaţia cu UNESCO, Ionel Palăr, afirmă că solicitarea de amânare a introducerii Roşiei Montane pe lista Patrimoniului UNESCO, până la finalizarea litigiului internaţional, este o desconsiderare a valorilor naţionale.
"Atât PNL, cât şi eu personal am susţinut ca Roşia Montană să fie inclusă în patrimoniul mondial şi este inimaginabil cum un guvern poate lucra împotriva intereselor propriei ţări. Guvernul Dăncilă a sfidat expertiza specialişti români şi străini, iar solicitarea de amânare a introducerii Roşiei Montane pe lista Patrimoniului UNESCO, până la finalizarea litigiului internaţional, este o desconsiderare a valorilor naţionale unicat, recunoscute şi apreciate la nivel mondial. Discuţiile pe acest subiect au fost lungi şi au arătat inclusiv surprinderea faţă de o situaţie greu de înţeles", spune Palăr într-un comunicat transmis, luni, AGERPRES.
El subliniază că Guvernul Dăncilă a transformat Roşia Montană dintr-un obiectiv de patrimoniu UNESCO într-un veşnic subiect de dispută.
"Retragerea dosarului Roşia Montană, obiectiv ce urma să fie inclus în Patrimoniul Mondial UNESCO, ca urmare a deciziei Guvernului Dăncilă, a creat o situaţie incalificabilă la cea de a 42-a sesiune a Comitetului pentru Patrimoniul Mondial UNESCO de la Bahrain. Guvernul României a călcat în picioare întreaga muncă a specialiştilor care au realizat un dosar articulat, apreciat de experţii ICOMOS, organism ce analizează dosarele pentru UNESCO, şi care au recomandat includerea Roşiei Montane atât în Lista Patrimoniului Mondial, cât şi în lista monumentelor de patrimoniu aflate în pericol. Într-o acţiune fără precedent, îndreptată practic împotriva intereselor României, Guvernul Dăncilă a propus retragerea dosarului Roşia Montană, decizie care a pus Comitetul pentru Patrimoniul Mondial UNESCO într-o situaţie extrem de delicată, în condiţiile în care organismul funcţionează cu respectarea principiului suveranităţii statelor semnatare", arată liberalul.
El menţionează că, din fericire, Comisia UNESCO a recomandat monitorizarea sitului şi cooperarea statului român cu organismele internaţionale, astfel încât România va avea obligativitatea conservării acestui obiectiv, mai ales că există "temeri serioase că neimplicarea statului va duce la degradarea minelor romane, aşa cum au avertizat şi specialiştii ICOMOS".
"O revenire a României cu solicitarea de includere pe lista UNESCO se va putea face şi înainte de finalizarea litigiului internaţional. Cert este că România a pierdut o oportunitate pentru care alţii se luptă, iar românii trebuie să ştie că Guvernul Dăncilă acţionează împotriva lor şi acasă, în România, şi în afara graniţelor ţării. Mai mulţi delegaţi ai ţărilor participante şi-au manifestat surprinderea faţă de această poziţie contrară a Guvernului, ce contravine intereselor patrimoniului românesc", mai declară deputatul Ionel Palăr.
Comitetul Patrimoniului Mondial a decis luni, la Manama, în Bahrain, că propunerea Guvernului României, de a amâna înscrierea Peisajului Cultural Minier de la Roşia Montană în lista UNESCO, este una întemeiată şi raţională, având în vedere interesele statului român.
Ministrul Culturii şi Identităţii Naţionale, George Ivaşcu, a precizat că Guvernul a solicitat amânarea, nu retragerea dosarului la UNESCO, până la soluţionarea litigiului în dosarul de arbitraj. AGERPRES/(AS - autor: Florentina Peia, editor: Georgiana Tănăsescu, editor online: Ada Vîlceanu)
