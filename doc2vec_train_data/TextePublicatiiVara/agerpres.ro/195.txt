Doar trupele guvernului sirian trebuie să fie prezente la frontiera de sud a Siriei, care se învecinează cu Iordania şi Israel, a declarat luni ministrul de externe al Rusiei, Serghei Lavrov, informează Reuters şi RIA Novosti.
Insurgenţii sirieni stăpânesc teritorii în această zonă şi atacuri aeriene intensive întreprinse luna aceasta de Israel în Siria au fost alimentate de ceea ce Israelul a calificat a fi o rachetă iraniană trasă din zonă asupra Înălţimilor Golan.
Rusia şi Iran sunt aliaţi apropiaţi ai preşedintelui sirian Bashar al-Assad.
"Fără îndoială, retragerea tuturor forţelor non-siriene trebuie să fie realizată pe o bază mutuală, aceasta trebuie să fie reciproc avantajos", a declarat Lavrov în timpul unei conferinţe comune, susţinute la Moscova, cu omologul său mozambican Jose Condungua Pacheco, precizează Reuters.
"Această acţiune trebuie să continue, iar rezultatul ei trebuie să fie acela că reprezentanţi ai armatei Republicii Arabe Siriene să se afle la frontiera Siriei cu Israelul", a spus Lavrov.
Organizaţia non-guvernamentală Observatorul Sirian pentru Drepturile Omului (OSDO) a raportat mişcări ale armatei siriene în sud, iar mass-media de stat au informat despre fluturaşi aruncaţi în zone ale insurgenţilor care îi îndeamnă să accepte regimul de la Damasc, două semne care arată că o ofensivă militară ar putea avea loc.AGERPRES/(AS - editor: Adriana Matcovschi, editor online: Ada Vîlceanu)
