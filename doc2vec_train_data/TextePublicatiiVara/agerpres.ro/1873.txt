Omniprezent, rapperul american Kanye West a lansat vineri al doilea său album în decurs de câteva săptămâni împreună cu artistul şi protejatul său Kid Cudi, intitulat 'Kids See Ghosts', care prezintă o viziune mai sumbră asupra vieţii şi a angoaselor sale, relatează AFP.
La 1 iunie Kanye West lansa cel de-al 8-lea său album de studio 'Ye', o viziune introspectivă asupra stărilor sale de insecuritate ce cuprinde şapte piese, ce părea mai puţin ambiţios decât producţiile sale discografice din urmă cu un deceniu.
După un an de tăcere creativă, Kanye West care este un obişnuit al polemicilor şi-a făcut revenirea pe scena mediatică în aprilie devenind una din rarele celebrităţi afro-americane, care şi-a declarat public susţinerea faţă de preşedintele republican Donald Trump.
'Ye' afişează o sonoritate 'soul' cu reminiscenţe ale debuturilor lui West, însă 'Kids See Ghosts' relevă sonorităţi electro-psihedelice ale talentatului artist Kid Cudi, care se adaugă strofelor sumbre ale cântăreţului în vârstă de 41 de ani.
Piesa 'Freeee (Ghost Town Part 2)' deschide albumul cu un citat al militantului pan-african din secolul XX Marcus Garvey înainte ca duetul de rapperi să proclame fiecare că a găsit pacea.
Albumul se încheie cu un cântec inspirat din piesa 'Burn the rain' a lui Kurt Cobain, un riff de chitară acustică difuzat în cadrul documentarului 'Montage of Heck' despre regretatul lider al trupei Nirvana.
Foarte ancorat în actualitate, Kanye West a inserat şi câteva cuvinte în onoarea deţinutei Alice Marie Johnson, care a făcut 22 de ani de închisoare pentru o infracţiune fără violenţă. Kim Kardashian, soţia lui Kanye West, a pledat cauza acesteia pe lângă preşedintele Donald Trump, care i-a semnat joi graţierea.AGERPRES/(AS - editor: Mihaela Nicolaescu, editor online: Anda Badea)
