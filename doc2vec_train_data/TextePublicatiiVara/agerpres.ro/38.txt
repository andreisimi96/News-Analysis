Inspectorii Direcţiei Sanitare Veterinare şi pentru Siguranţa Alimentelor (DSVSA) Bucureşti au aplicat amenzi în valoare de 32.200 de lei unor operatori economici ce desfăşoară activităţi de comercializare a produselor animale şi non-animale în incinta Halelor Centrale Obor, a anunţat, vineri, într-un comunicat, Autoritatea Naţională Sanitară Veterinară şi pentru Siguranţa Alimentelor (ANSVSA).
Potrivit sursei citate, în cursul dimineţii de 25 mai, au fost efectuate 16 controale specifice, fiind aplicate 13 sancţiuni contravenţionale, conform prevederilor legale, cu modificările şi completările ulterioare, în valoare totală de 32.200 de lei. La acestea s-au adăugat două avertismente.
"În urma controlului documentar şi expertizării sanitare veterinare a produselor alimentare, a fost retrasă/confiscată de la comercializare cantitatea de 788,19 kg de produse de origine animală (SNCU) şi dirijată spre neutralizare. De asemenea, pentru deficienţele constatate s-a dispus suspendarea temporară a activităţii pentru un număr de şapte operatori economici, fiind emise în acest sens ordonanţe de suspendare temporară a activităţii (OSA)", se precizează în comunicatul Autorităţii.
Principalele neconformităţi constatate au fost: comercializarea directă către consumatorul final a produselor alimentare în spaţii neaprobate/neautorizate/neînregistrate sanitar veterinar, nerespectarea normelor sanitare veterinare şi pentru siguranţa alimentelor privind întreţinerea igienică a spaţiilor de producere, depozitare, precum şi a utilajelor şi ustensilelor de lucru folosite, nerespectarea normelor privind etichetarea produselor alimentare, comercializarea necorespunzătoare a cărnii de pasăre, nedemonstrarea trasabilităţii acesteia.
Totodată, având în vedere un grad de uzură avansat şi o stare de igienă şi de întreţinere necorespunzătoare, a fost dispusă măsura indisponibilizării unui număr de 12 mijloace/cărucioare utilizate la recepţia şi transportul produselor alimentare.
DSVSA Bucureşti precizează că va monitoriza asigurarea unui nivel înalt de protecţie a vieţii şi sănătăţii publice, precum şi a siguranţei produselor alimentare pe toată perioada mini-vacanţei de Rusalii, cât şi din intervalul 1 - 3 iunie. AGERPRES/(AS - autor: Daniel Badea, editor: Oana Tilică, editor online: Ada Vîlceanu)
