România participă cu un lot formant din 13 sportivi la Campionatele Mondiale de gimnastică aerobică programate în perioada 1-3 iunie la Guimaraes, în Portugalia, anunţă Federaţia Română de Gimnastică (FRG) pe pagina oficială de Facebook.
Lotul României este format din Dacian Barna, Gabriel Bocşer, Mihai Popa, Marian Brotei, Andreea Bogati, Andreea Darie, Mădălina Cioveie, Denisa Ganea, Isabela Dumitraşcu, Flavia Sentea, Sandra Dincă, Steliana Stoenescu şi Cristina Nedelcu. Din delegaţie mai fac parte Cristina Dulgheroiu (antrenor), Alina Drăgan (arbitru), Cristiana Spînu (arbitru), Carmencita Constantin (şef de delegaţie) şi Maria Fumea (membru Comitet Tehnic).
Tot în oraşul portughez Guimaraes au avut loc şi Campionatele Mondiale de gimnastică aerobică pentru juniori în perioada 25-27 mai. România a încheiat competiţia cu 1 medalie de argint şi 5 de bronz (1 de bronz la categoria de vârstă 12-14 ani şi 1 de argint şi 4 de bronz la categoria 15-17 ani).
AGERPRES (AS-autor: Marius Ţone, editor: Mihai Ţenea, editor online: Anda Badea)
Sursa foto:  Federația Română de Gimnastică /Facebook
