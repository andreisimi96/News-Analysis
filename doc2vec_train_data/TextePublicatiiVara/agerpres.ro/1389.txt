Vicepremierul Paul Stănescu a declarat miercuri, la Constanţa, referitor la mitingul PSD ce va fi organizat pe 9 iunie, la Bucureşti, că trebuie "să se audă şi vocea celor care susţin democraţia", menţionând că toată lumea trebuie să respecte legea.
"Cred că trebuie să se audă şi vocea celor care susţin în România democraţia, şi nu Securitatea. (...) Am văzut cu toţii toate abuzurile care se întâmplă, care s-au întâmplat şi probabil că se întâmplă şi în continuare, lucruri care probabil nu s-au întâmplat nici pe vremea lui Stalin, cred. Nici pe vremea lui Stalin cred că nu s-au întâmplat asemenea lucruri şi vă spun din experienţa mea foarte scurtă la nivelul administraţiei centrale atât ca senator, dar şi ca ministru lucrurile din punctul meu de vedere - şi nu dezvolt acest lucru - nu sunt în regulă deloc. Cred că trebuie să trăim într-o ţară normală, eu cred că toată lumea trebuie să respecte legea, cine nu respectă legea să se ducă acolo unde îi e locul, dar nu toţi oamenii sunt hoţi în această ţară, nu există aşa ceva", a spus Stănescu, într-o conferinţă de presă organizată cu prilejul semnării a două contracte de finanţare cu fonduri europene.
El a afirmat, totodată, că, după anul 2000, nu cei care au fost la guvernare au avut "puterea".
"Trebuie să avem demnitate şi să terminăm odată cu toate abuzurile care se întâmplă în această ţară, din păcate. Vă mai spun ceva, cred că cel puţin din 2000, din păcate nu guvernele, nu cei care au fost vremelnic şi au avut guvernarea au avut puterea, numai guvernarea, puterea cred că a fost în altă parte şi nu se poate aşa ceva într-o democraţie cum suntem şi noi, astăzi, vrem să fim o ţară la fel ca toate celelalte ţări din Uniunea Europeană", a adăugat vicepremierul.
Liderul social-democraţilor, Liviu Dragnea, preşedinte al Camerei Deputaţilor, a anunţat pe 4 iunie organizarea la Bucureşti, pe data de 9 iunie, de la ora 20,00, a unui miting "împotriva abuzurilor de mai mult timp" şi a încălcării principiilor statului de drept.
Decizia a fost luată de Comitetul Executiv Naţional al PSD, iar la miting sunt aşteptate, potrivit lui Dragnea, "sute de mii de persoane". AGERPRES/(AS - autor: Nona Jalbă, editor: Diana Dumitru, editor online: Ada Vîlceanu)
