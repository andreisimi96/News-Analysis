Clubul englez de fotbal Chelsea a anunţat joi suspendarea proiectului său de a construi un stadion de 60.000 de locuri, din cauza unui "climat nefavorabil investiţiei", relatează presa internaţională.
"Chelsea Football Club anunţă astăzi că a suspendat noul său proiect de stadion. Nu vor exista alte activităţi de concepţie şi planificare", a scris gruparea londoneză pe site-ul său.
"Clubul nu a fixat un termen pentru reexaminarea deciziei sale", a indicat recenta câştigătoare a Cupei Angliei.
După ce nu a reuşit să construiască un stadion nou pe un alt sit, Chelsea intenţiona să reconstruiască arena sa, Stamford Bridge, în 2021.
Clubul primise aprobarea autorităţilor locale şi au fost prevăzute compensaţii pentru proprietarii din zonă, care ar fi fost afectaţi de construirea noii incinte.
Un conflict cu o familie care locuieşte într-o casă din preajma stadionului a făcut ca proiectul să aibă întârzieri importante, iar costul noii incinte a crescut la circa un miliard de lire sterline.
Clubul este proprietatea miliardarului rus Roman Abramovici, care aşteaptă în continuare prelungirea vizei sale pentru Marea Britanie, după ce viza sa precedentă a expirat.
Problemele lui Abramovici cu viza vin în contextul tensiunilor diplomatice în creştere între Londra şi Moscova, după otrăvirea fostului spion rus Serghei Skripal la Salisbury.
După cum s-a anunţat, Abramovici a sosit luni în Israel şi a obţinut naţionalitate israeliană.
Chelsea se confrunta cu incertitudinea legată de stadionul pe care ar fi urmat să joace în perioada în care Stamford Bridge ar fi fost reconstruit.
Capacitatea Stamford Bridge (41.631 de locuri) este departe de cea a Emirates Stadium a lui Arsenal (59.867), în acest moment cel mai mare stadion al unui club londonez. Când va fi gata, noul stadion al lui Tottenham Hotspur va putea primi aproximativ acelaşi număr de spectatori. West Ham United încearcă să obţină dreptul de a utiliza cele 66.000 de locuri ale London Stadium. "Ciocănarii" au deocamdată autorizaţie pentru doar 57.000 de spectatori.
AGERPRES (autor: Mircea Lazaroniu; editor: Adrian Drăguţ, editor online: Anda Badea)
