Fotbaliştii, clubul Real Madrid şi fanii au celebrat câştigarea Ligii Campionilor pentru a 13-a oară şi pentru a 3-a oară consecutiv, dar în mijlocul bucuriei generale, Cristianoi Ronaldo a atras toată atenţia asupra sa când a dat de înţeles că ar putea părăsi campioana Europei, relatează Reuters.
Florentino Perez, preşedintele lui Real Madrid, a opinat că anunţul lui Cristiano Ronaldo nu trebuia să intervină chiar în noaptea câştigării finalei de la Kiev: ''Fiecare are dreptul de a spune ce vrea, dar cel mai important lucru într-o zi ca asta este clubul şi toţi vom sărbători, pentru că lumea mereu a vorbit de el (Ronaldo) şi nu s-a întâmplat nimic. Sunt încântat că Ronaldo are cinci victorii în Liga Campionilor, ca şi mine. Nu se pune problema dacă rămâne sau nu, are un contract cu noi''. Contractul lui CR7 expiră în iunie 2021.
După finala de la Kiev, câştigată de Real Madrid cu 3-1 în faţa lui Liverpool, Ronaldo a făcut aluzie că ar putea pleca la finele acestui sezon : ''A fost frumos să joc la Real Madrid. Voi face un anunţ în curând''.
Portughezul a regretat apoi că a făcut remarca în loc să se bucure de succesul echipei: ''Am vorbit când nu trebuia, dar ceva se va întâmpla. Nu a fost timpul potrivit, dar am fost onest''.
Ziarul AS scrie că Ronaldo este nemulţumit de actualul contract, semnat în 2016, care îi aduce un salariu net de 22 milioane euro pe an, în timp ce Neymar primeşte 37 milioane de la PSG, iar Barca aproape i-a dublat salariul lui Messi, la 50 milioane euro.
AGERPRES/(editor Teodor Ciobanu,editor online: Simona Aruştei)
