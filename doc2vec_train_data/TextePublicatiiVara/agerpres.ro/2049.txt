Matei Vişniec a declarat luni, la lansarea volumului său - "Ultimele zile ale Occidentului" -, în cadrul Festivalului Internaţional de Teatru de la Sibiu, că în calitate de jurnalist se confruntă cu o cantitate enormă de "materie toxică", iar una dintre marile provocări ale prezentului este limbajul corect politic.
El a povestit cum s-a născut cel mai recent volum al său. "Este o carte de nuvele, pur şi simplu de proze scurte, mai scurte, mai lungi, care pot avea forma unor fabule filozofice, dar de fapt sunt născute dintr-o teribilă frustrare şi luptă pe care o am eu în Occident, în Franţa, unde trăiesc de ani de zile, (...) mai precis jurnalistul din mine se luptă cu scriitorul din mine", a punctat Vişniec.
Jurnalist la Radio France Internationale de aproximativ trei decenii, el a vorbit despre provocările actuale din meseria sa.
"Ca jurnalist sunt în faţa unor enorme cantităţi de materie toxică. Informaţiile pe care le prelucrez - sigur că sunt şi articole interesante - toate au ceva toxic. În spaţiul acesta al jurnalismului, o ştire este ceva care îţi dă un frison, care te revoltă sau ceva care îţi dă adrenalină. S-a hollywood-izat în orice caz foarte mult informaţia", a afirmat el.
Dramaturgul şi jurnalistul a spus că, în prezent, motivaţia din spatele majorităţii ştirilor este "dorinţa de a crea adrenalină, dorinţa de a crea spectacol".
"Ceea ce citesc în ultimii ani despre Occident aproape că mă exasperează", a declarat el, referitor la titlul celui mai nou volum pe care îl semnează.
El opinează că, probabil, în viitor, nivelul de încredere în Occident se va schimba.
"Occidentul nu îl vom vedea noi prăbuşindu-se, cred şi sper. Nu ne împiedică să ne spunem că trăim, poate, ultimele zile ale încrederii noastre totale în Occident, cum am avut-o mereu", a evidenţiat el în acest context.
Vişniec a spus că "Ultimele zile ale Occidentului" este, într-o măsură, şi rezultatul unui "pariu" personal.
"Ca jurnalist nu mai avea niciun sens să scriu. Dar oare literatura poate să se ocupe de subiecte atât de aride cum este acesta? Acesta a fost pariul. (...) Obiectivul meu numărul unu a fost într-un fel demolarea a ceea ce mi se pare insuportabil acum şi anume gândirea politică corectă", a detaliat Vişniec.
El a vorbit şi despre dimensiunile discursului "corect politic" în prezent. "Mi se pare un fel de ironie a sorţii să fi trăit în primii ani de viaţă în care m-am format într-o lume în care nu puteam să spun ce gândesc şi să-mi termin cariera într-o altă lume, pe partea cealaltă a Cortinei de Fier, în care nici acolo, în aceşti ultimi ani, parcă nu sunt lăsat sau simt că nu e bine să spun tot ce gândesc", a subliniat dramaturgul şi jurnalistul. AGERPRES/(A - autor: Oana Ghiţă, editor: Andreea Rotaru, editor online: Ada Vîlceanu)
