Scotland Yard a anunţat joi arestarea unui bărbat suspectat, potrivit presei britanice, că a transmis informaţii clasificate Chinei despre avionul de luptă F-35B, relatează AFP.
Bryn Jones, în vârstă de 73 de ani, fost angajat al fabricantului britanic de motoare Rolls-Royce, "a fost arestat după ce MI5 (serviciul britanic de informaţii interne) a primit notificări potrivit cărora informaţii clasificate în domeniul apărării ar fi putut fi transmise Beijingului", scrie tabloidul The Sun.
Potrivit ziarului, informaţiile clasificate se referă la avionul de luptă F-35B al producătorului american Lockheed Martin, la care a lucrat Rolls-Royce.
Scotland Yard a precizat că un bărbat a fost arestat marţi în Derbyshire (centrul Angliei) în baza Official Secrets Act, o lege care interzice divulgarea de secrete de stat sau de informaţii care ar putea ameninţa securitatea naţională.
Bărbatul, a cărui locuinţă a fost percheziţionată, a fost eliberat marţi seara, a spus poliţia, fără a preciza identitatea acestuia.
Potrivit profilului său de pe LinkedIn, Bryn Jones este un profesor care a fost invitat la Universitatea Aeronautică din Xian (centrul Chinei) şi a lucrat pentru Rolls-Royce în perioada 1968-2003.
F-35B, cu decolare şi aterizare verticală, urmează să înlocuiască Harrier G9 şi Tornado GR4 pentru a deveni principalul avion de luptă al forţelor britanice în următoarele trei decenii. AGERPRES/(AS - autor: Mihaela Moise, editor: Ionuţ Mareş, editor online: Gabriela Badea)
