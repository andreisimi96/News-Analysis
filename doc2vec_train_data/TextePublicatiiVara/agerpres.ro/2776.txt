Juan Carlos Osorio, selecţionerul echipei Mexicului, "este un geniu şi geniile fac lucrurile diferit", a declarat, luni, mijlocaşul Miguel Layun, la o zi după "triumful istoric" în faţa Germaniei (1-0), înregistrat duminică, pe stadionul Lujniki din Moscova, în Grupa F a Cupei Mondiale de fotbal din Rusia.
"Eu nu am înţeles niciodată criticile din jurul selecţionerului. Este dificil să-l vezi din exterior, dar când ştii ce face pentru acest grup... Să emiţi o judecată dură şi aspră, fără să trăieşti zi de zi cu noi, este fără fundament", a explicat jucătorul lui Porto.
Două înfrângeri marcante, cu Chile (0-7), la Copa America, şi cu Germania, la Cupa Confederaţiilor (1-4), au alimentat neîncrederea faţă de Osorio. Dar după victoria în faţa campionilor mondiali en titre , lucrurile au părut să fie date uitării.
"A fost o victorie istorică pentru noi toţi. Ne dă mari speranţe că poate fi începutul unei frumoase poveşti", a adăugat el.
Selecţionata Mexicului va mai juca în Grupa F cu Coreea de Sud şi Suedia. AGERPRES (autor: Vlad Constantinescu, editor: Mihai Ţenea, editor online: Irina Giurgiu)
