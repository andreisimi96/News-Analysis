Medicul Claudiu Stamatescu este noul medic al primei reprezentative de fotbal a României, pregătită de Cosmin Contra, în locul lui Laurenţiu Oproiu, potrivit site-ului Federaţiei Române de Fotbal.
Născut pe 22 februarie 1970, Claudiu Stamatescu are o vastă experienţă ca medic sportiv, activând la cluburile Extensiv Craiova (1998-2001), Al Ain din Emiratele Arabe Unite (2001-2002), Universitatea Craiova (2002-2005, 2006-2011), Al Ittihad din Arabia Saudită (2005-2006), ALRO Slatina (2011-2012), Petrolul Ploieşti (2012-2015).
De trei ani, acesta activează ca medic la Clubul Sportiv Universitatea Craiova.
Ca membru al staff-urilor medicale de la echipele la care a lucrat, Claudiu Stamatescu se poate mândri cu două Cupe ale României, titlul de campion al Emiratelor Arabe Unite, Cupa Campionilor Ţărilor Arabe şi Liga Campionilor Asiei.
Stamatescu, aflat în prezent cu echipa naţională în Austria, este licenţiat în asistenţă medicală în fotbal şi ultrasonografie.
România va juca joi un meci amical cu Chile, la Graz (ora 17,00), iar marţi va înfrunta Finanda la Ploieşti (20,30).
AGERPRES (AS/autor: Mihai Ţenea, editor: Vlad Constantinescu, editor online: Simona Aruştei)
