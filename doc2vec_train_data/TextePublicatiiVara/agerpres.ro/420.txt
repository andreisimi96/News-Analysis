* Percheziţiile declanşate de procurorii DIICOT în cinci judeţe şi în Bucureşti în domeniul afacerilor cu lemn vizează şi sediul societăţii Schweighofer Holzindustrie din Bucureşti şi fabricile acesteia din Sebeş şi Rădăuţi, au precizat, pentru AGERPRES, surse judiciare. Potrivit surselor citate, directori de la aceste fabrici de prelucrare a lemnului vor fi aduşi la audieri. De asemenea, sunt vizate Direcţiile Silvice din Suceava, Alba şi Hunedoara.
* Premierul Viorica Dăncilă a reiterat că există bani de salarii şi pensii, precizând că nu înţelege îngrijorarea şefului statului pe această temă, întrucât în legea bugetului, pe care a promulgat-o, sunt prevăzute fondurile necesare.
* Camera Deputaţilor a decis modificarea Legii statutului aleşilor locali, stabilind ca mandatul consilierilor, primarilor şi preşedinţilor consiliilor judeţene să nu înceteze de drept în cazul în care partidul pe listele căruia au candidat fuzionează cu alt partid.
* Deputaţii jurişti şi cei din Comisia de industrii au renunţat la obligativitatea vechimii de 15 ani în funcţii de conducere pentru preşedintele Consiliului Concurenţei.
* Camera Deputaţilor a adoptat, pe articole, un proiect de lege prin care se introduce un regim de detenţie la domiciliu pentru persoanele condamnate la până un an de închisoare, cu excepţia celor condamnate pentru fapte de violenţă, votul final fiind amânat o săptămână. Textul adoptat pe articole mai prevede şi scăderea a câte 20 de zile din pedeapsă pentru fiecare lucrare ştiinţifică sau fiecare invenţie şi inovaţie brevetate.
* Fostul ofiţer SRI Daniel Dragomir a afirmat la ieşirea din Parchetul General că a depus o plângere penală împotriva mai multor ofiţeri ai serviciilor de informaţii şi procurori, pe care îi acuză de activităţi abuzive şi ilegale.
* Comisiile juridică şi pentru egalitate de şanse din Senat au dat un raport comun de admitere pentru proiectul legislativ referitor la registrul automatizat naţional cu privire la autorii contravenţiilor şi infracţiunilor sexuale, de hărţuire sau asupra minorilor.
* Salonul de Carte Bookfest 2018, care reuneşte peste 150 de edituri şi are ca invitat de onoare SUA, a fost deschis la Romexpo. Cu această ocazie, preşedintele Klaus Iohannis a declarat că un eveniment dedicat cărţii reprezintă întotdeauna un prilej de bucurie pentru cititori, un semn de normalitate pentru cultura română, dar şi o dovadă a responsabilităţii faţă de tineri. AGERPRES/(autor: Florin Marin, editor: Mihai Simionescu, editor online: Ada Vîlceanu)
