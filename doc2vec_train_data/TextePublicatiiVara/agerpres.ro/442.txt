Procurorul general Augustin Lazăr va participa joi, la Bookfest, la lansarea lucrării "Protecţia juridică a patrimoniului cultural şi natural", la care a contribuit în calitate de coordonator.
Potrivit unui comunicat al PÎCCJ transmis miercuri AGERPRES, procurorul general al Parchetului de pe lângă Înalta Curte de Casaţie şi Justiţie, Augustin Lazăr, va participa joi, la ora 17,00, în cadrul Salonului Internaţional de Carte Bookfest (Pavilionul B2 al Romexpo) la lansarea lucrării de specialitate "Protecţia juridică a patrimoniului cultural şi natural", volum recent apărut la Editura Academiei Române şi Editura Universul Juridic, dedicat Centenarului Marii Uniri şi Anului european al patrimoniului cultural.
"Coordonată de Mircea Duţu, director al Institutului de Cercetări Juridice "Acad. Andrei Rădulescu" al Academiei Române, Augustin Lazăr, procuror general al Parchetului de pe lângă Înalta Curte de Casaţie şi Justiţie, şi domnul Ovidiu Predescu, consilier al procurorului general al Parchetului de pe lângă Înalta Curte de Casaţie şi Justiţie, avându-i coautori pe doamna procuror Elena Giorgiana Hosu, domnul Andrei Duţu şi domnul procuror Gheorghe Bocşan, lucrarea prezintă cadrul de reglementare şi jurisprudenţa în materie a instanţelor judecătoreşti din România", se menţionează în comunicat.
La lansare vor lua cuvântul Andrei Pleşu, fost ministru al Culturii, care a semnat "Un cuvânt de însoţire" al lucrării, Mircea Duţu, Augustin Lazăr şi Ovidiu Predescu, în calitate de moderator.
Aceasta este a treia carte apărută ca urmare a colaborării între Ministerul Public şi Institutul de Cercetări Juridice "Acad. Andrei Rădulescu" al Academiei Române, după "Apărarea mediului şi a fondului forestier prin Dreptul penal", coordonată de Augustin Lazăr şi Mircea Duţu şi apărută în 2016, şi "Ministerul Public - istorie şi perspective", coordonată de Augustin Lazăr, Mircea Duţu şi Ovidiu Predescu, ce a apărut în 2017.
De asemenea, la eveniment va fi prezent şi procurorul Daniel Oltean, din cadrul DIICOT - Serviciul teritorial Târgu Mureş, care a fost premiat în cadrul Galei UNITER ce s-a desfăşurat recent la Alba Iulia, pentru "Cea mai bună piesă românească a anului 2017", piesă intitulată "50 de secunde" şi care urmează să fie publicată la Editura UNITEXT a UNITER. AGERPRES/(AS - autor: Mihai Stoica, editor: Georgiana Tănăsescu, editor online: Ada Vîlceanu)
