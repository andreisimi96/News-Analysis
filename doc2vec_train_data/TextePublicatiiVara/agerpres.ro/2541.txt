Iniţiativa celor Trei Mări este ''o contribuţie regională europeană la legătura transatlantică'', a afirmat joi, la ''Black Sea and Balkans Security Forum'', consilierul prezidenţial pentru politică externă Bogdan Aurescu.
Aurescu a amintit că România va găzdui, în septembrie, un summit dedicat acestui proiect şi care are ca obiectiv şi elaborarea unei declaraţii politice pe această temă.
De asemenea, summitul îşi propune şi să demonteze prejudecăţi legate de iniţiativă, a arătat consilierul prezidenţial, punctând că respectivul proiect, ce reuneşte 12 ţări din regiunea mărilor Baltică, Neagră şi Adriatică, a fost descris uneori ca fiind "anti UE" sau un "instrument SUA creat pentru a naşte diviziuni în interiorul Uniunii Europene".
"Cred că România, în calitate de gazdă a următorului summit, este într-o poziţie bună pentru a demonta aceste argumente, pentru că avem, cred eu, o poziţie proeuropeană de necontestat, dar suntem şi susţinători fermi ai relaţiei transatlantice. Suntem o ţară care are un parteneriat strategic foarte puternic cu SUA", a punctat el.
Aurescu a amintit că obiectivul Iniţiativei celor Trei Mări este "dezvoltarea economică prin conectivitatea infrastructurii, în special pe axa Nord-Sud pe trei mari domenii - transport, energie şi digital". Dar, a adăugat consilierul prezidenţial, iniţiativa are ca scop şi întărirea legăturilor transatlantice.
"Credem că o prezenţă economică americană intensificată în regiune, în complementaritate cu o prezenţă militară consistentă a SUA, pe care o susţinem, va fi un catalizator al cooperării. (...) Definim iniţiativa ca fiind o contribuţie regională europeană la legătura transatlantică", a spus el.
Totodată, a menţionat Aurescu, dincolo de obiectivele economice, iniţiativa are şi implicaţii strategice şi a exemplificat domeniile energetic şi militar.
El a spus că Iniţiativa celor Trei Mări aspiră să creeze "condiţii favorabile pentru o piaţă de energie cu adevărat integrată, eliberată de influenţe politice externe", dar şi "mobilitatea militară".
"La nivel UE şi NATO, am ajuns la un acord că trebuie să facem paşi importanţi pentru a asigura o mai bună mobilitate a echipamentului trupelor pe axa Nord-Sud şi pe Flancul Estic în general (...). Avem nevoie să construim şi să întreţinem infrastructura, precum drumurile şi căile ferate, astfel încât iniţiativa să fie o platformă pentru conectivitate", a mai evidenţiat consilierul prezidenţial. AGERPRES/(A - autor: Oana Ghiţă, editor: Antonia Niţă, editor online: Gabriela Badea)
