Cancelarul conservator austriac Sebastian Kurz a declarat joi că guvernul său vrea să facă din ''lupta împotriva imigraţiei ilegale'' prioritatea viitorului mandat la preşedinţia Consiliului Uniunii Europene, pe care Viena o va asigura în a doua jumătate a anului, transmite AFP.
Declaraţia cancelarului Kurz survine după ce guvernul său, format din Partidul Poporului (OeVP, conservator) şi Partidul Libertăţii (FPOe, extremist de dreapta), a alimentat miercuri noi tensiuni în interiorul UE prin anunţul creării unei 'axe de voluntari' în dosarul imigraţiei ilegale, împreună cu Italia şi cu Uniunea Creştin-Socială (CSU) germană.
''Securitatea şi stabilitatea nu vin de la sine în Europa'', a afirmat joi Kurz, prezentând priorităţile viitoarei preşedinţii austriece, în parlamentul de la Viena. ''Acesta implică să punem în mod clar accentul asupra protecţiei frontierelor'', a adăugat cancelarul austriac.
Aceasta este raţiunea pentru care summitul UE ce va fi organizat în septembrie la Salzburg va fi dedicat ''subiectelor securităţii, protecţiei frontierelor şi luptei împotriva migraţiilor ilegale'', a menţionat Kurz.
Guvernul austriac vrea, în special, o întărire a Frontex (Agenţia Europeană pentru Poliţia de Frontieră şi Garda de Coastă) 'mai rapidă decât cea propusă de Comisia Europeană', care a fixat ca orizont 2021-2027.
La aproape trei ani de la începutul marelui val de refugiaţi din 2015-2016, problema migraţiei divizează profund Uniunea Europeană, pe fondul accederii la putere a partidelor populiste în Austria şi Italia.
Cancelarul german Angela Merkel, confruntat în tabăra sa conservatoare cu nemulţumirea în creştere a aliaţilor bavarezi din CSU, a recunoscut miercuri că politica în domeniul migraţiei constituie un ''test decisiv'' pentru viitorul Uniunii Europene. AGERPRES/(AS - autor: Irina Cristea, editor: Ionuţ Mareş, editor online: Gabriela Badea)
