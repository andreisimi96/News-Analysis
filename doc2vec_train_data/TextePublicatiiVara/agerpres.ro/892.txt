Prima doamnă a Statelor Unite ale Americii, Melania Trump, nu-l va însoţi pe soţul său Donald Trump la summitul G7 din Canada, la sfârşitul acestei săptămâni, şi nici la summitul de la Singapore cu liderul nord-coreean Kim Jong Un, pe 12 iunie, a anunţat duminică purtătoarea sa de cuvânt, relatează AFP.
"Ea nu va participa la G7 şi nu există niciun plan în acest stadiu pentru ca ea să meargă la Singapore", a declarat Stephanie Grisham.
Ultima apariţie publică a "Primei doamne" a avut loc la 10 mai, când l-a însoţit pe Donald Trump pentru a întâmpina foşti deţinuţi americani eliberaţi de Coreea de Nord.
De atunci, Melania Trump a suferit o intervenţie chirurgicală pentru o problemă de natură ''benignă'' la rinichi la Spitalul Militar Walter Reed din Bethesda, statul Maryland, în apropiere de Washington.
Fostul model sloven, în vârstă de 48 de ani, a fost internată pe 14 mai şi a fost spitalizată timp de cinci zile.
De atunci, lipsa de informaţii oferite de către Casa Albă a alimentat zvonuri despre o posibilă distanţare a Melaniei de preşedintele Trump.
I see the media is working overtime speculating where I am & what I'm doing.  Rest assured, I'm here at the @WhiteHouse w my family, feeling great, & working hard on behalf of children & the American people!
— Melania Trump (@FLOTUS) May 30, 2018
Melania Trump a ţinut ea însăşi să dezmintă unele zvonuri: "Sunt aici la Casa Albă împreună cu familia mea, mă simt foarte bine şi muncesc din greu pentru poporul american şi copii", a scris ea miercurea trecută într-un mesaj postat pe Twitter. AGERPRES/( AS - editor: Violeta Gheorghe, editor online: Gabriela Badea)
