Delegaţia Comisiei de la Veneţia s-a întâlnit cu judecători ai Curţii Constituţionale a României, context în care au solicitat precizări în legătură cu circumstanţele scrisorii adresate de CCR mai multor instituţii europene cu privire la presiunile exercitate asupra sa.
Potrivit unui comunicat al CCR, preşedintele Curţii Constituţionale a României, Valer Dorneanu, a avut luni o întâlnire de lucru cu delegaţia Comisiei Europene pentru Democraţie prin Drept (Comisia de la Veneţia), compusă din directorul Thomas Markert, Secretar al Comisiei de la Veneţia, Hanna Suchocka, Preşedinte de onoare al Comisiei de la Veneţia, Artemiza Chisca - şeful Diviziei Instituţii Democratice a Comisiei de la Veneţia, Kaarlo Tuori, membru al Comisiei de la Veneţia (Finlanda), Nicolae Esanu, membru supleant al Comisiei de la Veneţia (Republica Moldova), Jean-Claude Scholsem, membru supleant al Comisiei de la Veneţia(Belgia).
Sursa citată precizează că la întâlnire au participat, din partea Curţii Constituţionale, judecătorul Mona-Maria Pivniceru şi Simona-Maya Teodoroiu şi judecătorii Petre Lăzăroiu şi Daniel Marius Morar, precum şi Claudia-Margareta Krupenschi, prim-magistrat-asistent delegat, director al cabinetului preşedintelui, Senia Mihaela Constantinescu şi Benke Károly, magistraţi-asistenţi şefi.
"În cursul întrevederii s-au purtat discuţii referitoare, în esenţă, la unele aspecte de constituţionalitate care s-au ridicat pe parcursul procesului legislativ de elaborare a legilor de modificare şi completare a Legii 303/2004 privind statutul judecătorilor şi procurorilor, a Legii 304/2004 privind organizarea judiciară şi a Legii 317/2004 privind Consiliul Superior al Magistraturii", se notează în comunicat.
De asemenea, arată CCR, oaspeţii au solicitat precizări în legătură cu circumstanţele scrisorii adresate de către Curtea Constituţională Comisiei de la Veneţia, Secretarului Consiliului Europei şi Preşedintelui Conferinţei Curţilor Constituţionale Europene cu privire la presiunile exercitate asupra sa şi îndemnurile publice la nerespectarea deciziilor Curţii Constituţionale.
Săptămâna trecută, Curtea Constituţională a României a anunţat că a sesizat secretarul general al Consiliului Europei, Comisia de la Veneţia şi preşedintele Conferinţei Curţilor Constituţionale Europene în legătură cu atacurile virulente declanşate împotriva Curţii, prin care unii reprezentanţi ai unor autorităţi publice, precum şi ai unor partide parlamentare au discreditat şi delegitimat autoritatea instituţiei.
"Plenul Curţii Constituţionale a României, întrunit marţi, a hotărât, cu unanimitate de voturi, în prezenţa tuturor membrilor săi, sesizarea secretarului general al Consiliului Europei, a Comisiei Europene pentru Democraţie prin Drept (Comisia de la Veneţia) şi a preşedintelui Conferinţei Curţilor Constituţionale Europene în legătură cu atacurile virulente declanşate împotriva Curţii Constituţionale, prin care unii reprezentanţi ai unor autorităţi publice, precum şi ai unor partide parlamentare au discreditat şi delegitimat autoritatea acestei instituţii fundamentale a statului - garantul supremaţiei Constituţiei - fiind pusă sub semnul îndoielii obligativitatea deciziilor sale, fiind făcute chiar îndemnuri adresate populaţiei şi preşedintelui statului să nu respecte şi să nu pună în aplicare Decizia Curţii Constituţionale numărul 538 din data de 30 mai, privind cererea de soluţionare a conflictului juridic de natură constituţională între Ministrul Justiţiei, pe de o parte, şi preşedintele României, pe de altă parte, în principal, şi între Guvernul României şi preşedintele României, în subsidiar, cerere formulată de prim-ministrul Guvernului", se arăta într-un comunicat al CCR transmis AGERPRES.
Sursa citată precizează că plenul Curţii Constituţionale a considerat că "aceste acţiuni sunt de natură să pună în pericol democraţia, statul de drept şi funcţionarea justiţiei constituţionale". AGERPRES/(AS - autor: Mihai Stoica, editor: Mihai Simionescu, editor online: Anda Badea)
