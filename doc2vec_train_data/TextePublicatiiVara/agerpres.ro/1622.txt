Liderul senatorilor USR, Vlad Alexandrescu, a declarat, referindu-se la mitingul care va fi organizat sâmbătă, că PSD nu vede exercitarea unui drept garantat de Constituţie, ci impunerea unei obligaţii, "de a participa la mitingul unui partid".
"Constituţia garantează dreptul fiecărui cetăţean al României la întrunire, la manifestaţii, la mitinguri, la proteste, atâta vreme cât acestea sunt paşnice, şi, indiferent de opţiunea lui politică, orice cetăţean are dreptul de a protesta. Problema, din punctul nostru de vedere, este că PSD vede acest lucru ca fiind, mai degrabă, nu exercitarea unui drept, ci impunerea unei obligaţii, din câte am văzut în ultimele zile, obligaţia de a participa la mitingul unui partid. În ultimele zile am văzut sute de reclamaţii din toată ţara, s-a făcut şi un site în care se scriu toate aceste reclamaţii, despre şantaje şi abuzuri din partea liderilor locali PSD. Oameni care lucrează în administraţia publică sunt ameninţaţi cu concedierea dacă nu vor participa la mitingul de sâmbătă, bătrânii sunt ameninţaţi cu micşorarea pensiei, vor păţi tot felul de lucruri dacă nu vor veni sâmbătă la acest miting. Vorbim aici de lucruri foarte grave, cele mai multe, fiind, de fapt, infracţiuni. Şi atunci, ne întrebăm, şi eu, şi colegii mei de partid, dacă acest miting cumva nu e, de fapt, despre justiţie, ci pare să fie, mai degrabă, o demonstraţie de forţă. 'Pentru că putem', cum spunea un contemporan", a declarat Vlad Alexandrescu, joi, la RFI, întrebat despre mitingul anunţat de PSD pentru ziua de 9 iunie în faţa Guvernului.
Senatorul USR a adăugat că mitingul PSD pare "o demonstraţie de a arăta cine controlează administraţia, cine controlează şcolile, afacerile, ba chiar vieţile oamenilor".
"Liderii PSD conduc judeţele ca nişte baroni şi îi tratează pe oameni ca şi cum le-ar aparţine, vieţile, existenţele, serviciile lor. Şi eu cred că aceşti oameni nu merită să fie trataţi în felul acesta, merită mai mult decât atâta", a mai spus Alexandrescu. AGERPRES/ (A,AS - autor: Daniel Florea, editor: Mihai Simionescu, editor online: Ada Vîlceanu)
