Consumul gospodăriilor a avut cea mai importantă contribuţie la creşterea economiei româneşti în primul trimestru din acest an, comparativ cu perioada similară a anului trecut, în timp ce exportul a avut o contribuţie negativă pe fondul unei creşteri mai accentuate a importurilor, potrivit datelor Institutului Naţional de Statistică, publicate joi.
"Din punctul de vedere al utilizării PIB, creşterea s-a datorat, în principal: cheltuielii pentru consumul final al gospodăriilor populaţiei, al cărei volum s-a majorat cu 5,4%, contribuind cu 3,4% la creşterea PIB; formării brute de capital fix, al cărei volum s-a majorat cu 4,8%, contribuind cu 0,8% la creşterea PIB. O contribuţie negativă la creşterea PIB a avut-o exportul net (-0,6%), consecinţă a creşterii mai accentuate a volumului importurilor de bunuri şi servicii comparativ cu cel al exporturilor de bunuri şi servicii", precizează documentul citat.
În raportul publicat în urma consultărilor din martie de la Bucureşti cu autorităţile române, experţii Fondului Monetar Internaţional au atras atenţia că relaxarea fiscală orientată spre stimularea consumului într-un moment în care economia creşte solid ar putea agrava supraîncălzirea.
Potrivit datelor INS, produsul intern brut în primul trimestru al acestui an s-a menţinut, în termeni reali, la acelaşi nivel cu cel înregistrat în trimestrul precedent în timp ce, faţă de acelaşi trimestru din anul 2017, economia românească a înregistrat o creştere cu 4% pe seria brută şi cu 4,2% pe seria ajustată sezonier.
La creşterea PIB, în trimestrul I 2018 faţă de trimestrul I 2017, au contribuit aproape toate ramurile economiei, contribuţii pozitive mai importante având industria (+1%), cu o pondere de 23% la formarea PIB şi care a înregistrat o creştere a volumului de activitate cu 4,4%, comerţul cu ridicata şi cu amănuntul, repararea autovehiculelor şi motocicletelor; transport şi depozitare; hoteluri şi restaurante (+0,8%), cu o pondere de 20% la formarea PIB şi al căror volum de activitate s-a majorat cu 4,1%.
Pe date ajustate sezonier, produsul intern brut estimat pentru trimestrul I 2018 a fost de 222,726 miliarde de lei preţuri curente iar pe serie brută PIB estimat pentru trimestrul I 2018 a fost de 176,707 miliarde de lei preţuri curente.
Datele de la Statistică prezintă şi evoluţia economiei în fiecare trimestru din anul trecut, astfel: în trimestrul I 2017, comparativ cu trimestrul IV 2016, PIB a consemnat un avans de 2,4%, în trimestrul II, comparativ cu trimestrul precedent, creşterea a fost de 1,6%, în trimestrul III, comparativ cu trimestrul II, 2,2% şi în trimestrul IV, comparativ cu trimestrul III, 0,3%.
Evoluţia Produsul intern brut an pe an, arată că, pe serie brută, economia a crescut, în primul trimestru din 2017, cu 5,7%, în trimestrul doi cu 6,1%, în T3 cu 8,8%, iar în T4 cu 6,7%. Pe serie ajustată sezonier, în T1 2017 a fost înregistrată o creştere cu 5,9%, în T2 cu 6,1%, în T3 cu 8,4%, iar în T4 cu 6,6%.
În previziunile economice de primăvară publicate la începutul lunii mai, Comisia Europeană (CE) a menţinut estimările referitoare la creşterea economiei României în 2018, la 4,5%, iar pentru 2019 se aşteaptă la un avans de 3,9%.
Banca Mondială a anunţat recent că economia României va înregistra un avans de 5,1% în 2018, însă a avertizat că această creştere este peste potenţial. O creştere economică de 5% este preconizată şi de Fondul Monetar Internaţional, în timp ce Banca Europeană pentru Reconstrucţie şi Dezvoltare (BERD) estimează o creştere de 4,6% în 2018 şi de 4,2% în 2019.
Comisia Naţională de Prognoză indică o creştere a PIB de 6,1% în 2018, urmată de creşteri de 5,7% în 2019 şi 2020 şi de 5% în 2021.
În 2017, economia România a consemnat un avans de 6,9%, comparativ cu anul precedent, în 2016 a crescut cu 4,8%, cel mai înalt ritm de după 2008, iar în 2015 a avansat cu 3,9%. AGERPRES/(AS - autor: Andreea Marinescu, editor: Mariana Nica, editor online: Gabriela Badea)
