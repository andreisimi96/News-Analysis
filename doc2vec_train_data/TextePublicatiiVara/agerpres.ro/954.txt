Perechea română alcătuită din Irina Maria Bara şi Mihaela Buzărnescu s-a calificat, luni, în sferturile de finală ale probei feminine de dublu la Roland Garros, al doilea turneu de Mare Şlem al anului, după 6-4, 6-3 cu americancele Jennifer Brady/Vania King.
Bara şi Buzărnescu s-au impus după o oră şi 28 de minute şi au realizat o performanţă în premieră pentru carierele lor. Buzărnescu reuşise să ajungă până în optimile probei de simplu la prima sa participare pe tabloul principal la Openul Franţei.
Americancele au început mai bine şi au condus cu 2-0, dar Bara şi Buzărnescu au revenit şi au egalat, 2-2. La 3-3, româncele au reuşit un break decisiv, după care s-au impus cu 6-4 în primul set.
În actul secund, Brady şi King au câştigat primul ghem, dar apoi au urmat trei adjudecate de românce, ultimul după ce au salvat cinci mingi de break. Bara şi Buzărnescu au încheiat setul cu un ghem câştigat contra serviciului, pentru 6-3.
De remarcat că Brady şi King au fructificat doar una din cele opt şanse de break avute.
Bara şi Buzărnescu şi-au asigurat un cec de 76.000 de euro şi 430 de puncte WTA la dublu. Următoarele adversare vor fi Hao-Ching Chan (Taiwan)/Zhaoxuan Yang (China), favoritele numărul opt, care în optimi au trecut cu 6-2, 6-4 de perechea româno-spaniolă Sorana Cîrstea/Sara Sorribes Tormo.
AGERPRES (autor: Mihai Ţenea, editor: Vlad Constantinescu, editor online: Anda Badea)
