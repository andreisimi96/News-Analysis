Consulatul Regatului Unit din Sankt Petersburg s-a închis, a anunţat joi ambasadorul britanic în Rusia, Laurie Bristow, citată de agenţiile de presă ruse preluate de AFP. Acum câteva zile, acolo a avut loc ultima recepţie, cu ocazia aniversării reginei Elisabeta a II-a, a precizat el.
"Consulatul general a reprezentat Regatul Unit în nord-estul Rusiei timp de 26 de ani. Din nefericire, acest capitol al istoriei noastre a ajuns la final. Nu este alegerea noastră", a spus diplomatul.
Foto: (c) STRINGER / EPA
Rusia a ordonat închiderea consulatului după ce a fost acuzată de otrăvirea în Regatul Unit a fostului spion rus Serghei Skripal, reaminteşte AFP. Atacul cu agent neurotoxic Noviciok împotriva lui Skripal şi a fiicei acestuia, la Salisbury, pe 4 martie, a fost urmată de expulzarea de către Londra a 23 de diplomaţi ruşi. Măsuri similare au luat mai multe ţări europene, precum şi Statele Unite. Moscova a expulzat la rândul său un număr egal de diplomaţi occidentali şi a îngheţat contactele bilaterale cu partea britanică. AGERPRES/(AS - editor: Marius Hosu, editor online: Adrian Dădârlat)
