Preşedintele Klaus Iohannis participă miercuri la deschiderea Salonului Internaţional de Carte Bookfest şi îl primeşte, la Palatul Cotroceni, pe Prinţul Charles.
Potrivit agendei de lucru, şeful statului va participa de la ora 12,00 la deschiderea celei de-a XIII-a ediţii a Salonului Internaţional de Carte Bookfest, care are loc la Romexpo.
Tot miercuri, preşedintele Iohannis îl va primi, la ora 15,30, pe Prinţul Charles, cu care va avea convorbiri tete-a-tete.
Prinţul Charles a efectuat în martie anul trecut o vizită oficială în România, în cadrul căreia a fost primit de preşedintele Iohannis, care i-a acordat Ordinul Naţional "Steaua României" în Grad de Mare Cruce. Aceasta a fost cea de-a doua vizită oficială în România a Prinţului Charles.
Şeful statului l-a mai primit pe Prinţul Charles la Palatul Cotroceni pe 31 mai 2015 şi pe 29 mai 2016. AGERPRES/(AS - autor: Florentina Peia, editor: Georgiana Tănăsescu, editor online: Ada Vîlceanu)
