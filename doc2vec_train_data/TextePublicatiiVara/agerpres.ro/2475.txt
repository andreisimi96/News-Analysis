Aleksei Navalnîi, principalul opozant rus faţă de regimul lui Vladimir Putin, a anunţat că a fost eliberat după 30 de zile de detenţie, cu câteva ore înainte de festivităţile de deschidere a Cupei Mondiale de Fotbal-2018, care se desfăşoară în Rusia, informează AFP.
"Sunt din nou alături de voi, după o detenţie de 30 de zile. Sunt teribil de fericit să fiu în libertate", a notat Navalnîi pe contul său de Twitter.
Aleksei Navalnîi, care a împlinit 42 de ani în această nouă perioadă cât s-a aflat în detenţie, a fost condamnat de justiţia rusă pentru organizarea unei manifestaţii, cu două zile înainte de învestirea lui Vladimir Putin pentru un al patrulea mandat prezidenţial şi pentru nesupunere faţă de forţele de ordine.
Sub lozinca "El nu este ţarul nostru", Navalnîi i-a chemat în 5 mai pe susţinătorii săi să iasă în stradă. Mii de persoane au manifestat în numeroase oraşe ale Federaţiei Ruse.
Aleksei Navalnîi şi-a înteţit în ultimele luni manifestaţiile de protest pentru a face presiuni asupra Kremlinului, după ce fusese declarat ineligibil în alegerile prezidenţiale din 18 martie, câştigate fără nicio surpriză de Vladimir Putin. Aceste manifestaţii au atras numeroşi tineri, care distribuie intens pe reţelele sociale anchetele lui asupra corupţiei elitelor politice ruse.
În octombrie 2017, Navalnîi a mai stat 20 de zile în detenţie.
Pe reţeaua socială Instagram, opozantul a descris joi condiţiile detenţiei sale. "Toate celulele au fost renovate, grilajele vopsite. În locul găurilor din podea, au montat toalete", iar "mâncarea este mai bună decât într-un restaurant. Se pare că autorităţile nu exclud posibilitatea arestării pentru ebrietate în locuri publice a unor suporteri englezi beţi şi nu vor ca aceştia să denigreze reputaţia Rusiei", a estimat Navalnîi. "Dacă intenţionaţi să încălcaţi ordinea publică, grăbiţi-vă. După Cupa Mondială de Fotbal trăsura se va transforma în dovleac", a adăugat el.
Un decret semnat de preşedintele Vladimir Putin restrânge drastic dreptul ruşilor de a manifesta în tipul Cupei Mondiale de Fotbal-2018, care ar urma să înceapă joi, la orele 15:00 GMT. Astfel, evenimente publice non-sportive vor putea avea loc în oraşele-gazdă doar în locurile şi în intervalele de timp aprobate de autorităţi.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
