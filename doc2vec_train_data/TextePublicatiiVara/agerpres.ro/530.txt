Filmul românesc "Soldaţii. Poveste din Ferentari" (2017, regia: Ivana Mladenovic) a fost selectat de organizatorii israelieni ai festivalului Internaţional de film LGBT care va avea loc în perioada 31 mai - 9 iunie 2018 la Cinemateca din Tel Aviv şi va fi prezentat în premieră în Israel.
Pelicula va beneficia de două proiecţii la Cinemateca din Tel Aviv, în datele de 2 şi 5 iunie. Cu sprijinul ICR Tel Aviv, Adrian Schiop, protagonistul şi co-scenaristul filmului, va participa la festival şi la sesiunea de Q&A de după proiecţie, în perioada 1-3 iunie.
"Soldaţii. Poveste din Ferentari" spune povestea lui Adi, un antropolog în vârstă de 40 de ani, părăsit de curând de iubita lui, care se mută în Ferentari pentru a documenta un doctorat despre manele. Acolo îl întâlneşte pe Alberto, un rom sărac, fost puşcăriaş, care promite să îl ajute să cunoască cântăreţi. Destul de repede, cei doi încep o relaţie. Când banii se termină, amândoi se trezesc captivi într-un apartament în care se iubesc sincer şi se folosesc unul de altul.
Producţia a primit o menţiune specială din partea juriului celei de 18-a ediţii a Premios Sebastiane, secţiune a Festivalului de Film de la San Sebastian ce recompensează peliculele care reflectă cel mai bine valorile şi realităţile comunităţii Lesbian, Gay, Transgender, Bisexual şi Intersex (LGBTI). Pelicula a mai fost selectată în competiţii ale Filmfest Hamburg, Central and Eastern European Film Festival Luxemburg (CinEast), Reykjavik International Film Festival, Festivalul Internaţional de Film de la Salonic, CPH PIX şi "Bright Future" a Festivalului Internaţional de Film de la Rotterdam. În octombrie 2017, lungmetrajul a fost recompensat cu Prix Decouverte la cea de-a 32-a ediţie a Festivalului Internaţional de Film Francofon de la Namur.
"Soldaţii. Poveste din Ferentari" este adaptare liberă a romanului omonim scris de Adrian Schiop şi apărut la editura Polirom în 2013.
TLVFest -Festivalul Internaţional de Film LGBT este unicul festival de film de acest gen din Israel. În fiecare an, festivalul atrage tot mai mult public, iar tot mai mulţi jurnalişti, specialişti în cinematografie şi regizori îşi exprimă dorinţa de a participa la festival. De-a lungul timpului, festivalul s-a bucurat de prezenţa unor importante personalităţi şi activişti pentru drepturile comunităţii LGBT, precum Alan Cumming, Lea DeLaria, Bruce La Bruce, Wieland Speck (curator al Berlinale Panorama), Jay Brannan (Shortbus), Jamie Babbit, Angela Robinson (D.E.B.S.), Joey Arias, Cheryl Dunye (The Watermelon Woman), Mark Christopher (Studio 54), Alante KavaĂŻte (The Summer of Sangaile), Daniel Ribeiro (The Way He Looks).
Pe parcursul anului, TLV Fest organizează evenimente conexe precum TLVFest Movie Club, proiecţii de filme tematice care au loc lunar la Cinemateca din Tel Aviv, şi ateliere sau conferinţe pe tema drepturilor comunităţii LGBT, în vederea combaterii discriminării de orice gen şi a promovării toleranţei în societate.
TLVFest -Festivalul Internaţional de Film LGBT este organizat cu sprijinul Ministerului Culturii şi Sportului din Israel, Cinematecii din Tel Aviv şi Centrului LGBTQ. AGERPRES/(AS - autor: Mariana Ionescu, editor online: Simona Aruştei)
