Procurorii nu au coborât sub pragul de 1.400-1.500 de lei când au trimis un inculpat în judecată şi concluzia a fost ca pragul rezonabil să fie acela echivalent al unui salariu minim brut pe economie, a explicat Tudorel Toader, la Digi 24, cum s-a ajuns la propunerea înaintată în acest sens Comisiei speciale pentru legile justiţiei referitor la abuzul în serviciu.
"Am cerut de la Ministerul Public o situaţie statistică - am întrebat procurorul general, să ne dea în scris practica pe care o promovează atunci când trimit un inculpat în judecată pentru abuz -, la ce nivel minim se raportează. Am primit datele statistice, spunându-se că procurorii n-au coborât sub 1.400-1.500 de lei, ceea ce înseamnă că în practică acela a fost pragul apreciat de dânşii. Au apreciat că sub această sumă fapta nu are pericolul social necesar unei infracţiuni", a spus Toader.
El a adăugat că această sumă a fost combinată cu propunerile din dezbaterile asupra acestei legi şi s-a concluzionat ca pragul rezonabil să fie acela echivalent al unui salariu minim brut pe economie, adică 1.900 de lei.
"Este o propunere pe care noi am formulat-o şi am dat-o comisiei, care este iniţiator şi care înţeleg că mai avea alte 31 de propuneri. Ei au competenţa de a decide. Au ales una dintre ele, care a părut cea mai potrivită, cea mai adecvată standardului constituţional", a afirmat Toader.
Parlamentarii Comisiei speciale pentru legile justiţiei au modificat luni articolul 297 din Codul penal, referitor la abuzul în serviciu , adoptând un amendament al PSD conform căruia pragul pentru această infracţiune a fost stabilit la nivelul salariului minim brut pe economie.
Au fost înregistrate 13 voturi "pentru", şapte "împotrivă" şi o abţinere. AGERPRES/(AS - autor: Daniel Alexandru Florea, editor: Antonia Niţă, editor online: Ada Vîlceanu)
