Copia furată a unei scrisori cu o vechime de peste 500 de ani redactată de exploratorul italian Cristofor Columb despre descoperirea Lumii Noi a fost restituită joi Bibliotecii Vaticanului de către Statele Unite, informează DPA.
Ambasadoarea Statelor Unite la Vatican, Callista Gingrich, a înmânat manuscrisul oficialilor Bibliotecii Vaticanului, a confirmat un purtător de cuvânt al Sfântului Scaun pentru DPA.
Scrisoarea este una dintre cele câteva traduceri în latină ale raportului scris de Columb în 1493 regelui Ferdinand şi reginei Isabela a Spaniei, care i-au finanţat călătoria.
Potrivit unei declaraţii a Ambasadei americane, Vaticanul a dobândit documentul în anii 1920, însă în urmă cu şapte ani, Departamentul pentru Securitate Internă al SUA a primit informaţii potrivit cărora scrisoarea a fost înlocuită cu un fals.
Vaticanul a fost informat despre autenticitatea documentului, situaţie care a fost confirmată de experţi. Ulterior, documentul original a fost localizat în posesia unui notar din oraşul Atlanta, Robert Parsons.
Parsons spune că a cumpărat scrisoarea de la un comerciant de cărţi rare din New York în 2004, fără să ştie că era vorba de un document furat.
După moartea notarului, văduva sa a fost de acord să restituie manuscrisul.
Potrivit Ambasadei SUA, alte două copii furate ale scrisorii lui Columb redactate în latină au fost recuperate de autorităţile americane în ultimii ani şi restituite bibliotecilor din Florenţa (Italia) şi Barcelona (Spania). AGERPRES/(AS-autor: Simona Tatu, editor: Mihaela Nicolaescu, editor online: Gabriela Bada)
