Prim-ministrul Viorica Dăncilă, aflată în vizită oficială în Portugalia, a afirmat, în contextul semnării unui memorandum între Institutul ''Horia Hulubei'' şi Fundaţia Champalimaud, că extinderea parteneriatului româno-portughez privind cercetarea se bucură de tot sprijinul Guvernului.
Potrivit unui comunicat al Guvernului, transmis joi AGERPRES, Viorica Dăncilă a vizitat miercuri sediul Fundaţiei Champalimaud din Lisabona, unul dintre cele mai prestigioase centre de cercetare din Europa.
Executivul precizează că vizita a avut loc în contextul semnării memorandumului de înţelegere în domeniul cercetării ştiinţifice între Institutul Naţional de Cercetare-Dezvoltare pentru Fizică şi Inginerie Nucleară "Horia Hulubei" din România şi Fundaţia Champalimaud.
Cu această ocazie, premierul Dăncilă a declarat că "semnarea documentului de cooperare dintre cele două instituţii de renume contribuie la extinderea parteneriatului româno-portughez pe palierul activităţilor de cercetare şi inovare, care se bucură de tot sprijinul Guvernului României", se mai arată în comunicat. AGERPRES/(AS - autor: Mădălina Cerban, editor: Georgiana Tănăsescu, editor online: Gabriela Badea)
Sursa foto:  gov.ro  
