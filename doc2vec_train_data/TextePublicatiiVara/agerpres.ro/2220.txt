Primarul Mihai Chirica a declarat, marţi, presei, că era de aşteptat reacţia negativă din partea publicului de pe Arena Naţională faţă de primarul general al Capitalei, Gabriela Firea, în contextul nemulţumirilor stârnite în urma mitingului PSD de sâmbătă.
Primarul Mihai Chirica a spus că astfel de reacţii pot fi întâlnite din partea publicului sportiv atunci când "factorul politic" vrea să umbrească realizarea Simonei Halep.
"Cine seamănă vânt culege furtună. Asta au făcut ei sâmbătă. Ei, PSD-ul. Era firesc să se întâmple ceea ce s-a întâmplat pe Arena Naţională. Desigur, aprecierile că "forţele obscure", "statul paralel", "statul perpendicular" au făcut lucrul ăsta este, pot să spun, de-a dreptul mizerabil. Acolo suntem. România de azi e o societate foarte divizată în care cei care ne cred proşti şi-or fi dat seama că nu suntem proşti. Şi mai mult, că nu suntem nici măcar puţini şi că putem accepta o anumită obedienţă până la un anumit nivel. De data aceasta, cei de la Arena Naţională au simţit că se doreşte confiscarea muncii personale şi a familiei unei sportive care a sacrificat timpul, banii, sănătatea, şi multe alte lucruri pentru a deveni campioană. Factorul politic, obedient, a vrut să-i umbrească această realizare", a declarat primarul Iaşiului.
Chirica susţine că Firea nu ar fi fost huiduită pe Arena Naţională dacă s-ar fi limitat doar să o salute pe Simona Halep şi să o felicite.
"Din punctul meu de vedere, era suficient doar să o salute şi să îi mulţumească pentru efortul făcut, şi în numele bucureştenilor, şi în numele tuturor românilor. E un mare semnal de alarmă pentru omul politic de astăzi. România s-a trezit. România s-a deşteptat. Probabil că şi datorită faptului că românii au început să înţeleagă versurile imnului naţional. Desigur, este un mare semnal de alarmă pentru cei care vor să mai facă politică de acum încolo", a spus edilul.
El a răspuns jurnaliştilor că ultimele declaraţii făcute de liderul PSD Liviu Dragnea inclusiv la adresa unor instituţii internaţionale arată "foarte multă frică".
"Un om care se află în corzi şi care încasează lovituri succesive de la justiţia românească pentru fapte care le-a săvârşit, desigur, începe să lovească şi el cu toată forţa în ceea ce îi iese în cale. Nu mai contează că e alb sau e negru. E o mare ruşine în acelaşi timp, pentru că nu a făcut-o cetăţeanul Dragnea, a făcut-o preşedintele Camerei Deputaţilor şi preşedintele, încă, al celui mai mare partid din România, ceea ce ne pune pe noi într-o situaţie foarte nefavorabilă. Ce suntem noi fără NATO? Cu ce praştie să ne apărăm?", a declarat primarul Iaşiului.
Jucătoarea de tenis Simona Halep, care a câştigat în premieră turneul de la Roland Garros, a primit luni seară "Cheia Oraşului Bucureşti" şi o diplomă de excelenţă din partea primarului general al Capitalei, Gabriela Firea, în cadrul unei ceremonii organizate la Arena Naţională.
Gabriela Firea a fost huiduită de bucureştenii prezenţi pe Arena Naţională în momentul în care a urcat pe scena amplasată în faţa tribunei oficiale a stadionului. "Bine ai venit acasă, Simona! Nu vreau decât să îmi exprim satisfacţia pentru performanţa realizată de tine şi să îţi ofer 'Cheia Oraşului Bucureşti' şi această diplomă, pentru că tu eşti deja cetăţean de onoare al Capitalei", a afirmat Firea, care a părăsit apoi stadionul.
După ce a fost huiduită de bucureştenii prezenţi pe Arena Naţională, primarul general al Capitalei, Gabriela Firea, a scris pe pagina sa de Facebook că "nicio faptă bună nu rămâne nepedepsită". Ea susţine că, în cazul în care nu ar fi organizat evenimentul, dacă Halep nu ar fi fost primită ''aşa cum merita'', s-ar fi spus că este arogantă şi nu îşi face datoria de primar general. AGERPRES/(A, autor: Daniela Malache, editor: Karina Olteanu, editor online: Ada Vîlceanu)
