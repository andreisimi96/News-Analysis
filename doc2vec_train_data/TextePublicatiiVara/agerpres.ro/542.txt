Starul brazilian Neymar "este din ce în ce mai bine pe zi ce trece" după operaţia de la piciorul drept, a afirmat coechipierul său din "Selecao" Danilo, cu două săptămâni înaintea startului Cupei Mondială de fotbal din Rusia.
"Este din ce în ce mai bine în fiecare zi, este din ce în ce mai rapid, mai agil şi este din ce în ce mai dificil să te aperi în faţa lui", a declarat fundaşul clubului Manchester City, aflat în pregătire cu lotul Braziliei la Londra.
"Sperăm să fie pregătit sută la sută pentru Cupa Mondială sau cât mai aproape de forma maximă, pentru că este foarte important pentru noi", a adăugat el.
"Eu sunt aproape tot timpul în urma lui, este foarte rapid şi nu ştii când pleacă în faţă sau revine în spate, pe stânga sau pe dreapta", a adăugat Danilo.
Accidentat la picior la finele lunii februarie în cursul unui meci al echipei Paris Saint-Germain cu Olympique Marseille, "Ney" a revenit progresiv pe terenul de joc, chiar dacă nu a jucat în meciuri oficiale.
Brazilia va susţine două meciuri amicale, în faţa Croaţiei, pe 3 iunie la Liverpool, şi cu Austria pe 10 iunie la Viena, urmând să zboare spre Rusia unde va debuta contra Elveţiei pe 17 iunie.
În cadrul Grupei E, Brazilia va mai întâlni Costa Rica şi Serbia. AGERPRES (autor: Vlad Constantinescu, editor: Mihai Ţenea, editor online: Simona Aruştei)
