Persoanele care au protestat pe holul Camerei Deputaţilor au intrat, miercuri, în Parlament după ce au făcut o solicitare la grupul parlamentar al USR, a afirmat Mihai Poliţeanu, unul dintre protestatari.
"Suntem în asentimentul zecilor de grupuri civice din Bucureşti şi din ţară. Nu ne-a adus cineva, am cerut noi să venim aici. Am mai spus: oameni de la grupul USR ne-au făcut intrarea. Nu este un secret. Am făcut o cerere către grupul USR să fim primiţi astăzi în Parlamentul României, au fost drăguţi şi ne-au primit", a spus Mihai Poliţeanu, reprezentantul Iniţiativa România.
El a spus că "nimeni nu îi ghidonează din spate".
Poliţeanu a menţionat că sunt zeci de organizaţii care susţin acest demers, menţionând, printre altele, Iniţiativa România, Rezistenţa, Corupţia ucide, Iniţiativa Timişoara, Oradea civică, Inţiativa Craiova.
El a spus că la acţiunea în Parlament au fost reprezentanţi din trei grupuri: Iniţiativa România, Corupţia ucide, Rezistenţa.
Mai multe persoane au protestat , miercuri, pe holul Parlamentului, faţă de modificarea Codului de procedură penală, în timpul discursului din plen al premierului Viorica Dăncilă, pe tema stadiului procesului de pregătire pentru preluarea de către România a preşedinţiei semestriale a Consiliului UE în ianuarie 2019.
Cele nouă persoane au strigat: "Cuib de hoţi şi mafioţi!'; "DNA să vină să vă ia!'; '"Ruşine să vă fie!"; "Viorica, fă ceva, Dragnea, dă-ţi demisia!" şi au purtat afişe cu mesaje: "Democraţia moare, România trezeşte-te!"; "Codul penal sau codul penalului?".
Ministrul de externe Teodor Meleşcanu a stat de vorbă cu protestatarii. Aceştia i-au reproşat faptul că Diaspora nu a putut să voteze la alegeri. "Câţi oameni aţi împiedicat să voteze, domnule Meleşcanu? Nu ştiţi nimic?", a întrebat unul dintre protestatari. Meleşcanu a replicat: "Ai dreptate, şi în Războiul de independenţă tot eu am fost de vină".
Protestul a durat aproximativ o oră. AGERPRES/(AS - autor: Alina Novăceanu, editor: Mihai Simionescu, editor online: Irina Giurgiu)
