NATO a salutat joi planurile prezentate de Germania de a 'creşte cu 80%' cheltuielile sale destinate apărării, pe care le-a numit 'un pas în direcţia cea bună', relatează AFP.
Cancelarul Angela Merkel a anunţat miercuri în Bundestag un acord în cadrul coaliţiei guvernamentale privind creşterea acestor cheltuieli până la 1,5% din PIB până în 2025.
Ministrul german al apărării, Ursula von der Leyen, a confirmat joi acest obiectiv la Bruxelles: 'Anul viitor, vom fi deja la 1,3% din PIB', a spus ea într-o conferinţă de presă înaintea unei reuniuni cu omologii săi din cadrul NATO la Bruxelles.
'Mă bucur că Germania a oprit reducerile (de cheltuieli) şi a început să crească (cheltuielile sale militare) şi a anunţat planuri pentru a creşte cu 80% cheltuielile în următorii zece ani', a declarat secretarul general al NATO, Jens Stoltenberg. 'Este un pas în direcţia cea bună', a mai spus el.
La rândul său, purtătorul de cuvânt al Pentagonului, Eric Pahon, a declarat că Statele Unite 'sunt încurajate de efortul Germaniei'.
Cu toate acestea, Germania este încă departe de angajamentul asumat în 2014 de cele 29 de state membre NATO de a creşte cheltuielile lor pentru apărare la 2% din PIB-ul naţional până în 2024. Franţa a stabilit acest obiectiv bugetar abia pentru anul 2025.
Doar patru ţări au îndeplinit în 2017 obiectivul de a aloca 2% din BIP pentru apărare: Statele Unite, Marea Britanie, Grecia şi Estonia, iar alte patru urmează să li se alăture în 2018: România, Polonia, Lituania şi Letonia, a declarat Jens Stoltenberg.
'Nu trebuie să uităm de unde vine Germania. Schimbările de tendinţe au luat amploare, armata se dezvoltă din nou, ea este în curs de modernizare', a declarat Ursula von der Leyen.
Cheltuielile militare germane s-au ridicat la 38,5 miliarde de euro în 2018 şi se aşteaptă să crească la 41,5 miliarde de euro în 2019, potrivit datelor furnizate de Berlin.AGERPRES/(AS - autor: Mihaela Moise, editor: Mariana Ionescu, editor online: Irina Giurgiu)
