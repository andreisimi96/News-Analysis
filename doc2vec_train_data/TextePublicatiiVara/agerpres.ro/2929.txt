FC Viitorul Constanţa va întâlni formaţia luxemburgheză Racing Union Luxemburg în primul tur preliminar al Europa League la fotbal, potrivit tragerii la sorţi efectuate miercuri la Nyon.
FC Viitorul va juca prima manşă în deplasare, pe 12 iulie, revanşa fiind programată la Ovidiu, pe 19 iulie.
Racing Football Club Union Luxemburg a câştigat Cupa naţională în sezonul trecut, după 1-0 în finală cu US Hostert.
În campionat, RFCU Luxemburg a ocupat locul 7, cu 35 de puncte din 26 de jocuri.
FCSB va intra în turul al doilea preliminar (tragerea la sorţi tot miercuri), iar CS Universitatea Craiova va evolua în turul al treilea preliminar al Europa League (tragere la sorţi pe 23 iulie).
AGERPRES (autor: Mihai Ţenea, editor: Teodor Ciobanu, editor online: Simona Aruştei)
