Mai multe ambulanţe au fost solicitate luni să intervină în satul Siliştea, comuna Iana, unde cel puţin patru copii s-ar fi intoxicat cu ciuperci.
Potrivit reprezentanţilor Serviciului de Ambulanţă Judeţean (SAJ) Vaslui, la numărul de urgenţă 112 s-a anunţat faptul că cei patru copii prezintă vărsături, după ce ar fi mâncat ciuperci.
"Copiii provin din familii diferite şi se pare că au mers împreună la cules ciuperci. La faţa locului au fost alocate mai multe echipaje medicale care să acorde copiilor primul ajutor", a declarat managerul SAJ Vaslui, Aurora Popa.
Copiii urmează să fie transportaţi la Spitalul de Urgenţă "Elena Beldiman" Bârlad. AGERPRES /(AS - autor: Loredana Ciobanu, editor: Antonia Niţă, editor online: Irina Giurgiu)
