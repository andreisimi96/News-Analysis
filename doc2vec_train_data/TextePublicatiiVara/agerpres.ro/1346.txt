Fostul preşedinte al Federaţiei americane de gimnastică (USA Gymnastics), Steve Penny, a fost acuzat de un alt conducător de indiferenţă la plângerile sportivelor abuzate de medicul Larry Nassar, condamnat la o sentinţă grea de închisoare pentru agresarea sexuală a sute de gimnaste, relatează AFP.
În timpul unei audieri în faţa unei comisii a Senatului SUA, Ronda Faehn, fostă vicepreşedintă a USA Gymnastics, a declarat că în iunie 2015 l-a prevenit pe Steve Penny de existenţa unor mărturii ale gimnastelor care s-au simţit rău şi inconfortabil după îngrijirile acordate de medicul Nassar.
Faehn a precizat că antrenorul unei gimnaste i-a povestit o experienţă incomodă cu Nassar, care a masat-o în zona inghinală, în apropierea vaginului, deşi ea trebuia să primească îngrijiri pentru o accidentare la genunchi.
După ce l-a avertizat de mai multe cazuri similare, Ronda Faehn a declarat că Steve Penny i-a cerut ''să nu spună nimic şi să nu facă nimic, că el se va ocupa de tot''. ''El mi-a spus că va împărtăşi aceste nelinişti autorităţilor competente, iar eu am crezut că se referă la poliţie'', a mai spus Faehn.
Steve Penny a fost nevoit să demisioneze în martie 2017, mai ales din cauza afacerii Nassar, cea mai gravă din istoria sportului american. Prezent în faţa comisiei senatoriale, Penny a refuzat să răspundă invocând amendamentul 5 din Constituţie care îi dă dreptul unei persoane să nu depună mărturie împotriva ei înşişi. Audierea Rondei Faehn, demisă în luna mai, a fost urmată de cele ale unor gimnaste agresate sexual de Nassar.
La începutul anului, Nassar a fost condamnat la 175 de ani de închisoare pentru agresarea a peste 265 de victime, majoritatea minore, timp de 20 de ani. Printre victime se numără campioanele olimpice Aly Raisman, Simone Biles, Gabby Douglas şi McKayla Maroney.
AGERPRES/(autor: Teodor Ciobanu, editor: Mihai Ţenea, editor online: Anda Badea)
