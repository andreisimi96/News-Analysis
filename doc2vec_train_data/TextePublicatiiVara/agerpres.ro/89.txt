Regizorul american Ron Howard a declarat în acest weekend pe contul său de Twitter că lucrează cu studioul Lucasfilm la o posibilă continuare a filmului 'Willow' (1988), relatează EFE.
Avându-i în distribuţia originală pe Warwick Davis, Val Kilmer şi Joanne Whalley, 'Willow' prezenta aventurile unui pitic care încearcă să protejeze o fetiţă care, conform profeţiei, urma să ajungă în puterea unei regine malefice.
Ron Howard a regizat acest film după un scenariu scris de George Lucas şi cu o coloană sonoră foarte aplaudată compusă de James Horner.
Într-un interviu acordat portalului comicbook.com la 12 mai, regizorul american a sugerat că poartă discuţii legate de un sequel la 'Willow' care, dacă va ajunge să se perfecteze, se va axa asupra personajului Elora Danan, fetiţa din filmul original.
Câştigător al unui Oscar pentru cel mai bun film şi regizor cu 'A Beautiful Mind' (2001), Ron Howard a realizat filme de succes, precum 'Apollo 13' (1995) sau 'The Da Vinci Code' (2006). Î
În prezent rulează în cinematografe 'Solo', un alt lungmetraj al său derivat din universul 'Star Wars'. AGERPRES/(AS - editor: Mihaela Nicolaescu, editor online: Simona Aruştei)
