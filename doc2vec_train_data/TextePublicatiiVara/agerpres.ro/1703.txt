Compania discografică Warner Bros. Records a informat într-un comunicat că va lansa la 21 septembrie un album inedit al regretatului Prince intitulat 'Piano & Microphone 1983', relatează vineri EFE.
Troy Carter, director al serviciilor creative la Spotify şi care gestionează averea lui Prince prin intermediul companiei Atom Factory, dezvăluise deja în aprilie revistei de specialitate Variety că se lucrează la editarea acestui material inedit al legendarului artist, o ştire coroborată acum de Warner Bros. Records.
Având 9 piese şi o durată de 35 de minute, noul album 'Piano & Microphone 1983' include o serie de înregistrări solo ale regretatului artist în faţa pianului realizate în studioul său din Minneapolis (SUA) în 1983.
Precum piesa 'Mary Don't You Weep', disponibilă în avans pe platformele digitale, acest album include noi versiuni ale unor cântece cunoscute ale artistului ca 'Purple Rain', '17 Days' sau 'Strange Relationship'.
Comunicatul lui Warner Bros. Records coincide cu ziua în care Prince ar fi împlinit 60 de ani (7 iunie 1958).
Figură indiscutabilă a muzicii pop şi renovator al muzicii negre din anii 80 datorită unor piese devenite clasice ca 'Purple Rain' (1984) şi 'Sign o' The Times' (1987), Prince a murit în 2016, la 57 de ani, în urma unei supradoze de opiacee.AGERPRES/(AS - editor: Mihaela Nicolaescu, editor online: Anda Badea)
