România a importat, în primele patru luni din 2018, o cantitate de ţiţei de 2,655 milioane tone echivalent petrol (tep), cu 348.300 tep (15,1%) mai mare faţă de cea importată în perioada similară din 2017, conform datelor centralizate de Institutul Naţional de Statistică (INS).
Producţia de ţiţei a totalizat 1,107 milioane tep, fiind cu 3% (34.500 tep) mai mică faţă de cea din anul precedent.
Conform proiectului Strategiei Energetice, publicat pe site-ul Ministerului Energiei, se estimează o înjumătăţire a producţiei interne de ţiţei, la aproximativ 2 milioane tone în 2030.
Creşterea dependenţei de importuri nu poate fi evitată pe termen mediu şi lung decât prin încurajarea activităţii de explorare şi producţie, respectiv prin creşterea eficienţei în consumul de carburanţi petrolieri, se menţionează în document.
De asemenea, se estimează că producţia de ţiţei îşi va continua tendinţa de scădere lentă între 2030 şi 2050, de la 22 la 13 TWh (1,93 la 1,15 milioane tep). În scenariul ambiţios de decarbonare combinat cu preţuri mici ale petrolului, producţia de ţiţei cunoaşte un punct de cotitură în 2035, începând de la care are loc o scădere abruptă către zero.
Rezervele dovedite de ţiţei ale României se vor epuiza în 12-15 ani, la prezenta rată de exploatare. AGERPRES/(AS - autor: Nicoleta Gherasi, editor: Mariana Nica, editor online: Anda Badea)
