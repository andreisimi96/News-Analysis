Noul premier spaniol, socialistul Pedro Sanchez, care prezidează vineri primul său consiliu de miniştri, a ales în funcţia de şef de cabinet un consultant care a lucrat pentru candidaţi de dreapta, relatează AFP.
Ivan Redondo, născut la San Sebastian (nord) în 1981, a fost unul dintre artizanii moţiunii de cenzură care l-a adus la putere pe Pedro Sanchez, liderul Partidului Socialist (PSOE), care a înregistrat două înfrângeri usturătoare la alegerile legislative din 2015 şi 2016.
Sanchez a reuşit să-l înlăture de la putere pe conservatorul Mariano Rajoy şi Partidul său Popular (PP), afectat de un scandal de corupţie, datorită unei alianţe cu stânga radicală şi cu partidele regionale naţionaliste şi separatiste.
Ivan Redondo a prezis această posibilitate din mai 2017 pe blogul său, scriind că corupţia "scufundă PP". "Dacă privim viitorul politic, există şanse mari ca Sanchez să devină şeful" guvernului.
"Fie printr-o moţiune de cenzură (dacă noi scandaluri vor apărea în PP), fie după alegeri legislative anticipate", a adăugat Ivan Redondo, un pasionat al jocului de şah.
El a consiliat anterior mai mulţi membri ai PP, precum José Antonio Monago, preşedintele regiunii Extremadura în perioada 2011-2015, în calitate de şef de cabinet; pe actualul şef al PP din Catalonia, Xavier Garcia Albiol, pe care l-a ajutat să câştige în 2011 primăria din Badalona, o suburbie a Barcelonei.
Campania acestui din urmă candidat, cu sloganul ''Să curăţăm Badalona'', i-a adus acuzaţii de xenofobie pentru declaraţii precum ''comunitatea romă din România a venit în oraşul nostru pentru a comite acte de delincvenţă'', aminteşte AFP.
Ivan Redondo a devenit consilierul lui Pedro Sanchez în 2017, după ce acesta din urmă a ajuns din nou la conducerea PSOE, de la care a fost înlăturat în octombrie 2016 de către partidul său.AGERPRES/(AS - autor: Mihaela Moise, editor: Mariana Ionescu, editor online: Irina Giurgiu)
