FIFA a reiterat faptul că arbitrii au puterea de a pune capăt meciurilor de la Cupa Mondială de fotbal 2018 din Rusia, în cazurile de discriminare persistentă în rândul spectatorilor, informează agenţia Reuters.
Autorităţile de la Moscova s-au angajat să lupte împotriva rasismului, în condiţiile în care Rusia trebuie să facă faţă unei examinări minuţioase atât înainte cât şi în timpul turneului pe care îl va găzdui între 14 iunie şi 15 iulie, în 11 oraşe, între care Moscova, Sankt Petersburg şi Soci.
Însă există în continuare o îngrijorare legată de acest subiect, mai ales în Anglia, unde fundaşul internaţional Danny Rose a anunţat miercuri că şi-a sfătuit familia să nu vină în Rusia pentru a-i urmări evoluţiile de la turneul final, temându-se că ar putea fi ţinta abuzurilor rasiale.
Secretarul general al FIFA, senegaleza Fatma Samoura, a declarat că forul fotbalistic mondial tratează cu foarte mare seriozitate problema discriminării. "În afara măsurilor educative, am pus în aplicare sisteme capabile să acţioneze şi să sancţioneze actele discriminatorii, precum şi măsuri care să asigure un mediu fără discriminare la Cupa Mondială", a precizat Samoura într-un comunicat dat publicităţii de FIFA.
Federaţia internaţională de fotbal a anunţat că, pentru prima oară în istoria de 88 de ani a competiţiei, va exista un sistem dedicat de supraveghere anti-discriminare, la fiecare meci. O echipă de trei observatori anti-discriminare din cadrul reţelei FARE vor urmări comportamentul fanilor celor două echipe, precum şi pe cel al suporterilor neutri.
"Aceşti observatori înţeleg limba şi sunt instruiţi în specificul regional al culturilor fanilor respectivi", se arată în comunicat.
FIFA precizează că arbitri pot interveni, de asemenea, în virtutea aşa numitei proceduri în trei etape. Arbitrii au autoritatea de a opri meciul şi de a solicita un anunţ public pentru încetarea comportamentului discriminatoriu. Ei pot suspenda partida dacă aceste manifestări vor continua, iar apoi pot pune capăt definitiv jocului.
Directorul executiv al FARE, Piara Power, a afirmat că sistemul a fost "foarte eficient" în preliminariile Cupei Mondiale, în special pentru identificarea comportamentului homofob.
Un anumit număr de echipe, în special din America Latină, au fost condamnate să joace cu porţile închise, în urma rapoartelor lor.
"Dacă apar probleme, sistemul de observare ne permite să le identificăm din timp şi să acţionăm în cursul meciului", a spus Power.
Responsabilul cu sustenabilitatea şi diversitatea din cadrul FIFA, Federico Addiechi, a precizat că toţi cei implicaţi în organizarea unui meci, inclusiv staff-ul voluntarii, echipele, stewarzii şi personalul de securitate, au fost pregătiţi să acţioneze dacă va fi necesar.
AGERPRSE (autor: Mihai Dragomir, editor: Mihai Ţenea, editor online: Anda Badea)
