Trimisul special al AGERPRES, Florentina Peia, transmite: Preşedintele Klaus Iohannis a declarat joi că "apărarea începe de acasă", adăugând că împărţirea sarcinilor în NATO trebuie să meargă până la împărţirea sarcinilor financiare.
"Apărarea începe de acasă, iar împărţirea sarcinilor trebuie să meargă până la împărţirea sarcinilor financiare", a afirmat Iohannis, în conferinţa de presă comună cu omologul său polonez, Andrzej Duda, subliniind că încă de anul trecut România a alocat 2% din PIB pentru chestiuni de apărare şi că mari proiecte de înzestrare au fost deja demarate.
El a afirmat că aşteaptă ca Summitul NATO de la Bruxelles să reconfirme solidaritatea şi unitatea ţărilor aliate, soliditatea şi caracterul esenţial al legăturii transatlantice, precum şi să reflecte adecvat complementaritatea eforturilor NATO şi ale UE în domenii de interes comun pentru securitatea membrilor. AGERPRES/(A - editor: Claudia Stănescu, editor online: Ada Vîlceanu)
