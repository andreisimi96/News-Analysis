Noul preşedinte al provinciei spaniole Catalonia, Quim Torra, a format marţi un guvern regional fără membri în exil, în închisori sau urmăriţi penal, anunţă AFP.
Liderul de la Barcelona a semnat un nou decret de nominalizare a miniştrilor catalani, arată un comunicat oficial al autorităţilor provinciale.
După ce a obţinut mandatul de preşedinte (premier al guvernului Cataloniei), Torra a sfidat guvernul Spaniei propunând patru miniştri catalani aflaţi în închisori sau în străinătate, reaminteşte AFP. Pe noua listă a executivului regional nu se mai regăsesc politicieni aflaţi în astfel de situaţii. Se deschide astfel perspectiva deblocării situaţiei politice create după declaraţia de independenţă a Cataloniei din octombrie anul trecut, urmată de preluarea guvernării directe a provinciei de către guvernul de la Madrid. AGERPRES/(AS - editor: Marius Hosu, editor online: Adrian Dădârlat)
