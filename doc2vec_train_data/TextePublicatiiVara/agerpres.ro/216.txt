Custodele Coroanei Române, Margareta, şi principele Radu au fost primiţi luni la Palatul Zarzuela din Madrid de regele Felipe al VI-lea şi de regina Letizia ai Spaniei, informează Casa Regală a României.
Potrivit sursei citate, suveranii spanioli au oferit un prânz cuplului regal român, cu ocazia vizitei Custodelui Coroanei şi a principelui consort în Regatul Spaniei.
La prânz au luat parte regele Juan Carlos I şi regina Sofia.
Totodată, în cadrul vizitei în Regatul Spaniei, principele Radu a ţinut o conferinţă la Târgul de Carte Madrid 2018, găzduit în Parcul Retiro din centrul capitalei spaniole. România este ţara invitată a târgului din acest an.
Aceeaşi sursă afirmă că, în compania publicistului şi istoricului Filip Iorga, principele Radu a vorbit la pavilionul României despre rolul familiei regale în societatea românească de astăzi.
La finalul conferinţei, care s-a bucurat de prezenţa unui numeros public, principele Radu a vizitat standul de carte românească şi a acordat autografe. AGERPRES/(AS - autor: Irina Poenaru, editor: Cristina Tatu, editor online: Adrian Dădârlat)
