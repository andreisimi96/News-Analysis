Un număr de 58.794 de imobile au fost vândute, la nivel naţional, în luna mai a acestui an, cele mai multe vânzări fiind înregistrate în Bucureşti, Timiş şi Cluj şi cele mai puţine în Covasna, Sălaj şi Gorj.
"Numărul caselor, terenurilor şi apartamentelor care au făcut obiectul contractelor de vânzare-cumpărare, la nivel naţional, în cea de-a cincea lună a acestui an, este cu 3.064 mai mic faţă de luna mai 2017. Cele mai multe vânzări de imobile au fost înregistrate, în luna mai 2018, în Bucureşti - 7.833, Timiş - 3.497 şi Cluj - 3.454. Judeţele cu cele mai puţine imobile vândute în aceeaşi perioadă sunt Covasna - 428, Sălaj - 373 şi Gorj - 368", menţionează ANCPI.
Numărul ipotecilor, la nivel naţional, în luna mai 2018, a fost de 29.837, cu 8.533 mai mare faţă de luna mai 2017. Cele mai multe astfel de operaţiuni au fost înregistrate în Bucureşti - 6.776, Braşov - 3.136 şi Constanţa - 2.082. La polul opus, se află judeţele Gorj - 97, Harghita - 69 şi Sălaj - 63.
Judeţele în care au fost vândute cele mai multe terenuri agricole în cea de-a cincea lună din 2018 sunt Timiş - 957, Arad - 932 şi Dolj - 844. AGERPRES/(AS - autor: Andreea Marinescu, editor: Mariana Nica, editor online: Gabriela Badea)
