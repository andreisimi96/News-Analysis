Avocatul Poporului s-a sesizat din oficiu în cazul unui copil care ar fi fost umilit în curtea unei grădiniţe din satul Borleşti, comuna Merişani, minorul fiind pus să mănânce urzici, melci şi să lingă pantofi, se arată într-un comunicat al instituţiei, remis, luni, AGERPRES.
Conform sursei citate, sesizarea din oficiu vizează posibila încălcare a art. 22 şi art. 49 din Constituţia României privind dreptul la viaţă şi la integritate fizică şi psihică şi protecţia copiilor şi a tinerilor.
Avocatul Poporului face referiri la unele relatări din presa centrală din 30 mai 2018, conform cărora un copil de 7 ani a fost umilit în curtea unei grădiniţe, ''a fost lovit, pus să mănânce urzici şi melci şi să lingă pantofi".
"A relatat (presa n.r.) cazul copilului de 7 ani, care a pătruns în curtea grădiniţei pentru a-şi recupera mingea, unde a fost agresat şi umilit de alţi cinci copii, fiind forţat să mănânce urzici şi un melc. Trei dintre agresori sunt colegi cu victima, frecventând cursurile Şcolii Gimnaziale Merişani, iar unul dintre ei este în grija unor localnici, mama acestuia fiind plecată în străinătate. Agresorii au filmat incidentul, imaginile fiind prezente în mediul online", se arată în comunicatul Avocatului Poporului.
În document se mai arată că purtătorul de cuvânt al Inspectoratului de Poliţie Judeţean Argeş a declarat pentru mass media centrală că în cauză a fost întocmit un dosar de cercetare penală pentru lovire. AGERPRES/(AS - autor: Cornelia Dumitru, editor: Oana Popescu, editor online: Anda Badea)
