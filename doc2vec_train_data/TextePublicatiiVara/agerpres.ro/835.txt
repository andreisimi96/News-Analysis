Producătoarea Ada Solomon s-a născut pe 3 iunie 1968, în Bucureşti. A absolvit Institutul de Construcţii Bucureşti în 1991, potrivit site-ului http://aarc.ro ("All about Romanian Cinema").
Între 1990 şi 1993, a lucrat ca agent de publicitate şi director la diverse agenţii de publicitate. Din 1993 până în 2004, a fost director de producţie la Domino Film, din 2004 - fondator şi producător al companiei cinematografice "Hi Film Productions" şi din 2010 - fondator, producător "Parada Film". Înainte de a înfiinţa "Hi Film Productions", Ada Solomon a colaborat cu parteneri internaţionali, la proiecte precum "Callas Forever" (2002, r. Franco Zeffirelli) sau "Offset" (2006, r. Didi Danquart), conform site-ului www.cinemagia.ro .
Din 2006, este fondatorul şi directorul executiv al Societăţii Culturale NexT şi al Festivalului Internaţional de Scurt şi Mediu Metraj NexT, înfiinţat în memoria regizorului Cristian Nemescu şi a sunetistului Andrei Toncu, dispăruţi într-un stupid şi nedrept accident, precizează http://aarc.ro .
A apărut, potrivit Cinemagia, în filmele: "La nouvelle vague du cinema roumain" / "Noul val din filmul românesc" (2008), "Cinemaguerilla" (2009), "Din dragoste cu cele mai bune intenţii" (2011) şi "Poziţia copilului" (2013).
Ada Solomon a produs aproape 40 de filme în ultimii ani, printre care: "Lampa cu căciulă" (2007, r. Radu Jude, 14 premii internaţionale, între care şi Premiul Juriului pentru cel mai bun scurtmetraj la Sundance, Utah, SUA), "Război pe calea undelor" (2007, Gopo, Bucureşti), "Cea mai fericită fată din lume" (2009, r. Radu Jude, Premii Berlin 2009 - Premiul C.I.C.A.E. secţiunea Forum), "Kapitalism, reţeta noastră secretă" (2010, r. Alexandru Solomon, Premiile Gopo 2011, nominalizat la Prix Europa), "Din dragoste cu cele mai bune intenţii" (2011, r. Adrian Sitaru, două premii şi şase nominalizări Premiile Gopo 2012), "Toată lumea din familia noastră" (2012, r. Radu Jude, Premiul Zilelor Filmului Românesc la TIFF 2012, şase Premii Gopo 2013), "Poziţia copilului" (2013, r. Călin Peter Netzer, Ursul de Aur, Berlin).
În palmaresul Adei Solomon, în calitate de producător, se mai află, printre altele, peliculele: "O umbră de nor" (2013), "Trece şi prin perete" (2014), "Paşaport de Germania" (2014), "Banat (Il Viaggio)" / "Banat (Călătoria)" (2015), "Aferim!" (2015, r. Radu Jude, Premiul Gopo pentru Cel mai bun film de lungmetraj în 2016), "Dublu" (2016), "Inimi cicatrizate" (2016), "Soldaţii. Poveste din Ferentari" (2017), "Ţara moartă" (2017), "Îmi este indiferent dacă în istorie vom intra ca barbari" (2018), "Baby Photo" (2018).
În 2008, Ada Solomon şi "Hi Film Productions" au produs împreună cu Film Kairos (Italia) şi Manigolda Film (Franţa) lung-metrajul "Mar Nero", în regia lui Federico Bondi, fiind câştigător al premiilor cea mai bună actriţă, Ecumenical Prize & Youth Jury Prize la Locarno, selecţionat la BFI de la Londra şi la Int'l Film Festival de la Varşovia.
La 7 decembrie 2013, în cadrul celei de-a XXVI-a ediţii a Premiilor Academiei Europene de Film de la Berlin, Ada Solomon a primit Premiul Eurimages pentru coproducţie.
În 2017, a fost primul producător român intrat în cursa pentru premiul OSCAR la categoria cel mai bun film străin, cu pelicula "Toni Erdmann", în regia lui Maren Ade. "Toni Erdmann" a fost desemnat cel mai bun film al anului de către Federaţia Internaţională a Criticilor de Film (FIPRESCI), în 2016.
Tot în 2017, Ada Solomon a primit un premiu special la cea de-a XVII-a ediţie a Galei Radio România Cultural.
În martie 2018, filmul produs de Ada Solomon, "Un pas în urma serafimilor", debutul în lungmetraj al regizorului Daniel Sandu, a fost marele câştigător al Galei Premiilor Gopo, producţia adjudecându-şi, în total, nouă trofee Gopo.
Ada Solomon este cadru didactic la Universitatea Naţională de Artă Teatrală şi Cinematografică I.L. Caragiale. Administrează, împreună cu Tudor Giurgiu, două cinematografe multiplex, menţionează http://aarc.ro .
În luna februarie 2018, a preluat preşedinţia European Women's Audiovisual (EWA) Network de la regizoarea Isabel de Ocampo.
Este căsătorită cu regizorul Alexandru Solomon şi are doi băieţi. AGERPRES/(Documentare - Cristian Anghelache, editor: Doina Lecea, editor online: Adrian Dădârlat)
