Hidrologii au emis, sâmbătă, atenţionări Cod galben de inundaţii, valabile în următoarele ore pe râuri din şase judeţe din zona Transilvaniei.
Prima avertizare emisă de Institutul Naţional de Hidrologie şi Gospodărire a Apelor (INHGA), valabilă până la ora 17:00,
vizează scurgeri importante pe versanţi, torenţi, pâraie, viituri rapide pe râurile mici cu posibile efecte de inundaţii locale şi creşteri de debite şi niveluri cu posibile depăşiri ale Cotelor de Atenţie pe râurile mici din bazinul hidrografic al râului Drăgan din judeţele Bihor şi Cluj.
Fenomenele se pot produce cu probabilitate şi intensitate mai ridicată în bazinul hidrografic al râului Zarna.
De asemenea, până la ora 22:00, ca urmare a precipitaţiilor înregistrate, a celor prognozate şi propagării, se pot produce scurgeri importante pe versanţi, torenţi, pâraie, viituri rapide pe râurile mici cu posibile efecte de inundaţii locale şi creşteri de debite şi niveluri cu posibile depăşiri ale Cotelor de Atenţie pe râurile mici din bazinele hidrografice: Barcău - bazin superior, Crişul Repede - sector aval confluenţă cu râul Drăgan - amonte Acumularea Lugaş, Crişul Negru - bazin superior şi mijlociu, Crişul Alb - bazin superior şi mijlociu din judeţele Sălaj, Cluj, Bihor, Arad şi Hunedoara.
Hidrologii avertizează că fenomenele se pot produce cu probabilitate şi intensitate mai ridicată pe unii afluenţi mici ai Crişului Repede şi Crişului Negru.
Potrivit INHGA, până la ora ora 21:00 se pot produce scurgeri importante pe versanţi, torenţi, pâraie, viituri rapide pe râurile mici cu posibile efecte de inundaţii locale şi creşteri de debite şi niveluri cu posibile depăşiri ale Cotelor de Atenţie pe râurile mici din bazinele hidrografice: afluenţii de dreapta ai Mureşului aferenţi sectorului aval S.H. Acmariu din judeţele Alba, Hunedoara şi Arad.
Fenomenele se pot produce cu probabilitate şi intensitate mai ridicată în bazinele hidrografice ale râurilor Troaş şi Milova.
În funcţie de evoluţia fenomenelor hidrometeorologice, INHGA va actualiza prognozele hidrologice.
AGERPRES/(AS - editor: Mariana Nica, editor online: Simona Aruştei)
