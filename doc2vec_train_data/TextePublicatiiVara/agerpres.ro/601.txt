Şase persoane, printre care patru directori ai fabricilor din Rădăuţi şi Sebeş ale societăţii Schweighofer Holzindustrie, au fost puse sub urmărire penală de DIICOT în dosarul în care se investighează infracţiuni de deturnare a licitaţiilor publice, evaziune fiscală, concurenţă neloială, tăiere fără drept de arbori, au declarat joi pentru AGERPRES surse judiciare.
În acest dosar, miercuri s-au desfăşurat 23 de percheziţii în cinci judeţe (Suceava, Hunedoara, Alba, Bihor şi Braşov) şi în Bucureşti la persoane şi instituţii publice pentru destructurarea unui grup infracţional organizat specializat în săvârşirea infracţiunilor de deturnare a licitaţiilor publice, evaziune fiscală, concurenţă neloială, tăiere fără drept de arbori şi alte infracţiuni aflate în competenţa DIICOT.
Prejudiciul estimat de anchetatori se ridică la peste 25 milioane de euro.
"Începând cu anul 2011 şi până în prezent, mai multe persoane au constituit un grup infracţional organizat, membrii grupului acţionând în vederea deturnării licitaţiilor publice organizate la nivelul unor direcţii silvice pentru a-şi asigura volume suplimentare considerabile de masă lemnoasă în vederea procesării, în fabrici specializate în tăierea şi rindeluirea lemnului. În acelaşi scop, unii agenţi economici au fost înlăturaţi de la licitaţiile de masă lemnoasă şi, după caz, impuşi alţii", preciza DIICOT.
Totodată, arată sursa citată, în urma cercetărilor efectuate în cauză s-a stabilit că o parte din cantitatea de masă lemnoasă recepţionată nu a fost evidenţiată în documente contabile.
DIICOT precizează că o parte din masa lemnoasă recepţionată provenea din săvârşirea unor infracţiuni de tăiere fără drept de arbori.
"În desfăşurarea activităţilor ilicite, membrii grupului infracţional organizat au beneficiat şi de sprijinul unor funcţionari publici", spun procurorii. AGERPRES/(AS - autor: Mihai Stoica, editor: Georgiana Tănăsescu, editor online: Ada Vîlceanu)
