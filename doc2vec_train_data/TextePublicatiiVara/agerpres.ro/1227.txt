* Înalta Curte de Casaţie şi Justiţie a condamnat-o definitiv pe fostul ministru Elena Udrea la 6 ani de închisoare în dosarul "Gala Bute" pentru luare de mită şi abuz în serviciu. Un complet de cinci judecători de la Instanţa supremă a respins apelul declarat de Udrea şi de către ceilalţi inculpaţi, fiind menţinută sentinţa dată de instanţa de fond. Fostul preşedinte al Federaţiei Române de Box Rudel Obeja rămâne cu o condamnare de cinci ani de închisoare cu executare.
* Curtea Constituţională a României a respins sesizarea preşedintelui Klaus Iohannis referitoare la trecerea Monitorului Oficial de sub autoritatea Guvernului sub cea a Camerei Deputaţilor.
* Capitala şi locuitorii ei nu sunt pregătiţi pentru introducerea unei taxe de acces în zona centrală, dar dacă se va apela la o astfel de variantă aceasta va fi aplicată numai după o consultare foarte largă, a declarat, într-o conferinţă organizată cu ocazia Zilei Mondiale a Mediului, primarul general al Capitalei, Gabriela Firea.
* Secţia pentru procurori a Consiliului Superior al Magistraturii a avizat favorabil propunerea Ministerului Justiţiei de numire a lui Felix Bănilă procuror-şef al DIICOT, au precizat, pentru AGERPRES, surse judiciare. Hotărârea Secţiei va fi motivată şi transmisă Ministerului Justiţiei în cursul zilei de miercuri. Procurorul-şef al DIICOT este numit de preşedintele României, la propunerea ministrului Justiţiei, cu avizul CSM.
* Cetăţenii români care intenţionează să călătorească în Canada fără viză vor putea solicita acordarea Autorizaţiei Electronice de Călătorie (eTA) numai în baza unui paşaport simplu electronic (cu date biometrice) începând cu 5 iunie, ora 12,30 (ora României), se arată într-un comunicat al MAE remis AGERPRES.
* Curtea Constituţională a României a decis că femeile trebuie să aibă dreptul să continue activitatea până la împlinirea vârstei standard de pensionare pentru bărbaţi, în caz contrar fiind vorba de o discriminare pe criterii de sex.
* Ministerul pentru Românii de Pretutindeni precizează că niciun român care are activităţi lucrative în afara graniţelor nu va avea de suferit ca urmare a implementării proiectului de lege iniţiat de Oficiul Naţional de Prevenire şi Combatere a Spălării Banilor care prevede, între altele, raportarea sumelor mai mari de 2.000 de euro transferate în ţară de românii din diaspora prin intermediul sistemelor de transfer rapid de fonduri. AGERPRES/(autor: Florin Marin, editor: Claudia Stănescu, editor online: Ada Vîlceanu)
