Organizatorul protestului anti-PSD care se desfăşoară sâmbătă seara în centrul municipiului Sibiu, Doru Apostol, manifestează cu mici făcuţi pe un grătar, el purtând un şorţ de bucătar inscripţionat cu mesajul "Penal mascherchef", cu o pereche de cătuşe ca accesoriu vestimentar, recuzită adaptată pentru faptul că oraşul va deţine în 2019 statutul de Regiune Gastronomică Europeană.
Singura nemulţumire a protestatarului de la Sibiu este că a fost nevoit să prăjească acasă micii, pe grătar, pentru că nu a obţinut aviz de la pompieri pentru a o face în spaţiul autorizat pentru manifestaţie din centrul oraşului.
"E un protest cu miros de mici. Protestul cu mici şi bere este la Bucureşti. (...) Port şorţ în ideea că Sibiul va fi Regiune Gastromică Europeană şi acum e Festivalul Internaţional de Teatru, încerc şi eu să transmit un mesaj", a declarat, pentru AGERPRES, Doru Apostol.
Acesta a obţinut autorizaţie de la Primărie pentru organizarea unui protest la care estimează că vor fi prezenţi cel puţin o sută de persoane. La 18,30, ora începerii protestului, sunt prezenţi deocamdată câţiva sibieni. AGERPRES / (A - autor: Isabela Paulescu, editor: Marius Frăţilă, editor online: Adrian Dădârlat)
