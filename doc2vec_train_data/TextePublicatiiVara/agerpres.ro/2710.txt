Teatrul este ţara mea, o ţară imensă, fără frontiere, fără prejudecăţi, a spus Isabelle Huppert, după ce a primit sâmbătă o stea pe Aleea Celebrităţilor, în cadrul Galei Festivalului Internaţional de Teatru de la Sibiu (FITS).
"Sunt mişcată. Sunt onorată. Vă mulţumesc. (...) Sunt atât de mişcată că mă aflu azi, la Sibiu! (...) Cred că asta e forţa teatrului. Teatrul creează o lume. (...) Ce înseamnă teatrul pentru mine? Celălalt. Dialogul cu celălalt. (...) Teatrul ne dă puterea de a ne imagina lucruri. (...) Vă mulţumesc mult. Sunt emoţionată. Sunt mişcată. Teatrul este ţara mea. Este o ţară imensă, fără frontiere, fără prejudecăţi. Să trăiască teatrul!", a afirmat Isabelle Huppert.
Actriţa franceză este vedeta care marchează ultimele două zile ale FITS.
Duminică, Isabelle Huppert a dialogat cu regizorul Cristian Mungiu despre actorie şi filme. Cu acest prilej, actriţa şi-a exprimat convingerea că filmele ar trebui prezentate în limba originală.
"Sunt întotdeauna de acord cu regizorul, nu îmi amintesc să fi existat vreun moment în care să se fi întâmplat altfel. (...) Ştiu că există actori care rămân în personaj şi după terminarea filmărilor, însă mie nu mi s-a întâmplat niciodată. După ce se trage ultimul cadru, nu-mi mai pasă de acel rol. (...) Cred foarte tare că filmele trebuie prezentate în limba originală - folosindu-se subtitrări -, nu dublate", a afirmat Isabelle Huppert.
Ea a mărturisit în dialogul cu regizorul român că a improvizat cel mai mult până acum cu Gerard Depardieu.
"Gerard Depardieu este unul dintre actorii cu care am improvizat cel mai mult până acum. Îmi place să improvizez, şi nu să învăţ totul mot-a-mot, de aceea uneori mă emoţionam în faţa camerei dacă nu aveam voie să improvizez. (...) Îmi este dificil să răspund la curiozităţi despre firea mea; nu pot să spun dacă sunt sau nu introvertită, de exemplu", a mai declarat Isabelle Huppert.
Tot duminică, de la ora 20,00, la Sala Thalia, Isabelle Huppert va citi un fragment din "Amantul".
"De la publicare, în 1984, romanul "Amantul" s-a vândut în mii de exemplare, fiind apreciat de public şi câştigând un premiu Goncourt. "Amantul" e un roman fermecător, ce capturează experienţa unei vieţi întregi într-o formă simplă şi emoţionantă. În cazul lui Marguerite Duras, viaţa şi scriitura se învârt una în jurul celeilalte, ambele bântuite de tinereţea autoarei, petrecută în Indochina. În "Amantul", avem senzaţia că scriitoarea, ajunsă la capătul vieţii, răsfoieşte un vechi album cu poze. Aproape că îi putem auzi vocea comentând fotografiile, amintindu-şi un peisaj îndepărtat. Forme neclare se prefigurează, completând priveliştea. Printre ele se află şi amantul, căruia niciodată nu i se spune pe nume", se arată într-un comunicat de presă remis AGERPRES.
Isabelle Huppert a jucat în peste 100 de filme şi în numeroase producţii. A câştigat multiple premii pentru cea mai bună actriţă: la Festivalul de film de la Cannes pentru Violette Noziere şi Pianista, la Festivalul Internaţional de Film de la Moscova pentru Madame Bovary, la Festivalul de Film de la Veneţia pentru 'Une affaire de femmes' şi 'La Ceremonie', care i-a adus şi Premiul Cesar. În 2017, Isabelle Huppert a câştigat un Glob de Aur, Premiul European pentru Teatru şi a fost nominalizată la Oscar.
FITS este cel mai important festival al artelor spectacolului din România şi unul dintre cele mai mari din lume. Festivalul se va încheia duminică seara. Timp de zece zile a reunit zeci de mii de spectatori, peste 3.000 de actori şi mai mult de 500 de spectacole din toată lumea. AGERPRES/(A-Isabela Paulescu, editor: Antonia Niţă, editor online: Andreea Lăzăroiu)
