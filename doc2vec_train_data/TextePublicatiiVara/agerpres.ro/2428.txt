Pompierii au fost solicitaţi miercuri seara să intervină în mai multe localităţi din judeţ în urma efectelor condiţiilor meteorologice nefavorabile, aceştia trebuind să salveze o persoană care s-a adăpostit de furtună sub un pod şi să îndepărteze mai mulţi copaci şi pietre căzute pe carosabil.
Potrivit purtătorului de cuvânt al Inspectoratului pentru Situaţii de Urgenţă (ISU) Gorj, Florin Chisim, au avut loc trei intervenţii pentru îndepărtarea mai multor copaci căzuţi pe carosabil în satele Curtişoara, Borăscu şi Schela.
"De asemenea, am intervenit în cazul unui acoperiş smuls de vântul puternic la o casă din municipiul Târgu-Jiu. Pe Defileul Jiului, din cauza ploii puternice, mai multe pietre au căzut pe carosabil la aproximativ 10 kilometri de oraşul Bumbeşti-Jiu, iar în satul Arcani, o persoană a fost surprinsă de furtună sub podul care traversează pârâul Sohodol", a declarat Florin Chisim.
Judeţul Gorj se află în intervalul 13 iunie, ora 14,00 - 15 iunie, ora 8,00 sub atenţionare meteorologică de cod galben pentru instabilitate atmosferică accentuată manifestată prin averse torenţiale, frecvente descărcări electrice, vijelii şi căderi de grindină. AGERPRES / (AS - autor: Irina Poenaru, editor: Antonia Niţă, editor online: Daniela Juncu)
