Preşedintele rus, Vladimir Putin, a primit vineri prima "Medalie a prieteniei" oferită de China unui cetăţean străin, o distincţie acordată de omologul său Xi Jinping, relatează AFP.
Preşedintele rus a fost primit cu onoruri la Beijing, cu ocazia unei vizite oficiale care va continua sâmbăta şi duminică la Qingdao (est) unde va participa la summitul Organizaţiei pentru Cooperare de la Shanghai (OCS). Reuniunea are loc în acelaşi timp cu summitul G7 din Canada.
"Această Medalie a prieteniei reprezintă marele respect pe care poporul chinez i-l poartă preşedintelui Putin şi simbolizează prietenia profundă între China şi Rusia", a declarat Xi Jinping, înmânându-i medalia omologului său rus.
Medalia este acordată cetăţenilor străini "care au adus o contribuţie remarcabilă la procesul de modernizare a Chinei, la promovarea schimburilor şi cooperării între China şi restul lumii şi la menţinerea păcii mondiale", potrivit agenţiei de presă Xinhua.
"Indiferent de schimbările în situaţia internaţională, China şi Rusia au considerat întotdeauna dezvoltarea relaţiilor lor ca fiind o prioritate", a declarat preşedintele chinez la începutul unei întâlniri bilaterale cu Putin.
Într-un interviu acordat postului de televiziune chinez CGTN, Putin a lăudat relaţiile cu "bunul său prieten" Xi Jinping, afirmând că acesta din urmă este singurul lider străin cu care şi-a sărbătorit ziua de naştere.
Xi Jinping "este accesibil şi sincer. Însă este de asemenea o persoană de încredere", a afirmat preşedintele rus, care a asistat apoi la un meci de hochei pe gheaţă împreună cu omologul său în marele oraş portuar Tianjin, la circa o sută de km est de Beijing.
Mai multe acorduri nucleare au fost semnate cu ocazia vizitei şefului statului rus, inclusiv construirea în China a patru reactoare de către conglomeratul public rus Rosatom.
La summitul OCS de sâmbătă şi duminică, Xi Jinping şi Vladimir Putin se vor întâlni cu preşedintele iranian Hassan Rohani, în căutarea sprijinului internaţional după decizia preşedintelui american Donald Trump de a retrage Statele Unite din acordul nuclear din 2015 cu Iranul.AGERPRES/(AS - autor: Mihaela Moise, editor: Mariana Ionescu, editor online: Irina Giurgiu)
