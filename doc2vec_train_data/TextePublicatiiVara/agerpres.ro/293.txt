Campionii de la clubul Timişoara Saracens au prezentat în conferinţa de presă de marţi, de la Primăria Municipiului Timişoara, cupa câştigată în finala SuperLigii CEC Bank la rugby, ediţia 2017-2018, precum şi planurile de viitor.
Pe lângă felicitările prezentate de edil, acesta le-a mai dat două veşti bune, respectiv că pe data de 10 iunie le vor intra în conturi banii din salarii şi că municipalitatea le va construi un stadion nou, modern, în cartierul Căii Buziaş, cu o capacitate de 15.000 de locuri.
"Îmi iau angajamentul că şi pe viitor echipa de rugby va fi susţinută de municipalitate, pentru că performanţele sale sunt demne de luat ca model de oricine. (...) Facem plăţi pe 10 iunie, când vor veni mai mulţi bani. (...) Acel proiect (noul stadion - n.r.) este în derulare, suntem la licitaţie. (...) Este contractat studiul de fezabilitate şi ne vom întâlni cu proiectantul. De îndată ce va fi proiectul gata, trecem la execuţie", a declarat primarul Nicolae Robu.
Căpitanul echipei, Vasile Rus, a punctat că nu a fost cel mai bun sezon, dar a fost cel mai bun final.
"Având în vedere că avem un grup foarte valoros şi jucători cu experienţă, s-a văzut (...). Cu cât a fost mai greu, cu atât victoria a fost mai frumoasa", a afirmat Vasile Rus.
Preşedintele clubului, Duşan Filipaş, a subliniat istoricul de glorie al rugby-ului timişorean, care în ultimii opt ani a adus 10 trofee, din care cinci de campioane, de patru ori Cupa României şi o dată Cupa Regelui, dar şi o calificare în Cupa Challenge, ediţia 2016-2017.
"Pentru anul viitor, planurile sunt să ne menţinem în top, cel puţin în Romania. (...) E foarte greu să faci performanţă în Europa. Ar trebui ca bugetul să se dubleze pentru asta. Vom continua să ne consolidăm poziţia în România şi să luăm partea europeană pas cu pas. Anul acesta nu e cel mai bun moment din punct de vedere financiar, dar poate peste doi-trei ani, ar trebui să ne reaşezăm şi să luam o opţiune şi pentru Europa", a conchis Duşan Filipaş.
Timişoara Saracens a câştigat finala SuperLigii CEC Bank la rugby, ediţia 2017-2018 , învingând-o cu scorul de 21-15 (12-8) pe CSM Ştiinţa Baia Mare, într-o partidă disputată sâmbătă seara pe Stadionul Naţional ''Arcul de Triumf'' din Capitală.
AGERPRES/(A - autor: Otilia Halunga, editor: Mihai Ţenea, editor online: Anda Badea)
