Intenţia de a vinde stadionul Wembley, din Londra, nu constituie "o trădare", a afirma, marţi, directorul general al Federaţiei engleze de fotbal (FA), Martin Glenn, în încercarea de a calma spiritele, relatează AFP.
Miliardarul american Shahid Khan, proprietar al echipei de fotbal american Jaguars Jacksonville, din NFL, şi al echipei de fotbal Fulham, nou-promovată în prima ligă engleză, a făcut o ofertă de 600 milioane lire sterline pentru a cumpăra stadionul de 90.000 de locuri.
Wembley şi-a redeschis porţile în 2007 după şapte ani de lucrări şi un cost total de 757 milioane lire sterline (864 milioane euro). Emblematicul stadion continuă să găzduiască meciurile echipei Angliei, precum şi semifinalele şi finala Cupei Angliei, în fiecare an.
În cadrul unei reuniuni a Consiliului FA, marţi pe Wembley, Martin Glenn a insistat asupra interesului de a maximiza potenţialul financiar al stadionului, unul din simbolurile fotbalului englez. "Să primim o ofertă pentru Wembley nu constituie o trădare", a afirmat el.
"Nu este vorba de a vinde sufletul sportului nostru sau de un act disperat. Noi nu avem nevoie să vindem Wembley-ul sau să folosim formule şoc. Ceea ce avem în faţa noastră este doar o oportunitate de a beneficia de o sumă fără precedent pe care să o investim în fotbalul amator. Este o şansă de a face FA mai profitabilă şi de a creşte investiţiile", a adăugat Martin Glenn.
Conform responsabilului FA, acest preţ de vânzare ar fi cel al pieţii pentru un astfel de stadion, cu numeroase garanţii în caz de vânzare, în special în privinţa numelui stadionului şi a opţiunilor de revânzare până în 2057, un dosar în care FA este consiliată de banca Rotschild.
Ceilalţi membri ai Consiliului FA au avut opinii diferite. Un exemplu în acest sens a fost Brian Adshead: "Noi trebuie să rămânem proprietarii stadionului. Noi nu ne dorim deloc să-l vindem. Putem continua să găsim bani pentru fotbal păstrând în totalitate Wembley-ul''.
AGERPRES (autor: Vlad Constantinescu, editor: Mihai Ţenea, editor online: Simona Aruştei)
