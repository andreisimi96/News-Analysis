Prim-vicepreşedintele PNL, deputatul Raluca Turcan, apreciază că cei care vor demiterea preşedintelui Klaus Iohannis sunt "oameni cu comportament de crimă organizată", care sunt preocupaţi să-şi salveze "propria piele".
"Oamenii se întreabă de ce PSD se ocupă de demiterea preşedintelui, de ce vrea să controleze Justiţia, de ce şi-a pus în cap să scoată România de pe harta ţărilor democratice. Unul dintre răspunsuri este zdrobitor! Ţara nu este guvernată, ci este marcată de o incompetenţă crasă, acoperită de cinism şi preocupare directă pentru a-şi salva propria piele din partea unor oameni cu comportament de crimă organizată", a declarat Raluca Turcan, vineri, într-o conferinţă de presă.
Raluca Turcan îi solicită preşedintelui PSD, Liviu Dragnea, să demisioneze din fruntea partidului şi din funcţia de preşedinte al Camerei Deputaţilor.
"Solicit public de aici, de la Sibiu şi în numele PNL, două lucruri: demisia domnului Liviu Dragnea, care, în mod evident, pe zi ce trece, face tot mai mult rău României. Liviu Dragnea nu se califică pentru a ocupa a treia poziţie în statul român, Liviu Dragnea nu se califică pentru a fi preşedintele celui mai mare partid aflat la guvernare (...). Solicit public tuturor parlamentarilor care s-au convins cu fiecare zi că această guvernare Dragnea - Dăncilă dăunează grav României să voteze moţiunea de cenzură", a mai spus Raluca Turcan.
Potrivit Ralucăi Turcan, PNL şi USR vor organiza, la Sibiu, un miting de susţinere a preşedintelui Klaus Iohannis, până la finalul acestei luni. AGERPRES/(A - autor: Isabela Paulescu, editor: Oana Popescu, editor online: Anda Badea)
