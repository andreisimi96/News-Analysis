Selecţionata Tunisiei a continuat pregătirile pentru Cupa Mondială de fotbal din Rusia (14 iunie - 15 iulie) cu un meci amical susţinut în compania Turciei, echipă antrenată de românul Mircea Lucescu, şi terminat la egalitate, 2-2 (0-0), vineri, la Geneva (Elveţia).
Turcia, care nu va fi prezentă la CM 2018, a deschis scorul prin Cenk Tosun (54 - penalty), după care tunisienii au marcat de două ori, prin Anice Badri (56) şi Ferjani Sassi (70). Turcia a smuls egalul graţie golului înscris de Caglar Soyuncu (90), deşi a jucat din min. 61 în zece oameni, Cenk Tosun fiind eliminat în urma unei altercaţii cu suporterii turci.
Tunisia, care e neînvinsă de nouă meciuri, va juca în Grupa G la Cupa Mondială, alături de Belgia, Panama şi Anglia.
La tunisieni a evoluat şi fundaşul Syam Ben Youssef, fost jucător la Astra Giurgiu.
În faţa a 12.000 de spectatori, la Geneva au jucat echipele:
Tunisia: Hassen - Bronn (Nagguez, 76), Syan Ben Youssef, Meriah, Maaloul (Haddadi, 82) - Khaaoui (Ben Amor, 53), Skhiri (Srarfi, 69), Sassi - Badri, Fakhereddine Ben Youssef (Khalifa, 75), Sliti (Chaalali, 82).
Turcia: Serkan Kirintli - Sener Ozbayrakli, Suyuncu, Kaan Ayhan, Hasan Ali Kaldirim - Irfan Can Kahveci (Ozyakup, 64), Okay Yokuşlu (Mehmet Topal, 46), Mahmut Tekdemir -Cengiz Under (Berkay Ozcan, 77), Cenk Tosun, Yusuf Yazici (Malli, 46).
Arbitru: A. Bieri (Elveţia).
AGERPRES (editor: Mihai Ţenea, editor online: Irina Giurgiu)
