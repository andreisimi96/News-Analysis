Cinci producători de cârnaţi de săcărâmb şi virşli, din judeţul Hunedoara, vor aduce aceste produse tradiţionale, sâmbătă şi duminică, la Târgul de ţară amenajat în Muzeul în aer liber din Dumbrava Sibiului.
Potrivit unui comunicat de presă al Muzeului ASTRA transmis AGERPRES, vizitatorii muzeului vor putea să guste şi să cumpere preparate tradiţionale, sâmbătă şi duminică, între orele 10,00 şi 18,00.
"Producătorii hunedoreni ne vor aştepta cu dulceţuri şi siropuri (Casa Maria), produse apicole (Gabriela Smuczer), produse din carne: virşli, cârnatul de săcărâmb (produs tradiţional atestat). Nu lipsesc din meniu preparatele calde cum sunt: pomana porcului (Casa Turcanu) şi plăcintele pădureneşti (Munteanu Aurelia). Evenimentul este organizat în parteneriat cu Asociaţia producătorilor de produse tradiţionale şi ecologice Hunedoara, având sprijinul Consiliului judeţean Hunedoara", a declarat Mihaela Gherghel, muzeograf Muzeul ASTRA.
Demonstraţiile culinare se înscriu în cadrul programului cultural "Animă ASTRA", program desfăşurat sub egida Anului European al Patrimoniului. AGERPRES/(AS - autor: Isabela Paulescu, editor: Mirela Bărbulescu, editor online: Gabriela Badea)
