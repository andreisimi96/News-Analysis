Secretarul de stat Dan Neculăescu a participat, joi, la Minsk, la runda anuală de consultări româno-belaruse la nivel de secretar de stat - adjunct de ministru de Externe, prilej cu care a avut o întrevedere cu Oleg Kravcenko, adjunctul ministrului belarus de Externe.
Potrivit unui comunicat al MAE, în cadrul consultărilor cu partea belarusă a fost abordat ansamblul relaţiilor bilaterale, în continuarea vizitei în Republica Belarus, din noiembrie 2017, a şefului diplomaţiei române, Teodor Meleşcanu, cu accent pe dialogul politico-diplomatic, contactele din perioada următoare şi schimburile comerciale.
Ambele părţi au exprimat satisfacţie în legătură cu stadiul actual al relaţiei româno-belaruse şi au subliniat potenţialul existent pe dimensiunea economică.
"Totodată, au fost discutate aspecte privind cooperarea dintre România şi Republica Belarus în cadrul organizaţiilor internaţionale, cu accent pe ONU, partea română prezentând candidatura sa la un loc de membru nepermanent în cadrul Consiliului de Securitate. De asemenea, au fost abordate şi alte subiecte de actualitate aflate pe agenda regională şi internaţională, un segment aparte revenind perspectivei relaţiilor UE - Belarus", se arată în comunicat.
Secretarul de stat Dan Neculăescu a apreciat deschiderea Republicii Belarus în relaţia cu UE şi "a încurajat menţinerea angajamentului autorităţilor de la Minsk faţă de consolidarea procesului de reforme interne şi în domeniul drepturilor omului".
"A subliniat că România rămâne un susţinător al dezvoltării pe mai departe a Parteneriatului Estic, aspect care se regăseşte inclusiv în contextul preşedinţiei rotative a Consiliului UE, pe care ţara noastră o va deţine în prima parte a anului 2019", se spune în comunicat.
Dezvoltarea relaţiilor bilaterale şi problematica europeană, inclusiv din perspectiva drepturilor omului, au fost trecute în revistă şi în discuţiile purtate în aceeaşi zi la Minsk cu vicepreşedintele Camerei Reprezentanţilor a Adunării Naţionale a Republicii Belarus, Boleslav Pirştuk, şi cu preşedintele Comitetului pentru Drepturile Omului şi Mass-media, Andrei Naumovici.
De asemenea, secretarul de stat Dan Neculăescu a avut miercuri o întrevedere şi cu şefa Delegaţiei UE la Minsk, ambasadoarea Andreea Viktorin. AGERPRES/ (AS - autor: Daniel Florea, editor: Georgiana Tănăsescu, editor online: Ada Vîlceanu)
