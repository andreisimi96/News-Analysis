Cadavrul adolescentului de 14 ani dispărut în mare, în zona localităţii Corbu, şi cel al militarului care nu a revenit la unitatea de la Capu Midia după o învoire, au fost găsite, miercuri, pe plaja Vadu, la o distanţă de circa doi kilometri unul de celălalt, fiind scoase de valuri la ţărm, potrivit ISU Dobrogea.
Iniţial a fost găsit corpul adolescentului, după ce o persoană a alertat autorităţile că există un cadavru la malul mării, pe plaja de la Vadu, în apropierea unei cherhanale. În urma căutărilor făcute de reprezentanţii ISU, a fost găsit şi trupul unei persoane adulte, posibil militarul dispărut.
Timp de trei zile, scafandrii ISU l-au căutat pe adolescentul dispărut în Marea Neagră, în zona plajei Corbu, după ce doi minori de circa 14 ani, aflaţi duminică pe plaja Corbu, au intrat în mare, dar numai unul dintre ei a reuşit să revină la mal.
În atenţia scafandrilor a fost şi un militar care duminică seară nu s-a prezentat la unitatea de la Capu Midia, după o perioadă de câteva ore de învoire.
Conform Statului Major al Forţelor Aeriene, militarul, din cadrul Batalionului 55 Apărare Antiaeriană "Someş" din Dej, aflat la un exerciţiu la Centrul Naţional de Instruire pentru Apărare Antiaeriană de la Capu Midia, a fost declarat luni, 11 iunie, în jurul orei 19,00, absent nejustificat de la unitate. Militarul s-a aflat în învoire legală duminică, între orele 13,00 şi 19,30, şi nu s-a prezentat la unitate la expirarea perioadei de învoire. Potrivit procedurilor legale, la împlinirea a 24 de ore de la ora prevăzută pentru întoarcerea la unitate, a fost raportată absenţa nejustificată a militarului şi a fost sesizat Parchetul Militar.
Potrivit purtătoarei de cuvânt a ISU Constanţa, Anca Chiriţă, în acest an, începând cu 1 mai, în apele Mării Negre s-au înecat şase persoane. AGERPRES/(AS - autor: Nona Jalbă, editor: Oana Popescu, editor online: Ada Vîlceanu)
