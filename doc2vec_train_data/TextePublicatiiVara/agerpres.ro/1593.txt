Regizoarea şi scenarista ucraineană Kira Muratova, unul dintre cei mai respectaţi cineaşti de limbă rusă, a murit la vârsta de 83 de ani, a declarat joi Agenţia pentru Cinematografie din Ucraina, citată de AFP.
Laureată a Premiului Special al Juriului la Berlin în 1990 pentru "Sindromul astenic" şi în 1994 cu un premiu la Locarno pentru întreaga sa operă artistică, regizoarea a murit miercuri noaptea la Odesa, în sudul Ucrainei, unde a trăit şi a lucrat timp de mulţi ani.
"Era o regizoare extrem de talentată, revelaţia unei epoci, ai cărei viziune asupra lumii a fost aplaudată de critici", a scris preşedintele ucrainean, Petro Poroşenko, pe Facebook.
Născută pe 5 noiembrie 1934 la Soroca, un oraş românesc la acel moment şi situat astăzi în Republica Moldova, Kira Muratova a crescut într-o familie de comunişti devotaţi.
După ce a studiat cinematografia la prestigiosul Institut Gerasimov (VGIK), ea a lucrat cu actori şi artişti sovietici, cum ar fi poetul şi compozitorul Vladimir Visoţki sau actorul Oleg Tabakov.
În timpul carierei sale, ea a câştigat 17 premii ucrainene şi internaţionale, potrivit bazei de date IMDb World Cinema.
Filmele sale, cum ar fi "Sindromul astenic", au fost apreciate de critici.
În 2017, regizoarea a fost invitată să se alăture Academiei de Arte şi Ştiinţe Cinematografie, care selectează în fiecare an filmele pentru Oscaruri.AGERPRES/(AS - autor: Ana Bîgu, editor: Mariana Ionescu, editor online: Irina Giurgiu)
