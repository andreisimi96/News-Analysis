Ministrul american al apărării, Jim Mattis, l-a acuzat vineri pe preşedintele rus Vladimir Putin că încearcă să reducă influenţa democraţiilor occidentale şi să ''submineze autoritatea morală a Statelor Unite'', potrivit France Presse.
''Putin încearcă să distrugă NATO'', a denunţat Jim Mattis la Newport (Rhode Island), unde a prezidat o ceremonie de înmânare a diplomelor de absolvire la o şcoală militară.
''El încearcă să reducă atractivitatea modelului democratic occidental şi să submineze autoritatea morală a SUA'', a insistat şeful Pentagonului, care a vorbit la puţin timp după noile declaraţii ale preşedintelui Donald Trump favorabile readmiterii Rusiei în cadrul G7 (Grupul celor şapte ţări puternic industrializate).
''Pentru prima oară după cel de-Al Doilea Război Mondial, Rusia este ţara care a redesenat graniţe prin forţa armelor în Georgia şi în Ucraina, în timp ce încearcă să obţină drept de veto asupra deciziilor diplomatico-economice şi de securitate ale vecinilor săi'', a declarat Mattis.
Anterior, preşedintele american a reafirmat faptul că Rusia ar trebui reintegrată în cadrul G7, grup din care a fost exclusă după anexarea peninsulei ucrainene Crimeea în 2014.
''Cu câţiva ani în urmă, Putin a aparţinut la ceva numit G8. Cred că este mai bine să avem Rusia decât să lăsăm Rusia în afară'', a declarat Trump vineri în faţa jurnaliştilor la Casa Albă.
''Pentru că la fel ca în cazul Coreei de Nord, ca şi în alte cazuri, este mult mai bine dacă ne înţelegem cu ei decât contrariul. Deci este posibil'', a afirmat preşedintele american. AGERPRES/(AS - autor: Lilia Traci, editor: Ionuţ Mareş, editor online: Gabriela Badea)
