Trupa Scorpions revine la Bucureşti, marţi, la Romexpo, în cadrul "Crazy World Tour", în care artiştii promit să cânte hituri precum "Wind of Change", "Still Loving You", "Rock You Like a Hurricane", "Send Me an Angel".
În deschiderea show-ului vor fi trupele Compact B cu invitat Leo Iorga şi Salamandra, potrivit unui comunicat al Events.
Primul concert Scorpions în România a avut loc în septembrie 1993 pe stadionul Dinamo din Bucureşti. Au urmat concerte din nou la Bucureşti: Sala Polivalentă - 2004, Sibiu - 2007, Craiova - 2008, Cluj-Napoca - 2011. În 2013 şi 2016, Scorpions a avut concerte la Romexpo.
* Scorpions este una dintre cele mai renumite şi consacrate trupe rock din Germania. De-a lungul carierei, de peste 50 de ani, trupa a vândut peste 100 de milioane de albume.
Istoria trupei Scorpions a început în 1965, când Rudolf Schenker (chitară), Karl-Heinz Vollmer (chitară), Achim Kirchhoff (bass) şi Wolfgang Dziony (baterie/vocal) au format un grup pe care l-au numit Scorpions. În 1967, a venit solistul vocal Werner Hoyer, dar după doar şase luni trupa s-a desfiinţat, deoarece Vollmer a fost obligat să plece în armată.
În toamna anului 1968, Schenker, Dziony, Ulrich Worobiec, Lothar Heimberg şi Bernd Heigner pun din nou bazele Scorpions. La finalul anului 1969, solistul vocal Hegner părăseşte grupul. Worobiec pleacă şi el, fiind înlocuit de Michael Schenker, fratele lui Rudolf. Michael l-a adus în grup pe Klaus Meine. Din 1971, Scorpions semnează un contract cu casa de discuri Metronome, care la începutul lui '72 scoate pe piaţă albumul de debut "Lonesome Crow", potrivit site-ului bestmusic.ro.
În 1982, prin albumul "Blackout", trupa Scorpions devine recunoscută la nivel internaţional. Primul turneu mondial al trupei debutează la 1 martie 1982, în Germania, apoi trece prin Luxemburg, Franţa, Italia, Spania, Anglia, SUA, Japonia şi Thailanda. Compoziţiile de bază de pe disc sunt "Blackout", "Cant't Live Without You", "No One Like You", "Now" şi "Dynamite".
Albumul "Love At First Sting" a apărut în 1984 şi a fost vândut în şase milioane de exemplare. Cu această ocazie, Scorpions a realizat şi primele sale hit-uri în format single: "Rock You Like A Hurricane","Still Loving You". La finele aceluiaşi an este editat materialul "Gold Ballads".
După un turneu mondial care a durat doi ani, Scorpions a lansat în 2007 albumul "Humanity: Hour 1" şi a început Humanity Tour. Următorul album, "Sting in the Tail" conţine, la fel ca şi precedentele, atât melodii hard-rock ("Sting in the Tail", "Raised on Rock", "Turn You On"), cât şi balade ("Sly", "Lorelei" sau "The Good Die Young").
În 2011, Scorpions a lansat albumul ''Comeblack''. În 2013-2014 a avut loc turneul mondial ''Rock'n Roll Forever''. Anul 2015 a adus lansarea albumului "Return To Forever", dar şi aniversarea de 50 de ani a trupei. Componenţa actuală Scorpions este Rudolf Schenker (chitară, vocal), Klaus Meine (lead vocal, chitară), Matthias Jabs (chitară, vocal), Pawel Maciwoda (bass, vocal), Mikkey Dee (tobe), conform paginii oficiale de Facebook a trupei. AGERPRES/(AS - autor: Oana Ghiţă, editor: Florin Marin, editor online: Irina Giurgiu)
