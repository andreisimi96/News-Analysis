Regia Autonomă "Administraţia Română a Serviciilor de Trafic Aerian" - ROMATSA organizează licitaţie deschisă pentru servicii generale de consultanţă în management pentru Danube FAB, valoarea estimată a contractului fiind de 900.000 de euro, fără TVA, potrivit unui anunţ de participare postat în Sistemul Electronic de Achiziţii Publice (SEAP).
Durata contractului va fi de 36 de luni, începând de la data atribuirii acestuia, iar locul principal de prestare a serviciilor este CDZ Bucureşti.
Contractul nu intră sub incidenţa acordului privind contractele de achiziţii publice şi nu poate fi împărţit în loturi. Criteriul de atribuire va fi cel mai bun raport calitate-preţ în ceea ce priveşte criteriile menţionate în anunţ.
Banii provin din sursele proprii ale ROMATSA în proporţie de 50%, iar cealaltă jumătate este acoperită de BULATSA (regia similară din Bulgaria).
Termenul limită pentru depunerea cererilor de documente sau pentru acces la documente este 3 august 2018, ora 00:00, iar data până la care se primesc ofertele sau cererile de participare este 6 august 2018, ora 16:00.
Data limită de evaluare a ofertelor este 5 octombrie 2018, ora 18:00, iar perioada minimă pe parcursul căreia ofertantul trebuie să-şi menţină oferta este de 90 de zile de la termenul limită de primire a ofertelor.
Proiectul Danube FAB reprezintă parteneriatul dintre România şi Bulgaria pentru crearea unui Bloc Funcţional de Spaţiu Aerian, urmare a publicării în Jurnalul European al Uniunii Europene a cerinţelor Cer European Unic şi a semnării în anul 2010 a Memorandumului de Înţelegere la nivel guvernamental între cele două state.
Acordul Danube FAB a fost ratificat de Parlamentul României, devenind Legea 192/2012 a cărei dată de intrare în vigoare a fost 16 noiembrie 2012. AGERPRES/(AS - autor: Oana Tilică, editor: Daniel Badea, editor online: Ada Vîlceanu)
