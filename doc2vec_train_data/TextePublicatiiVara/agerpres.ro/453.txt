Ediţia din acest an a Festivalului Serile Filmului Românesc, ce se va desfăşura în perioada 6 - 10 iunie, la Iaşi, îi este dedicată actorului Victor Rebengiuc.
Cea de a 9-a ediţie a Festivalului Serile Filmului Românesc va aduce la Iaşi actori, regizori, filme româneşti, documentare, scurtmetraje şi premiere, concerte româneşti, precum şi noi evenimente-concept.
Potrivit directorului festivalului, Andrei Giurgia, în cadrul ediţiei din acest an vor fi şapte secţiuni: Retrospectiva Victor Rebengiuc; Premieră; Documentar; Elisabeta Bostan; Documentar AGERPRES; Scurtmetraj; Cele mai bune filme româneşti ale anului 2017 - 2018.
Selecţia filmelor din acest an este realizată de invitatul special - Victor Rebengiuc, în colaborare cu ambasadorul acestui eveniment, Irina-Margareta Nistor.
Programul festivalului include o retrospectivă a filmelor în care a jucat, de-a lungul timpului, Victor Rebengiuc şi "care au adus o contribuţie importantă cinematografiei româneşti". Retrospectiva va cuprinde filmele "Moromeţii", "Pădurea Spânzuraţilor" (1965), De ce trag clopotele, Mitică?" (1981), "Faleze de nisip" (1983) şi "Medalia de onoare" (2009).
Ediţia din acest an va fi deschisă cu o proiecţie a filmului "Moromeţii" (1988), a precizat Andrei Giurgia, directorul SFR, într-o conferinţă de presă. "Pe 6 iunie o să facem deschiderea festivalului, în aer liber, cu o prezentare a filmului 'Moromeţii'. E o copie făcută special pentru Iaşi", a anunţat Andrei Giurgia.
La rândul său, Irina-Margareta Nistor a făcut referire la noutăţile acestei ediţii.
"Întotdeauna venim cu alte filme şi alţi invitaţi, dar şi cu o parte dintre cei care au mai fost, fiindcă Iaşiul creează dependenţă, nu numai de film, dar şi de locurile de acolo, pentru că au un public absolut formidabil şi înainte de toate pentru că-l avem pe Victor Rebengiuc - marea noastră victorie de anul acesta. Avem filme care-i sunt dedicate şi în care joacă, într-unul dintre ele 'Medalia de onoare' există o scenă în care joacă alături de Simona Bondoc (...) Vom avea proiecţii care se vor ţine în locuri diferite, inclusiv pe malul unui lac, unde va fi probabil la fel ca la un picnic", a afirmat Irina-Margareta Nistor.
Victor Rebengiuc a spus că invitaţia la Serile Filmului Românesc reprezintă "o situaţie ciudată" pentru el, afirmând că lui nu-i place să fie scos în evidenţă decât atunci când interpretează un personaj, pe scenă sau în film.
"Viaţa mea particulară nu este interesantă pentru nimeni. E o viaţă simplă, nu am vreo problemă să merg, să mă vadă paparazzi, să mă pună în poză în gazete. (...) În momentul când mi se dă să patronez un festival de film... chiar nu ştiu ce să spun. Dacă doriţi să faceţi asta, puteţi să o faceţi, dar eu m-aş ascunde în situaţia asta", a spus Rebengiuc.
Ediţia din acest an a festivalului va aduce în faţa publicului din Iaşi patru premiere din 2018 - "Licu - o poveste românească", "Charleston", "Braşov - doi ani prea devreme" şi "Marea Unire - România, la 100 de ani" - un documentar AGERPRES.
În cadrul evenimentului va avea loc în foaierul Ateneului din Iaşi şi vernisajul expoziţiei de fotografie AGERPRES - "România: Evoluţie - 100 de ani".
"Găsesc de fiecare festivalul Serile Filmului Românesc cu mare interes, cu plăcerea cinefilului, pentru că în primul rând eu vreau să fiu la Iaşi ca să mă uit la filmele pe care le aduc copiii aceştia frumoşi. Anul acesta va fi al treilea an în care AGERPRES contribuie după puteri cu un film, dar este cred primul an în care prezentăm un film de o asemenea anvergură şi cu o asemenea însemnătate. Este un film la care colegii mei au lucrat mai mult de un an de zile, un documentar istoric în care se împletesc practic firul istoric cu poveştile unor oameni care au trăit direct sau rudele lor au trăit în mod direct două dintre cele mai importante, dacă nu cele mai importante, evenimente istorice care ne-au adus la acest moment - Marea Unire de la 1918, dar şi ceea ce aş numi marea despărţire din timpul sau după cel de-Al Doilea Război Mondial. Filmul nostru (n.r. - 'Marea Unire - România, la 100 de ani') vine cu nişte poveşti extraordinar de emoţionante. (...) Din nou venim şi cu o expoziţie de fotografie, tot parte a proiectelor AGERPRES de Centenar, expoziţie care se numeşte 'România: Evoluţie - 100 de ani'. Mă gândesc că în anul Centenarului, pe lângă privirile pe care le aruncăm spre trecut, trebuie să ne concentrăm mai mult pe viitor, să ne dăm seama unde am ajuns, dar şi să ne gândim unde vrem să ajungem. Această expoziţie are la bază fotografii de arhivă, fotografii de la Revoluţie, dar şi fotografii care au la bază evoluţia României în ultimii 100 de ani", a declarat directorul general al Agenţiei Naţionale de Presă AGERPRES, Alexandru Giboi.
Festivalul Serile Filmului Românesc a fost iniţiat în anul 2010 de Asociaţia Studenţilor Jurnalişti din Iaşi. AGERPRES/(AS - autor: Petronius Craiu, editor: Georgiana Tănăsescu, editor online: Anda Badea)
