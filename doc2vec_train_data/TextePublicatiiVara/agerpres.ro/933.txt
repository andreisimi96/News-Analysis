Liderul nord-coreean Kim Jong Un s-ar putea să efectueze o vizită în Rusia în luna septembrie, a anunţat luni agenţia de presă oficială rusă RIA Novosti, citând o declaraţie făcută de vicepreşedintele Dumei de Stat (camera inferioară a parlamentului), Ivan Melnikov, după o întâlnire cu parlamentari nord-coreeni aflaţi într-o vizită la Moscova.
Preşedintele rus, Vladimir Putin, i-a propus liderului nord-coreean să vină în Rusia la Forumul economic oriental, desfăşurat anual la Vladivostok ( Extremul Orient rus), unde cei doi lideri s-ar putea întâlni, a afirmat Melnikov, adăugând că sunt luate în considerare şi alte locuri şi termene pentru această vizită.
Invitaţia a fost transmisă de ministrul de externe rus, Serghei Lavrov, care a efectuat săptămâna trecută o vizită de lucru la Phenian.
Phenianul se află în prezent în centrul eforturilor diplomatice internaţionale cu scopul de a-l determina să abandoneze programele nuclear şi balistic. Un summit istoric între preşedintele SUA, Donald Trump, şi liderul nord-coreean Kim Jong Un pe tema 'denuclearizării' Peninsulei Coreea a fost anunţat pentru 12 iunie, în Singapore.AGERPRES/(AS - autor: Lilia Traci, editor: Mariana Ionescu, editor online: Anda Badea)
