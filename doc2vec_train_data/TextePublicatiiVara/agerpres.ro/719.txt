"Stare de şoc" sau "comoţie" sunt cuvinte folosite vineri de presa spaniolă, surprinsă de demisia antrenorului Zinedine Zidane de la echipa de fotbal Real Madrid, la mai puţin de o săptămână de la câştigarea Ligii Campionilor pentru al treilea an consecutiv, relatează AFP.
"Zidane pleacă lăsând o moştenire legendară şi suporteri în stare de şoc", scrie pe prima pagină Marca, cel mai citit ziar de sport din Spania. "Nimeni nu se aştepta la asta. Nici clubul, nici jucătorii, nici publicul", continuă Marca.
Demisia lui Zidane în plină glorie a avut efectul unei "bombe" în fotbalul spaniol şi la cel mai titrat club din Europa. "Atmosferă de înmormântare în vestiar", titrează Marca.
"Zidane a renunţat surprinzător", potrivit ziarului madrilen As. Directorul acestuia, Alfredo Relano, salută într-un editorial nobleţea tehnicianului francez.
"Este momentul ideal pentru a pleca de la Real, în plină glorie, fără să aibă nimic de pierdut", scrie editorialistul. El îl evocă pe Napoleon pentru a aminti că a suna retragerea la timp echivalează uneori cu o victorie.
Presa din Barcelona exprimă mai mult uşurare decât laude, în aşa măsură performanţele reuşite de Real sub conducerea lui Zidane au eclipsat din 2016 trofeele câştigate de Barca.
"Real Madrid în stare de şoc", titrează pe prima pagină El Mundo Deportivo, care descrie un club "răvăşit" după "cutremurul Zidane".
Aceeaşi tonalitate sumbră şi acelaşi fond negru pe prima pagină a cotidianului catalan Sport. "Zidane îşi anunţă plecarea surprinzătoare şi o lasă pe Real în stare de şoc", jubilează aproape această publicaţie, ce o susţine deschis pe Barca.
Sport recunoaşte totuşi că "Zidane a fost mereu un gentleman" şi estimează că antrenorul "şi-a anunţat demisia cu calm şi cu naturaleţe".
AGERPRES (editor: Mircea Lazaroniu, editor online: Irina Giurgiu)
