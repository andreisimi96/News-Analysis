Numărul mediu de pensionari a ajuns în primele trei luni ale anului în curs la 5,223 milioane, în scădere cu 6.000 de persoane faţă de trimestrul precedent, iar pensia medie lunară s-a situat la 1.122 de lei, cu 0,9% mai mică raportat la trimestrul precedent, relevă datele Institutului Naţional de Statistică (INS).
Potrivit sursei citate, numărul mediu de pensionari de asigurări sociale de stat a fost de 4,686 milioane, în timp ce pensia medie de asigurări sociale de stat s-a ridicat la 1.072 lei, iar raportul dintre pensia medie nominală netă de asigurări sociale de stat pentru limită de vârstă cu stagiu complet de cotizare (fără impozit şi contribuţia de asigurări sociale de sănătate) şi câştigul salarial mediu net a fost de 51,3% (comparativ cu 52,5% în trimestrul precedent).
INS precizează că indicele pensiei medii reale faţă de trimestrul precedent, calculat ca raport între indicele pensiei nominale pentru calculul pensiei reale şi indicele preţurilor de consum a fost de 98,1%.
Raportul pe total dintre numărul mediu de pensionari de asigurări sociale de stat şi cel al salariaţilor a fost de 9 la 10, acest raport având variaţii semnificative în profil teritorial, de la numai 5 pensionari la 10 salariaţi în municipiul Bucureşti, la 16 pensionari la 10 salariaţi în judeţul Teleorman, 15 la 10 în Giurgiu şi Vaslui şi 14 la 10 în Botoşani, Călăraşi, Dâmboviţa şi Neamţ.
Pensia medie de asigurări sociale de stat a variat cu discrepanţe semnificative în profil teritorial, ecartul dintre valoarea minimă şi cea maximă fiind de 503 de lei (860 lei în judeţul Botoşani, 864 lei în judeţul Giurgiu şi 885 lei în judeţul Vrancea, faţă de 1.363 de lei în Capitală, 1.356 lei în judeţul Hunedoara şi 1.279 de lei în judeţul Braşov).
Pensionarii de asigurări sociale deţin ponderea majoritară (99,9%) în numărul total de pensionari, iar pensionarii de asigurări sociale de stat reprezintă 89,8% în totalul celor de asigurări sociale.
Pe categorii de pensii, numărul pensionarilor pentru limită de vârstă a fost preponderent (76,5%) în cadrul pensionarilor de asigurări sociale. Pensionarii cuprinşi în categoriile de pensii - anticipată şi anticipată parţial - au reprezentat 2,1%.
Potrivit INS, numărul total al beneficiarilor prevederilor OUG nr. 6/2009 privind instituirea pensiei sociale minim garantate (în prezent - indemnizaţie socială), în trimestrul I 2018, a fost de 812.000 persoane, din care: 662.600 persoane din sistemul asigurărilor sociale de stat, reprezentând 14,1% din totalul pensionarilor din această categorie, 147.800 persoane din rândul pensionarilor proveniţi din fostul sistem pentru agricultori, reprezentând 42,2% din totalul acestora, şi 1.600 persoane din sistemul militar, reprezentând 0,9% din totalul acestei categorii. AGERPRES/(AS - autor: Oana Tilică, editor: Nicoleta Gherasi, editor online: Ada Vîlceanu)
