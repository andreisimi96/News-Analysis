România a înregistrat un spor negativ al populaţiei la nivelul lunii aprilie faţă de martie 2018, numărul celor decedaţi fiind mai mare faţă de născuţii-vii, cu 8.910 persoane, arată datele publicate luni de Institutul Naţional de Statistică (INS).
Potrivit sursei citate, în aprilie 2018, comparativ cu aprilie 2017, numărul născuţilor-vii a fost mai mic cu 1.988, iar numărul persoanelor care au decedat a fost cu 211 mai mare în intervalul de referinţă.
În acest context, sporul natural a fost negativ atât în luna aprilie 2018 (de -8.910 persoane), cât şi în luna aprilie 2017 (de -6,711 persoane).
De asemenea, numărul copiilor cu vârsta sub un an care au decedat a fost cu 19 mai mic în luna aprilie din acest an, decât cel înregistrat în aceeaşi perioadă din 2017.
Cât priveşte numărul căsătoriilor, acesta a crescut cu 1.165 faţă de aprilie 2017, în timp ce, prin hotărâri judecătoreşti definitive şi conform Legii nr. 202/2010, s-au pronunţat cu 101 mai puţine divorţuri.
La nivel comparativ aprilie 2018 - martie 2018, s-a înregistrat naşterea a 12.709 de copii (cu 976 mai puţini), iar numărul persoanelor ale căror decese au fost înregistrate s-a situat la 21.619, cu 3.620 mai puţine.
Totodată, numărul deceselor copiilor cu vârstă sub un an, înregistrate în luna aprilie 2018, a fost de 94, în creştere cu două decese faţă de luna martie 2018.
În luna aprilie a acestui an, la oficiile de stare civilă s-au înregistrat 10.791 căsătorii, cu 4.613 mai multe decât în luna anterioară. În plus, numărul divorţurilor pronunţate prin hotărâri judecătoreşti definitive şi conform Legii nr. 202/2010 a fost de 2.577, cu 228 mai puţine decât în luna martie 2018. AGERPRES/(AS - autor: Daniel Badea, editor: Oana Tilică, editor online: Irina Giurgiu)
