Ministrul educaţiei naţionale, Valentin Popa, a luat parte la Conferinţa miniştrilor educaţiei din ţările participante la Spaţiul european al învăţământului superior EHEA/Procesul Bologna şi la Forumul politic Bologna, care au avut loc în perioada 23 - 25 mai la Paris, Franţa, informează MEN.
Potrivi unui comunicat remis vineri AGERPRES de MEN, în intervenţia sa, ministrul educaţiei naţionale s-a referit la rolul digitalizării în societatea contemporană, la asigurarea accesului echitabil la educaţie de calitate pentru toţi tinerii, precum şi la importanţa mobilităţii academice.
Totodată, ministrul Popa a adus în atenţie iniţiativa europeană privind constituirea reţelelor de universităţi europene, accentuând necesitatea existenţei unor instituţii de învăţământ superior competitive la nivel mondial, care să contribuie la creşterea economică, la inovare şi coeziune socială, în sprijinul unei economii bazate pe cunoaştere.
În cadrul conferinţei au fost evaluate progresele realizate de la Conferinţa organizată în anul 2015 şi au fost definite obiectivele comune ale Spaţiului european al învăţământului superior pentru perioada următoare.
Forumul politic Bologna a fost deschis participării statelor din afara spaţiului EHEA şi a favorizat consolidarea dialogului politic şi a cooperării dintre EHEA şi celelalte regiuni. Cu titlul "Rolul învăţământului superior într-o societate în schimbare", forumul s-a concentrat pe incluziunea socială, creşterea accesului şi contribuţia universităţilor la dezvoltarea economică globală, naţională şi regională, mai informează comunicatul. AGERPRES/(AS-editor: Antonia Niţă, editor online: Daniela Juncu)
