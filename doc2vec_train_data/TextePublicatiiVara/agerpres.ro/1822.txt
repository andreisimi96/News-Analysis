Guvernul a adoptat, în şedinţa de vineri, o hotărâre privind normele metodologice referitoare la domeniul achiziţiilor publice, a anunţat purtătorul de cuvânt al Executivului, Nelu Barbu.
"În şedinţa de Guvern de astăzi a fost adoptată o hotărâre de Guvern privind normele metodologice referitoare la domeniul achiziţiilor publice. Prin acest act, aşa cum s-a explicat public de către ministrul Finanţelor, domnul Eugen Teodorovici, se produce o simplificare, o debirocratizare, o clarificare a procedurilor, astfel încât să fie eliminate blocajele din domeniul achiziţiilor publice, desigur în deplină concordanţă cu normele şi legislaţia europeană", a declarat Barbu, la Palatul Victoria.
El a precizat că hotărârea adoptată vineri încheie procesul de simplificare şi debirocratizare în domeniul achiziţiilor publice, început în urmă cu câteva săptămâni de Guvern. AGERPRES/(A - autor: Mădălina Cerban, editor: Claudia Stănescu, editor online: Ada Vîlceanu)
