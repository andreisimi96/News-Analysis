Preşedintele turc, Recep Tayyip Erdogan, a declarat marţi că 200.000 de sirieni s-au întors în regiunile din nordul Siriei controlate de forţele turce, după criticile venite din partea contracandidaţilor săi în alegeri în legătură cu milioanele de sirieni care s-au refugiat în Turcia, relatează Reuters.
Mai mult de 3,5 milioane de refugiaţi sirieni care au fugit de conflictul din ţara lor trăiesc în Turcia, iar unii cetăţeni turci consideră prezenţa lor o povară economică şi o ameninţare pentru locurile lor de muncă.
Erdogan a afirmat că numeroşi refugiaţi s-au întors deja în regiunile Afrin şi Jarablus din nordul Siriei, unde Turcia a lansat operaţiuni militare împotriva kurzilor şi a militanţilor Statului Islamic.
'Până acum, aproximativ 200.000 de locuitori ai acestor zone s-au întors din Turcia', a declarat Erdogan la un miting electoral în provincia Zonguldak, de la Marea Neagră.
'Şi ei continuă să se întoarcă. De ce? Pentru că este pământul lor, noi le deschidem calea, ei se întorc', a mai spus el.
Erdogan a deschis frontierele Turciei pentru migranţii sirieni în momentul izbucnirii conflictului în 2011. Însă Ankara a inversat de atunci politica 'uşilor deschise' şi a construit un zid de-a lungul frontierei de 911 kilometri cu Siria.AGERPRES/(AS - autor: Mihaela Moise, editor: Mariana Ionescu, editor online: Irina Giurgiu)
