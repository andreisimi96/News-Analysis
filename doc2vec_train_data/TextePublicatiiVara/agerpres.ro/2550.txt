O paradă medievală, spectacole istorice, ateliere tematice de mânuire a sabiei şi tras cu arcul, precum şi concerte vor avea loc, de vineri până duminică, la Festivalul Dracula de la Târgovişte, au anunţat reprezentanţii administraţiei locale.
Festivalul este la a cincea ediţie şi se va desfăşura la Curtea Domnească Târgovişte.
''Timp de trei zile Târgovişte va îmbrăca haină medievală şi va readuce în actualitate parfumul unei epoci foarte importante din punct de vedere economic şi cultural. Programul este unul dens, se adresează tuturor categoriilor de vârstă şi pe parcursul celor trei zile la Târgovişte va fi instalată o tabără medievală cu tot ce presupune acest lucru, cu negustori, cu meşteşuguri, cu expoziţie de arme, vase decorative. Vor fi ateliere tematice, de mânuire a sabiei, de tras cu arcul. Deschiderea oficială va fi vineri, la ora 18.00, în Curtea Domnească, iar apoi vom invita participanţii la parada medievală'', a declarat recent viceprimarul Târgoviştei, Monica Ilie.
Cele două spectacole istorice din cadrul festivalului sunt ''Antim Ivireanul'', ce va avea loc sâmbătă seara pe scena de la ruinele din Curtea Domnească şi ''Balada lui Constantin Brâncoveanu'', ce va avea loc duminică. Spectacolul de duminică va fi urmat de un concert Gheorghe Gheorghiu şi trupa Corbu.
Este prima ediţie a festivalului în care figura lui Dracula, Vlad Ţepeş, nu va mai fi în prim plan. Organizatorii susţin că denumirea festivalului este marcă înregistrată ce nu le aparţine şi se gândesc să îl schimbe.
''Am insistat pe ideea de festival medieval, fără a mai avea în prim plan figura lui Dracula. (...) Vom încerca, pentru că este o problemă cu denumirea acestui festival, nu este înregistrată ca fiind a Primăriei Târgovişte, vom încerca să găsim o denumire pe care să o şi putem înregistra, cred că vom rămâne la ideea de festival mediaval, nu neapărat Festival Medieval Dracula'', a precizat Monica Ilie.
Bugetul ediţiei din acest an a Festivalului Dracula de la Târgovişte este de 300.000 de lei. Organizatorii evenimentului sunt Primăria Târgovişte şi Consiliul Judeţean Dâmboviţa. AGERPRES/(A - autor: Cornelia Dumitru, editor: Karina Olteanu, editor online: Irina Giurgiu)
