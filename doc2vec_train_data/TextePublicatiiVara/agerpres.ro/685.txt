Ponderea în PIB a activelor sectoarelor financiare non-bancare a urcat la 12,24% în 2017, de la 11,36% în 2011, însă se poate şi mai bine din acest punct de vedere, susţine preşedintele Autorităţii de Supraveghere Financiară (ASF), Leonardo Badea.
"Din punct de vedere al pieţelor financiare nebancare se poate şi mai bine. Vedem pe slide-uri care este pondere activelor sectoarelor financiare raportate la PIB în anul 2017 şi observăm că, dacă lucrăm cu valorile financiare agregate la nivel non-bancar raportate la PIB din 2011, am reuşit să creştem de la 11,36% la 12,24%. A fost o creştere mică, constantă, urmată de oarecare stabilizare, 2016 şi 2017. În sectorul asigurărilor avem peste 12 milioane de contracte de asigurări generale şi peste 1,8 milioane de contracte de asigurări de viaţă. În piaţa de capital avem peste 300.000 de investitori în fonduri de investiţii deschise şi peste 89.000 în fonduri de investiţii închise şi de asemenea avem investitori cu conturi la intermediari, peste 50.000 de investitori", a declarat Leonardo Badea, la evenimentul "Pieţele Financiare din România".
Preşedintele ASF a menţionat faptul că în sectorul pensiilor private sunt 7,04 milioane de participanţi la Pilonul II şi peste 440.000 de participanţi la Pilonul III.
Acesta a afirmat că există provocări legate de creşterea eficienţei supravegherii, de fragmentarea pieţelor, de dezvoltarea tehnologiei, de progres, de inovaţii şi nu în ultimul rând de cultura diverşilor consumatori de servicii financiare.
"Avem o nevoie de a evolua în ritmul pieţelor şi ca să evoluam în ritmul pieţelor trebuie să ne gândim atât la convergenţe, spre ce ne îndreptăm, dar şi la provocări, la ce ne aşteaptă. Avem noi riscuri. Avem protecţia consumatorilor. Noi avem noroc din punctul acesta de vedere, ASF face protecţia consumatorilor de servicii financiare în cadrul Autorităţii. Legea ne permite acest lucru. Suntem într-o lume complexă. Complexitatea înseamnă a fi capabil să înţelegi, să iei decizii şi a fi capabil să primeşti şi să fii bombardat zilnic cu o serie de informaţii ca şi consumator şi din aceste informaţii să reuşeşti (...) să iei acel impuls, acel ghiont, care te duce într-o anumită direcţie, în mod subtil. Economia de azi este o economie ca şi societatea, complexă şi subtilă", a subliniat Leonardo Badea.
ASF este autoritatea naţională, înfiinţată în anul 2013 prin OUG 93/ 2012 aprobată prin Legea 113/ 2013 pentru reglementarea şi supravegherea pieţelor asigurărilor, a pensiilor private, precum şi a pieţei de capital. ASF contribuie la consolidarea cadrului integrat de funcţionare a celor trei sectoare, care însumează peste 10 milioane de participanţi. AGERPRES/(AS - autor: George Bănciulea, editor: Mariana Nica, editor online: Irina Giurgiu)
