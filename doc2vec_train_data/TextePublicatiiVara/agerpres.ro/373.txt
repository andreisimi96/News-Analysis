 Ela Ionescu, Mircea Postelnicu şi Ilie Dumitrescu Jr. sunt cei trei tineri actori propuşi pentru menţiunea specială din cadrul Bursei "Alex. Leo Şerban" a TIFF.17.
Potrivit organizatorilor festivalului, board-ul competiţiei i-a remarcat pentru prestaţiile avute în producţii ale anului 2017. Câştigătorul bursei în valoare de 1.000 de euro va fi anunţat în cadrul Galei de închidere TIFF.
Ela Ionescu a impresionat în rolul Evei, o tânără emigrantă româncă nevoită să se prostitueze în filmul "Dimineaţa care nu se va sfârşi" (r. Ciprian Mega). A absolvit UNATC şi joacă în spectacole de teatru pe diferite scene din Bucureşti. A debutat într-un rol principal în lungmetrajul "La limita de jos a cerului" (r. Igor Cobileanski). A jucat în "Câini" (r. Bogdan Mirică), câştigătorul Trofeului Transilvania în 2016, şi a putut fi văzută anul acesta la TIFF în "Coborâm la prima" (r. Tedy Necula).
Mircea Postelnicu l-a interpretat pe Toma, soţul disperat să-şi ajute iubita în filmul "Ana, mon amour", regizat de Călin Peter Netzer. A fost primul lui principal într-un lungmetraj. S-a născut în Bucureşti, în 1987, şi a absolvit UNATC în 2010. În prezent este actor al Teatrului Tineretului din Piatra Neamţ.
Ilie Dumitrescu Jr. studiază actoria la Londra şi deţine deja în portofoliul său câteva roluri importante, în ciuda celor numai 20 de ani. Recent s-a remarcat interpretându-l pe Olah în filmul "Un pas în urma serafimilor", debutul regizorului Daniel Sandu.
Este pentru prima oară când un actor român este premiat în cadrul Bursei "Alex. Leo Şerban", creată în 2012 de Asociaţia pentru Promovarea Filmului Românesc şi Romanian Film Initiative, în memoria unei personalităţi marcante a cinema-ului românesc, scriitorul şi criticul Alex. Leo Şerban.
Festivalul TIFF se va încheia în data de 3 iunie. AGERPRES/(AS - autor: Elena Stanciu, editor: Oana Popescu, editor online: Simona Aruştei)
