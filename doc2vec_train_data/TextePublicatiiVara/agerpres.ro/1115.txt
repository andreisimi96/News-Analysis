Traficul pe DN 7, în zona localităţii argeşene Cotmeana, se desfăşoară cu dificultate, alternativ pe un sens de mers, în urma unui accident care a avut loc luni după amiaza şi în care au fost implicate trei TIR-uri, informează IPJ Argeş.
Din primele cercetări, şoferul unui TIR nu a adaptat viteza de mers la condiţiile de carosabil umed şi de drum în curbă, a intrat pe contrasens şi a acroşat alte două autocamioane.
Şoferul care a produs accidentul este român şi se deplasa din direcţia Piteşti spre Râmnicu Vâlcea. Ceilalţi doi şoferi implicaţi în accident sunt din Turcia.
''Pe DN7 (E81) Piteşti - Râmnicu Vâlcea, la km 143, în zona localităţii argeşene Cotmeana, a avut loc un accident rutier în care au fost implicate trei autotrenuri. O persoană a fost rănită'', precizează Centrul Infotrafic din cadrul IGPR. AGERPRES / (A - autor: Cornelia Dumitru, editor: Marius Frăţilă, editor online: Ada Vîlceanu)
