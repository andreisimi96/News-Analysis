Preşedintele Comitetului Olimpic şi Sportiv Român (COSR), Mihai Covaliu, a declarat, miercuri seara, că românii trebuie să fie alături de jucătoarea de tenis Simona Halep, numărul 1 mondial, indiferent dacă va câştiga sau nu turneul Roland Garros.
"Roland Garros este un turneu special pentru ea. Dar cel mai important este că joacă bine, că are încredere în ea şi că este în semifinale. Sunt convins că va trata următorul meci cu maximă seriozitate. Sper să treacă cu bine de următorul meci, trebuie să ne obişnuim că următorul pas este cel mai important. Noi trebuie să fim alături de Simona şi dacă va câştiga, şi dacă va pierde", a spus Covaliu, prezent, miercuri seara, la inaugurarea Sălii Multifuncţionale "Gabriela Szabo" din Voluntari.
Jucătoarea română de tenis Simona Halep, numărul unu mondial, s-a calificat, miercuri, în semifinalele turneului de la Roland Garros, al doilea de Mare Şlem al anului, după ce a învins-o pe germanca Angelique Kerber, cap de serie numărul 12, cu 6-7 (2), 6-3, 6-2. Următoarea adversară a româncei va fi spaniola Garbine Muguruza, victorioasă cu 6-2, 6-1 în faţa rusoaicei Maria Şarapova, în sferturile de finală.AGERPRES (editor: Marius Ţone, editor online: Daniela Juncu)
