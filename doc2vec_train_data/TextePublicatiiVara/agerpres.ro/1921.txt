Ministrul Muncii, Lia Olguţa Vasilescu, a afirmat sâmbătă că prezenţa oamenilor la mitingul PSD-ALDE din Piaţa Victoriei "demască un sistem obişnuit să lucreze cu manipulare, cu cătuşe şi cu violenţă".
"Prezenţa voastră aici demască un sistem care este obişnuit să lucreze cu manipulare, cu cătuşe, cu violenţă şi dumneavoastră astăzi arătaţi aici că statul paralel nu mai poate minţi la nesfârşit", a declarat Lia Olguţa Vasilescu, în discursul său adresat protestatarilor.
Ea a precizat că statul paralel "are un chip". "În spatele lui se ascund securişti care te interceptează ilegal, se ascund procurori care falsifică probe, jurnalişti care mint", a mai spus Vasilescu. AGERPRES/(A - autor: Mădălina Cerban, editor: Oana Popescu, editor online: Adrian Dădârlat)
