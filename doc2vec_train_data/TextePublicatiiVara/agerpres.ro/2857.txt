Reuniunea Dialogului Strategic România - Statele Unite ale Americii, coprezidată de Ana Birchall, vicepremier pentru implementarea parteneriatelor strategice ale României, şi Wess Mitchell, asistent al secretarului de stat al SUA, a avut loc marţi, la Palatul Victoria, agenda discuţiilor incluzând teme precum securitatea regională şi cooperarea economică.
Potrivit unui comunicat al Guvernului, în discursul de deschidere a celei de a VI-a reuniuni plenare, vicepremierul român a evidenţiat importanţa deosebită pe care Executivul de la Bucureşti şi prim-ministrul Viorica Dăncilă o acordă Dialogului Strategic cu SUA, componentă fundamentală a Parteneriatului strategic România - Statele Unite ale Americii.
În cadrul reuniunii Ana Birchall a transmis un mesaj din partea premierului Viorica Dăncilă, context în care a subliniat că aprofundarea Parteneriatului strategic dintre România şi SUA reprezintă un angajament asumat în programul de guvernare.
"Dorim să consolidăm relaţia cu SUA, inclusiv pe dimensiunea ei economică, iar Dialogul Strategic care are loc la Bucureşti reprezintă un argument important în acest sens", se arată în mesajul prim-ministrului român.
Vicepremierul Ana Birchall a salutat coprezidarea evenimentului de către Wess Mitchell, asistent al secretarului de stat al SUA, marcând o premieră în acest sens, şi a subliniat că "Parteneriatul strategic cu Statele Unite reprezintă un pilon fundamental al politicii externe şi de securitate a României şi un instrument esenţial pentru consolidarea rolului ţării noastre de furnizor capabil şi activ de securitate şi stabilitate la nivel regional şi global".
Conform comunicatului, discuţiile din cadrul reuniunii plenare au subliniat importanţa parteneriatului global între UE şi SUA, a coeziunii NATO şi a relaţiilor bilaterale strânse între partenerii transatlantici pentru garantarea securităţii şi a prosperităţii comune.
"Dialogul a evidenţiat rolul important pe care România îl are în garantarea stabilităţii şi a securităţii la nivelul Europei Centrale şi de Est, cele două părţi reiterând angajamentul pentru cooperarea continuă în vederea promovării priorităţilor comune în regiune, cu accent pe conectivitatea în domeniile energiei, infrastructurii şi digital", precizează sursa citată.
De asemenea, cele două părţi au trecut în revistă priorităţile cooperării şi coordonării în context multilateral, în perspectiva desfăşurării Summitului NATO de la Bruxelles şi a Summitului Iniţiativei celor Trei Mări de la Bucureşti, programate pentru lunile iulie, respectiv septembrie 2018.
"Referitor la dimensiunea economică a Parteneriatului strategic, a fost remarcată dinamica pozitivă a schimburilor comerciale bilaterale, precum şi necesitatea cooperării strânse în vederea amplificării acestora şi a utilizării la capacitate maximă a potenţialului investiţional. Obiectivele şi temele fundamentale pentru implementarea Parteneriatului strategic între România şi Statele Unite ale Americii au fost consemnate într-o Declaraţie comună, adoptată cu ocazia reuniunii plenare", se mai arată în comunicatul citat.
La reuniune, din partea română au participat reprezentanţi ai ministerelor cu competenţe şi responsabilităţi pe temele discutate: Ministerul Afacerilor Externe, Ministerul Apărării Naţionale, Ministerul Mediului de Afaceri, Comerţ şi Antreprenoriat, Ministerul Comunicaţiilor şi Societăţii Informaţionale, Ministerul Finanţelor Publice, Ministerul Energiei şi Ministerul Transporturilor. AGERPRES/(AS - autor: Daniel Florea, editor: Andreea Rotaru, editor online: Gabriela Badea)
