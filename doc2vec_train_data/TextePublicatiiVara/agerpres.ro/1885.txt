Primarul general al Capitalei, Gabriela Firea, a anunţat că va participa, sâmbătă seara, "la mitingul împotriva abuzurilor, organizat legal de PSD - ALDE", precizând că "nimic nu poate fi mai antidemocratic" decât nerespectarea votului românilor.
"În această seară, la ora 20,00, voi fi prezentă la mitingul împotriva abuzurilor, organizat legal de PSD - ALDE. Orice fel de abuz trebuie sancţionat! Dar în special cel de putere. Nimic nu poate fi mai antidemocratic decât să nu respecţi votul românilor! Am câştigat alegerile dar, din prima zi, atât Guvernul cât şi autorităţile locale au fost supuse unei campanii de denigrare, defăimare, transmiterea de informaţii false, manipulare şi boicotare a activităţii", a scris Firea, sâmbătă, pe Facebook.
În opinia sa, "voinţa românilor a fost călcată în picioare".
"Trăim într-o dictatură a minorităţii care nu s-a bucurat de votul românilor, dar care vrea să confişte instituţiile prin fraudă politică şi morală. Prin minciună şi presiuni instituţionale! Unii mai slabi au căzut victime sau chiar au pactizat cu grupările ilegitime din instituţii. Cine îndrăzneşte să spună ceva este ameninţat! Cine are curajul să se revolte e pus la zid de oameni certaţi cu legea şi plătiţi să creeze haos! Spun NU anarhiei! Spun DA democraţiei şi statului de drept, nu de drepţi!", a scris Firea.
Totodată, ea a precizat că "România este a tuturor românilor". "Nu a celor care sunt plătiţi să provoace evenimente negative şi să nesocotească votul românilor. România este o ţară frumoasă pe care mulţi au denigrat-o în exterior intenţionat, ca să ne fie ruşine să scoatem capul în lume!", a mai afirmat Firea, care îi invită la mitingul PSD - ALDE pe toţi cei care vor "democraţie şi nu haos şi abuz". AGERPRES/(AS - autor: Mădălina Cerban, editor: Andreea Rotaru, editor online: Anda Badea)
