Cupa Mondială, ajunsă la a 15-a ediţie, s-a desfăşurat în SUA, între 17 iunie şi 17 iulie 1994, potrivit site-ului FIFA, www.fifa.com. Brazilia a câştigat al patrulea trofeu, după 24 de ani de la ultimul succes.
Suedia s-a ales cu bronzul, după o victorie în finala mică în faţa Bulgariei, surpriza turneului. România a ajuns până în sferturile de finală, după ce a învins cu 3-2 pe Argentina, cea mai mare performanţă din istoria naţionalei României. În sferturi, suedezii i-au învins pe români la loviturile de la 11 m.
A fost consemnată prezenţa la startul preliminariilor a 147 de naţiuni, ceea ce a reprezentat un record. Cele 24 de participante calificate, provenite din cinci confederaţii, au fost: 13 din Europa (Belgia, Bulgaria, Elveţia, Germania, Grecia, Irlanda, Italia, Norvegia Olanda, România, Rusia, Spania şi Suedia), patru din America de Sud (Argentina, Bolivia, Brazilia şi Columbia), două din America de Nord şi Centrală (Mexic şi SUA), trei din Africa (Maroc, Camerun şi Nigeria) şi două din Asia (Arabia Saudită şi Coreea de Sud). A fost pentru ultima dată când competiţia a inclus 24 de echipe, pentru că la ediţia următoare, în Franţa 1998, formula a fost extinsă la 32 de participante.
În organizarea Cupei Mondiale din SUA au fost angrenate nouă stadioane: Rose Bowl din Pasadena (Los Angeles), Pontiac Silverdome din Detroit, Stanford Stadium din San Francisco, Giants Stadium din East Rutherford (New Jersey), Citrus Bowl din Orlando, Soldier Field din Chicago, Cotton Bowl din Dallas, Foxboro Stadium din Foxborough (Boston) şi RFK Stadium din Washington DC.
Echipele fost împărţite în şase grupe, prin tragere la sorţi, dar respectând criteriul urnelor valorice; Grupa A - România, Elveţia, SUA, Columbia; Grupa B - Brazilia, Suedia, Rusia, Camerun; Grupa C - Germania, Spania, Coreea de Sud, Bolivia; Grupa D - Nigeria, Bulgaria, Argentina, Grecia; Grupa E - Mexic, Italia, Irlanda, Norvegia; Grupa F - Olanda, Arabia Saudită, Belgia, Maroc. Pentru prima dată, o victorie a fost notată cu trei puncte, faţă de două, cum se proceda până atunci. Motivul a fost acela de a stimula competiţia şi de a oferi un fotbal cât mai antrenant.
După un început cu stângul, 0-1 cu Irlanda, Italia a învins cu 1-0 Norvegia şi a terminat la egalitate, 1-1, cu Mexicul, în grupe. În optimi, italienii au trecut cu emoţii, 2-1, de Nigeria, Roberto Baggio egalând cu două minute înainte de final, pentru ca tot el să înscrie golul victoriei în prelungiri. În sferturi, Italia a trecut de Spania, scor 2-1, golul victoriei fiind înscris tot de Baggio, liderul echipei. Acelaşi Baggio a trimis Italia în ultimul act, înscriind de două ori în semifinala cu Bulgaria, scor 2-1.
Brazilia a trecut în grupe de Rusia (3-0) şi Camerun (2-0), apoi a făcut egal cu Suedia (1-1). În optimile de finală, a învins Statele Unite cu 1-0, prin golul lui Bebeto. În sferturi, echipa pregătită de Carlos Alberto Parreira a învins Olanda cu 3-2, marcatori fiind Romario, Bebeto şi Branco. Cel mai greu test pentru brazilieni a fost semifinala disputată împotriva Suediei: 1-0, gol Romario.
În finala mică de la Pasadena, Suedia a surclasat Bulgaria cu 4-0, marcatori - Brolin, Mild, Larsson şi Kennet Andersson.
Finala s-a jucat la 17 iulie 1994, la Los Angeles, în faţa a 94.000 de oameni. Scorul a fost nul, 0-0, inclusiv după prelungiri. S-a trecut la executarea loviturilor de departajare. Penalty-ul decisiv a căzut pe umerii lui Roberto Baggio, liderul formaţiei, care a şutat neinspirat peste poartă, oferindu-le brazilienilor al patrulea titlu mondial.
Prezentă pentru a şasea oară la turneul final, echipa naţională de fotbal a României a obţinut cel mai bun rezultat din istorie: sferturile de finală. Elevii lui Anghel Iordănescu au depăşit faza grupelor după ce s-au impus cu 3-1 în faţa Columbiei, au pierdut cu 1-4 împotriva Elveţiei şi au câştigat cu 1-0 împotriva naţionalei SUA. În optimi, România a trecut cu 3-2 de Argentina, ca să se oprească în sferturi, după un meci plin de dramatism, în urma loviturilor de la 11 m, în faţa Suediei.
Lotul de jucători al României a fost format din 22 de jucători: portari - Bogdan Stelea, Florin Prunea şi Ştefan Preda; fundaşi - Dan Petrescu, Daniel Prodan, Miodrag Belodedici, Gheorghe Mihali, Gică Popescu, Tibor Selymes şi Corneliu Papură; mijlocaşi - Gheorghe Hagi, Ionuţ Lupescu, Dorinel Munteanu, Constantin Gâlcă, Basarab Panduru, Ovidiu Stângă şi Iulian Chiriţă; atacanţi - Florin Răducioiu, Ilie Dumitrescu, Ion Vlădoiu, Viorel Moldovan şi Marian Ivan.
În timpul Cupei Mondiale din SUA, Diego Maradona a fost depistat pozitiv la efedrină, substanţă interzisă de FIFA, fiind exclus de la turneul final. Un alt eveniment nefericit al CM a fost asasinarea fundaşului columbian Andres Escobar. Fotbalistul a dat autogol în meciul cu americanii, ajutându-i să câştige partida din grupe cu 2-1. Columbia a ocupat ultimul loc şi a fost trimisă acasă. La întoarcere, în semn de răzbunare pentru gafa din meciul cu SUA, Escobar a fost împuşcat într-una din suburbiile din Medellin.
La turneul final din 1986, s-au înscris în total 141 de goluri în cele 52 de jocuri disputate, ceea ce înseamnă că media reuşitelor pe meci a fost de 2,71, conform www.fifa.com . Trofeul Ghetei de Aur a fost atribuit jucătorilor Oleg Salenko din Rusia şi Hristo Stoicikov din Bulgaria, care au marcat de şase ori. Cei mai buni 11 jucători ai competiţiei au fost selectaţi în All-Star Team: portarul Preudhomme (Belgia), fundaşii P. Maldini (Italia), Jorginho şi Marcio Santos (Brazilia), mijlocaşii Dunga (Brazilia), Hagi (România), Balakov (Bulgaria) şi Brolin (Suedia) şi atacanţii Romario (Brazilia), Stoicikov (Bulgaria) şi R. Baggio (Italia).
În clasamentul golurilor pe echipe, a condus Suedia cu 15 reuşite, urmată de Brazilia cu 11 goluri marcate şi de Spania, România şi Bulgaria, fiecare cu 10 reuşite.
La partidele Cupei Mondiale au asistat 3.587.538 milioane de spectatori, ceea ce echivalează cu o medie de aproape 70.000 de persoane prezente în tribune la fiecare întâlnire. AGERPRES/(Documentare - Cristian Anghelache, editor: Horia Plugaru, editor online: Gabriela Badea)
Sursa foto: FIFA World Cup/ Facebook  
