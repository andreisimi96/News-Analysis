Preşedintele Klaus Iohannis a semnat, miercuri, decretul privind acordarea gradului de general de flotilă aeriană - cu o stea, post-mortem, comandorului Ion Stăiculescu din Ministerul Apărării Naţionale, informează Administraţia Prezidenţială.
Ion Stăiculescu, comandantul Grupului 90 Operaţional din cadrul Bazei 90 Transport Aerian Otopeni, aflat în misiune în localitatea Cherbourg, Franţa, a decedat, sâmbătă, în camera de hotel în care era cazat, potrivit Ministerului Apărării.
El era pilot militar clasa I, cu o experienţă de peste 7.500 de ore de zbor efectuate pe diferite tipuri de aeronave, dintre care aproximativ 3.500 pe C 27J Spartan, la manşa căruia zbura în calitate de pilot comandant instructor. Ofiţerul, în vârstă de 55 de ani, activa în Ministerul Apărării din anul 1986. Era căsătorit şi avea un copil. AGERPRES/(AS - autor: Florentina Peia, editor: Florin Marin, editor online: Ada Vîlceanu)
