Grupul Europa Naţiunilor şi Libertăţilor (GENL) din Parlamentul European, constituit, printre alţii, din eurodeputaţii formaţiunilor extremiste de dreapta Frontul Naţional francez (FN) şi Partidul Libertăţii din Austria (FPOe), a primit o ultimă şansă de a justifica cheltuieli de peste 427.000 de euro suspecte de neconformitate, a decis Biroul PE, transmite AFP.
Biroul, 'căruia îi revine decizia definitivă privind suma de rambursat Parlamentului European, le acordă, înainte de a lua o decizie definitivă, reprezentanţilor grupului ENL posibilitatea de a formula alte remarci în scris', se precizează în textul adoptat luni seară, într-o reuniune cu uşile închise.
Grupul ENL este compus din 36 de eurodeputaţi, dintre care aproape jumătate proveniţi din FN, dar şi reprezentanţi ai FPOe sau ai Partidului Libertăţii din Olanda (PVV).
Un audit al conturilor pe anul 2016 a emis îndoieli în privinţa a mai mult de 500.000 de euro, ceea ce a determinat PE să solicite 'clarificări' din partea grupului.
Printre aceste cheltuieli figurează mese de peste 400 de euro/persoană, în jur de 100 de cadouri de Crăciun în valoare de peste 100 de euro, precum şi 230 de sticle de şampanie, dintre care şase în valoare de peste 81 de euro.
Grupului ENL i s-a acordat 'o ultimă şansă' să justifice aceste cheltuieli până la mijlocul lunii iunie, a indicat o sursă apropiată dosarului.
În urma auditului, comisia de control bugetar a PE estimase în martie că grupul trebuie să restituie circa 38.890 de euro 'pentru cheltuieli fără documente justificative adecvate' şi circa 388.280 de euro 'pentru cheltuieli care încalcă regulile referitoare la pieţele publice'.AGERPRES/(AS - autor: Irina Cristea, editor: Mariana Ionescu, editor online: Anda Badea)
