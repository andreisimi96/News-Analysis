Protestatarii au început să părăsească Piaţa Victoriei, unde s-au adunat miercuri seară pentru a-şi manifesta nemulţumirea faţă de decizia Curţii Constituţionale a României referitoare la şefa Direcţiei Naţionale Anticorupţie, Laura Codruţa Kovesi.
În jurul ore 23,00, mai erau în faţa Palatului Victoria circa 40 de persoane, care fluturau steagul României şi scandau lozinci împotriva Guvernului şi a CCR.
Miercuri seară, câteva sute de persoane au manifestat în faţa sediului Guvernului în urma deciziei Curţii Constituţionale în cazul şefei DNA .
După ora 21,00, protestatarii au blocat circulaţia în zona Palatului Victoria , la intersecţia bulevardelor Lascăr Catargiu şi Aviatorilor. Câţiva manifestanţi au încercat să sară gardul pentru a intra în curtea Guvernului, ei fiind însă blocaţi de jandarmi.
Protestatarii au afişat pancarte cu mesaje referitoare la judecătorii Curţii, dar şi la actuala putere: ''CCR - ruşinea ţării''; ''Noi suntem cei care nu apărăm infractorii''; ''Toader şi Dorneanu şi-au trădat iar neamul''; ''CCR, sluga PSD''.
Curtea Constituţională a României a constatat miercuri că există conflict între puteri în cazul respingerii de către şeful statului a revocării şefei DNA, Laura Codruţa Kovesi. După pronunţare, CCR a precizat că preşedintele urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare. AGERPRES/(AS - autor: Mihai Stoica, editor: Antonia Niţă, editor online: Daniela Juncu)
