"Povestea unui pierde-vară", regizat de Paul Negoescu, va fi prezentat miercuri, la Teatrul "Gong", în deschidea ediţiei de la Sibiu a Festivalul Internaţional de Film Transilvania (TIFF), potrivit programului oficial.
Ultimul film al lui Alexandru Papadopol, semnat de Paul Negoescu, a fost lansat în 31 mai, în cadrul TIFF la Cluj-Napoca. Cinefilii au ocazia să vadă miercuri, de la ora 18.00, "Povestea unui pierde-vară", înainte ca acest film să fie lansat în cinematografe, la toamnă. La proiecţia de la Sibiu va fi prezent şi regizorul şi o parte dintre protagoniştii filmului, potrivit unui comunicat de presă remis AGERPRES.
Pelicula este o comedie dulce-amară despre situaţiile dificile în care ne aruncă uneori dragostea. Aflat la a doua colaborare cu regizorul Paul Negoescu, după succesul de box office 'Două lozuri', Alexandru Papadopol interpretează un personaj inedit şi amuzant, un conferenţiar universitar, puţin fustangiu, îndrăgostit de matematică şi de studente, se arată în comunicatul TIFF.
"Am rolul principal într-o comedie în care sunt un veritabil pierde-vară. Petru este conferenţiar universitar la Politehnică, profesor de matematică, pasionat de cifre, care fuge de asumarea unei relaţii. Îi plac studentele, nefiind neapărat un personaj imoral. Şi de aici începe povestea", îşi caracterizează Alexandru Papadopol personajul, potrivit comunicatului.
O raritate în cinematografia românească actuală, lungmetrajul "Povestea unui pierde-vară" este filmat pe peliculă, pe străzile Bucureştiului.
TIFF-ul este considerat unul din principalele festivaluri ale verii la Sibiu, un eveniment cultural devenit deja tradiţie. AGERPRES/(AS-autor: Isabela Paulescu, editor: Diana Dumitru, editor online: Anda Badea)
Foto: (c)  tiff.ro
