Comisarul european Maros Sefcovic, vicepreşedintele CE responsabil cu Uniunea Energetică, va vizita luni campusul Universităţii Politehnica din Bucureşti, la invitaţia rectorului instituţiei de învăţământ superior, Mihnea Costoiu.
Potrivit unui comunicat transmis AGERPRES, vizita face parte dintr-un proiect de transformare a UPB într-un campus inteligent ("Transforming UPB into a Smart Campus") şi va include, alături de vizitarea obiectivelor eficiente din punct de vedere energetic ale universităţii, şi o sesiune de întrebări şi răspunsuri cu privire la sistemul-pilot "Smart Micro Grid", prezent în campusul Universităţii Politehnica Bucureşti.
Vizitarea campusului UPB va avea ca temă generală eficienţa energetică şi va include, ca obiective, Casa Pasivă a universităţii (un proiect experimental fără consum energetic) şi centrala de cogenerare - un proiect strategic al instituţiei de învăţământ superior.
Totodată, va fi vizitat şi Centrul de Cercetări Avansate pentru Materiale, Produse şi Procese Inovative (CAMPUS) - o infrastructură de cercetare de ultimă oră, dezvoltată de universitate cu fonduri europene.
"Eficienţa energetică este un obiectiv important al universităţii noastre, nu doar din punct de vedere al consumului de resurse, ci şi ca mesaj pe care încercăm să îl transmitem societăţii cu privire la impactul nostru. În ultimul deceniu, eforturile noastre au fost direcţionate spre a încerca să utilizăm soluţii tehnologice inovative sau experimentale pentru a îmbunătăţi viaţa de zi cu zi a românilor şi nu numai. Următoarea etapă pe care o vom parcurge va fi transformarea campusului nostru într-un hub inteligent din punct de vedere energetic. Proiectul este în curs de implementare. În acest sens, apreciem vizita vicepreşedintelui Comisiei Europene Maros Sefcovic ca o confirmare a eforturilor depuse de comunitatea universităţii noastre", a declarat Mihnea Costoiu, rectorul UPB, citat în comunicat. AGERPRES/(AS - autor: Roberto Stan, editor: Andreea Rotaru, editor online: Gabriela Badea)
