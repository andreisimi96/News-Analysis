Perechea formată din Irina Begu (România)/Qiang Wang (China) s-a calificat vineri în turul 2 al probei de dublu din cadrul turneului de tenis de la Roland Garros, după ce a trecut de Petra Martic (Croaţia)/Maria Sakkari (Grecia), în două seturi, 6-3, 7-6 (7-5).
Begu şi Wang s-au impus după o oră şi 24 de minute şi le vor întâlni pe Andreja Klepac (Slovenia) şi Maria Jose Martinez (Spania) în runda următoare a celui de-al doilea turneu de Mare Şlem al anului. Begu şi Wang şi-au asigurat un cec de 22.000 de euro şi 130 de puncte WTA la dublu.
În turul al treilea al probei de simplu, Irina Begu va juca sâmbătă împotriva franţuzoaicei Caroline Garcia, a şaptea favorită.
Tot vineri, perechea româno-spaniolă Sorana Cîrstea/Sara Sorribes Tormo s-a calificat în optimile de finală ale probei feminine de dublu de la Roland Garros, după victoria din meciul cu Svetlana Kuzneţova (Rusia)/Lucie Safarova (Cehia), în două seturi, 6-3, 6-2.
Cîrstea şi Sorribes vor juca în optimi cu Hao-ching Chan (Taiwan) şi Zhaoxuan Yang, favorite N. 8, care le-au învins cu 6-3, 7-5 pe spaniolele Anabel Medina Garrigues/Arantxa Parra-Santonja.
AGERPRES (editor: Mircea Lazaroniu, editor online: Ada Vîlceanu)
