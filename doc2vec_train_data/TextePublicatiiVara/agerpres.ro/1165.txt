Poliţia belgiană a efectuat 13 arestări în cadrul unei anchete legate de trucarea unor meciuri la turnee minore din tenisul profesionist, au anunţat, marţi, procurorii implicaţi în acest caz, citaţi de agenţiile internaţionale de presă.
O organizaţie criminală, cu legături în Belgia şi Armenia, a mituit jucători profesionişti de tenis începând din anul 2014 pentru a truca meciuri şi a încasa profit în urma pariurilor efectuate, au precizat procurorii.
Meciurile trucate erau de la turnee de categorie interioare, futures şi challenger, rareori televizate, şi la care e mai uşor să mituieşte jucătorii, au mai spus procurorii.
În cazul de corupţie din Belgia, anchetatorii au colaborat cu omologii lor din Germania, Franţa, Bulgaria, Slovacia, Olanda şi Statele Unite. Un judecător va decide ulterior dacă cei reţinuţi vor fi arestaţi în mod formal.
Suspecţii, marea majoritate fără serviciu şi aflaţi în dificultăţi financiare, primeau bani pentru a paria pe meciuri în străinătate la categorii la care premiile nu sunt foarte ridicate, între 5.000 şi 15.000 de dolari.
Un raport independent, comandat de forurile mondiale de conducere din tenis, menţionat în aprilie concluziona că tenisul are probleme ''foarte semnificative'' de integritate cauzate din cauza pariurilor pe internet.
Un raport preliminar al comisiei de anchetă a menţionat că în cei doi ani cât a durat investigaţia nu s-a descoperit o corupţie răspândită la nivelul înalt al tenisului profesionist, dar există probleme la nivelul inferior.
Cel mai bine clasat jucător implicat în trucarea de meciuri este italianul Marco Cecchinato, care va juca marţi contra sârbului Novak Djokovic, în sferturi la Roland Garros. Cecchinato a fost găsit vinovat în 2016 plasarea unui pariu pe un meci pierdut în 2015, la un turneu challenger în Maroc. Jucătorul a negat acuzaţia, iar suspendarea a fost anulată de Comitetul Olimpic Italian din cauza unor neregularităţi în felul în care au fost adunate probele.
AGERPRES (autor: Mihai Ţenea, editor: Teodor Ciobanu, editor online: Anda Badea)
