Un microbuz în care se aflau 14 tineri, care se deplasa, joi, pe Valea Oltului DN 7, pe direcţia Sibiu - Râmnicu Vâlcea, a fost lovit din spate de un TIR, care nu a păstrat o distanţă corespunzătoare în mers faţă de microbuz, o persoană fiind rănită uşor.
Potrivit IPJ şi ISU Vâlcea, microbuzul se deplasa regulamentar când a fost lovit din spate de TIR, în urma impactului autovehiculele ieşind de pe partea carosabilă, în parcarea unei benzinării (lângă baraj).
Un tânăr de 20 de ani a suferit excoriaţii la picioare, însă a refuzat să fie transportat la spital.
Cele 14 persoane au vârste cuprinse între 17 şi 20 de ani.
Traficul în zonă se desfăşoară normal. AGERPRES/(AS - autor: Maria Mitrică, editor: Oana Popescu, editor online: Irina Giurgiu)
