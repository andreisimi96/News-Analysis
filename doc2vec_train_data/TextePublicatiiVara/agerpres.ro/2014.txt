Salariul mediu net a crescut în aprilie, faţă de luna precedentă, cu 9 lei, până la valoarea de 2.713 lei, în timp ce câştigul salarial mediu nominal brut a fost de 4.512 lei, mai mare cu 0,5% raportat la intervalul de referinţă, arată datele Institutului Naţional de Statistică (INS), publicate luni.
Conform statisticii, valorile cele mai mari ale câştigului salarial mediu nominal net s-au înregistrat în: activităţi de servicii în tehnologia informaţiei (inclusiv activităţi de servicii informatice) - valoare de 6.437 lei, iar cele mai mici în domeniul hoteluri şi restaurante (1.563 lei).
Comparativ cu luna aprilie a anului precedent, câştigul salarial mediu nominal net a urcat, în aprilie 2018, cu 14,7%.
"În luna aprilie 2018, în majoritatea activităţilor din sectorul economic, nivelul câştigului salarial mediu net a fost mai mare decât în luna precedentă ca urmare a acordării de prime ocazionale (prime trimestriale, anuale, al 13-lea salariu, pentru performanţe deosebite, ori pentru sărbătorile de Paşte), drepturi în natură şi ajutoare băneşti, plăţii sumelor din profitul net şi din alte fonduri (inclusiv tichete de masă şi tichete cadou). De asemenea, câştigurile salariale medii nete din luna aprilie au fost mai mari comparativ cu luna precedentă ca urmare a realizărilor de producţii ori încasărilor mai mari (funcţie de contracte/proiecte)", menţionează INS.
Potrivit sursei citate, cele mai semnificative creşteri ale câştigului salarial mediu net s-au înregistrat în: în extracţia petrolului brut şi a gazelor naturale (+23,2%), extracţia cărbunelui superior şi inferior (+20%), respectiv în activităţi de servicii anexe extracţiei (18,8%).
De asemenea, s-au consemnat majorări salariale medii nete între 9% şi 12% în producţia şi furnizarea de energie electrică şi termică, gaze, apă caldă şi aer condiţionat, activităţi auxiliare intermedierilor financiare, activităţi de asigurare şi fonduri de pensii, intermedieri financiare (cu excepţia activităţilor de asigurări şi ale fondurilor de pensii), respectiv între 5,5% şi 9% în fabricarea produselor de cocserie şi a produselor obţinute din prelucrarea ţiţeiului, fabricarea substanţelor şi a produselor chimice, telecomunicaţii, silvicultură şi exploatare forestieră (inclusiv pescuit şi acvacultură), tipărirea şi reproducerea pe suporturi a înregistrărilor, cercetare-dezvoltare.
Pe de altă parte, scăderi semnificative ale câştigului salarial mediu net s-au consemnat în fabricarea produselor din tutun, respectiv cu 14,6% în extracţia minereurilor metalifere (-33,3%), dar şi între 5% şi 9% în fabricarea băuturilor, fabricarea altor produse din minerale nemetalice, fabricarea produselor din cauciuc şi mase plastice, activităţi profesionale, ştiinţifice şi tehnice, fabricarea produselor farmaceutice de bază şi a preparatelor farmaceutice, fabricarea calculatoarelor şi a produselor electronice şi optice.
Scăderile câştigului salarial mediu net din aprilie 2018 faţă de luna martie a aceluiaşi an au fost determinate de acordarea în lunile precedente de premii ocazionale (prime trimestriale, anuale, al 13-lea salariu, pentru performanţe deosebite ori pentru sărbătorile de Paşte), drepturi în natură şi ajutoare băneşti, sume din profitul net şi din alte fonduri. Totodată, scăderile câştigului salarial mediu net au fost cauzate de încasările mai mici (funcţie de contracte/proiecte), precum şi de angajările de personal cu câştiguri salariale mici în unele activităţi economice.
În sectorul bugetar s-au înregistrat uşoare scăderi ale câştigului salarial mediu net faţă de luna precedentă în învăţământ (-1,8%), respectiv în administraţia publică (-0,2%). Câştigul salarial mediu net a crescut uşor în sănătate şi asistenţă socială (+2,3%), comparativ cu luna precedentă, precizează INS. AGERPRES/(AS - autor: Daniel Badea, editor: Oana Tilică, editor online: Irina Giurgiu)
