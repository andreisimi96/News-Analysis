Senatul a adoptat, în şedinţa plenului de marţi, o propunere legislativă pentru modificarea Legii 241/2005 pentru prevenirea şi combaterea evaziunii fiscale, care prevede clasarea unor cauze aflate în curs de urmărire penală dacă se achită prejudiciul integral, la care se adaugă 50% din suma datorată de cel în cauză.
Propunerea legislativă are ca obiect de reglementare instituirea unor măsuri care au ca scop facilitarea recuperării prejudiciului produs prin săvârşirea infracţiunilor, precum şi evitarea efectuării de cheltuieli cu detenţia condamnatului.
Potrivit amendamentelor adoptate de Senat, în cazul săvârşirii unei infracţiuni de evaziune fiscală, dacă în cursul urmăririi penale sau a judecăţii inculpatul sau condamnatul va acoperi integral prejudiciul produs prin comiterea faptei, majorat cu 50% din baza de calcul, la care se adaugă dobânzile şi penalităţile, se va dispune, o singură dată, renunţarea la urmărirea penală, respectiv renunţarea la pedeapsa amenzii penale sau suspendarea executării pedepsei sub supraveghere. În situaţia în care condamnatul nu acoperă suma dispusă în termenul stabilit, suspendarea executării pedepsei sub supraveghere se va transforma în pedeapsa închisorii cu executare.
"Am renunţat la urmărirea penală dacă prejudiciul este achitat integral în cursul urmăririi penale şi am adăugat noi, pe lângă penalităţile legale de plătit care rămân în continuare, şi un anumit cuantum, un plus de 50% care se aplică la suma datorată pentru a descuraja evaziunea fiscală. Şi important de spus - această procedură se poate aplica unei persoane o singură dată. (...) E o prioritate pentru noi recuperarea prejudiciului şi aducerea banilor la buget şi nu trimiterea oamenilor la închisoare", a precizat iniţiatorul amendamentului, preşedintele Comisiei juridice, senatorul PSD Robert Cazanciuc.
În expunerea de motive a proiectului se arată că, "având în vedere faptul că, în cazul infracţiunilor de evaziune fiscală, cel mai important este recuperarea prejudiciului suferit de stat, iniţiatorii propun o motivare a celor care comit astfel de fapte pentru a acoperi prejudiciul creat. În plus, trebuie avut în vedere că scopul pedepselor este prevenţia, reeducarea, dar şi recuperarea prejudiciilor şi nu menţinerea persoanei în detenţie, fapt ce atrage şi mai multe cheltuieli din partea statului".
Proiectul pentru modificarea Legii 241/2005 pentru prevenirea şi combaterea evaziunii fiscale, iniţiat de un grup de deputaţi PSD şi adoptat marţi de Senat cu 74 de voturi "pentru" şi 33 "împotrivă", va fi dezbătut de Camera Deputaţilor, for decizional în acest caz. AGERPRES/(AS - autor: Livia Popescu, editor: Andreea Rotaru, editor online: Irina Giurgiu)
