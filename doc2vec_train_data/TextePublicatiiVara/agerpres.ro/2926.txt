Fratele actriţei Carrie Fisher, decedată în 2016 la vârsta de 60 de ani, spune că şi-ar dori să o vadă în continuare pe sora sa în seria Star Wars, potrivit Press Association.
Fisher a fost interpreta personajului Prinţesa Leia în cinci dintre filmele francizei: în primul film al seriei din 1977, în continuările ''The Empire Strikes Back'' (1980) şi ''Return Of The Jedi'' (1983), iar apoi, după ce Disney a achiziţionat drepturile seriei în 2012, în ''The Force Awakens'' (2015) şi ''The Last Jedi'' (2017).
Todd Fisher speră să o vadă din nou în episodul al nouălea din Star Wars preconizat să fie lansat în 2019.
''Vreau să apară din nou. Aşa cred eu. Bineînţeles, Disney ar trebui să cheltuiască miliarde, dar din punctul de vedere al fratelui, mi-aş dori să o văd pe Carrie făcându-şi din nou apariţia'', a spus Todd Fisher pentru Press Association.
''Nu a plecat definitiv. Dacă analizezi semnificaţia Star Wars, îţi dai seama că este vorba despre spiritualitatea Jedi şi despre cum această viaţă este doar preludiul către următoarea'', a mai spus fratele actriţei.
''Moştenirea ei va merge mai departe şi ar putea deveni şi mai puternică, iar dacă vor reuşi să profite de acest lucru, ar fi grozav. Veţi observa că micuţul Yoda a revenit deoarece poartă filosofia poveştii aşa că reapariţia sa este oportună. Mă întreb atunci, de ce nu ar putea şi Carrie?'', a mai spus Todd Fisher. AGERPRES/(AS-autor: Simona Tatu, editor: Mariana Ionescu, editor online: Gabriela Badea)
