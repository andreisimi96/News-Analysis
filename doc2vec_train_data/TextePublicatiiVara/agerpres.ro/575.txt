Reprezentanţii Inspectoratului de Poliţie Judeţean (IPJ) Iaşi susţin că arma cu care a fost împuşcat copilul de 12 ani a fost cumpărată de prietenul său în urmă trei zile, de la un necunoscut.
Purtătorul de cuvânt al IPJ Iaşi, Anca Vâjiac, a declarat că a fost deschisă o anchetă după ce a fost primită o sesizare la serviciul 112, conform căreia un copil de 12 ani a fost împuşca t de prietenul său în vârstă de 16 ani.
"Poliţiştii din cadrul secţiei III Poliţie urbană Iaşi au fost sesizaţi la serviciul 112 de un bărbat că fiul său ar fi fost împuşcat cu un pistol tip Airsoft cu bile din plastic. Din verificările efectuate de poliţişti rezultă că cei doi s-ar fi întâlnit la domiciliul minorului de 12 ani, ei fiind prieteni, şi ulterior au plecat în oraş. La scurt timp, minorul a revenit la domiciliu spunându-le părinţilor că ar fi fost împuşcat în zona membrelor inferioare. Tatăl minorului şi-a rezervat dreptul de a depune sesizare. Din verificări nu rezultă că arma a fost furată. Mai mult decât atât, arma a fost cumpărată de la un necunoscut contra unei sume modice de bani", a precizat Anca Vâjiac.
Potrivit reprezentantului IPJ Iaşi, arma ar fi fost cumpărată de prietenul copilului, un băiat de 16 ani. Pentru deţinerea unui astfel de pistol nu este necesară autorizaţie.
"Aceste bile au trecut tangent pe la picioarele copilului şi au produs doar nişte escoriaţii locale. S-a făcut toaleta chirurgicală primară a acestor leziuni şi a fost externat la domiciliu, cu recomandări. Având în vedere că acest caz este o traumă care putea fi cu un impact extraordinar asupra stării de sănătate a copilului, am anunţat poliţia", a declarat coordonatorul UPU de la Spitalul Sfânta Maria, Tamara Solange Roşu.
Un copil în vârstă de 12 ani a fost transportat, miercuri seara, de un echipaj SMURD, la Spitalul de Pediatrie "Sfânta Maria" din Iaşi, după ce ar fi fost împuşcat la nivelul gambelor. AGERPRES/(A - autor: Daniela Malache, editor: Oana Popescu, editor online: Irina Giurgiu)
