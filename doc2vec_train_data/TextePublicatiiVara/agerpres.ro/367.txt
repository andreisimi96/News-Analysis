Poliţiştii Brigăzii de Combatere a Criminalităţii Organizate (BCCO) Piteşti efectuează, miercuri, 15 percheziţii domiciliare la locuinţele membrilor unei grupări infracţionale specializată în proxenetism, 50 de persoane urmând să fie conduse la audieri.
Potrivit unui comunicat transmis de BCCO Piteşti, descinderile au loc în judeţele Argeş, Galaţi, Dolj, Iaşi, Dâmboviţa şi Ilfov, sub coordonarea procurorilor DIICOT.
"Din cercetări s-a stabilit că, în perioada august 2015 şi până în prezent, membrii grupării ar fi înfiinţat şi coordonat 10 bordeluri pe teritoriul Marii Britanii, unde ar fi constrâns mai multe tinere să practice prostituţia, cu scopul de a obţine foloase materiale. Din activitatea infracţională, cei în cauză ar fi obţinut peste 400.000 de lire, pe care ulterior i-ar fi investit în achiziţia de autoturisme, construcţia sau renovarea unor imobile şi în jocuri de noroc", se precizează în comunicat.
Conform aceleiaşi surse, acţiunea se desfăşoară în cooperare cu autorităţile judiciare din Marea Britanie şi cu specialişti din cadrul EUROPOL, în baza unui acord comun de anchetă.
DIICOT precizează, într-un comunicat, că 50 de persoane vor fi conduse la sediul Serviciului Teritorial Piteşti, în vederea audierii.
"Acţiunea a fost efectuată împreună cu ofiţeri de poliţie judiciară din cadrul structurilor de combatere a criminalităţii organizate Bucureşti, Craiova, Iaşi, Galaţi, Olt şi Dâmboviţa. Acţiunea a beneficiat de sprijinul jandarmilor din Argeş, Brăila, Galaţi, Giurgiu şi Dâmboviţa", se mai menţionează în comunicatul DIICOT. AGERPRES/(AS - autor: George Onea, editor: Diana Dumitru, editor online: Ada Vîlceanu)
