Secretarul general al organizaţiei neguvernamentale Reporteri fără Frontiere (RSF), Christophe Deloire, a denunţat miercuri ca 'regretabilă' înscenarea morţii jurnalistului rus Arkadi Babcenko de către serviciile speciale ucrainene, informează AFP.
Dacă reapariţia jurnalistului este o 'mare uşurare', 'este dezolant şi regretabil că serviciile ucrainene s-au jucat cu adevărul, indiferent de motiv', a spus el.
Timp de aproape 24 de ore, anunţul morţii sale a provocat un val de emoţie în Ucraina şi în Rusia: jurnalistul rus Arkadi Babcenko, critic al Kremlinului, a reapărut miercuri în viaţă, Kievul explicând că înscenarea morţii sale a fost parte a unei operaţiuni speciale a Serviciului de Securitate al Ucrainei (SBU) cu scopul de a dejuca un asasinat comandat de Rusia.
Neverosimil, dar adevărat: fostul soldat rus devenit reporter de război, exilat la Kiev, unde spune că primeşte ameninţări în mod constant, a apărut în faţa camerelor de filmat şi a explicat că a participat personal la această înscenare în cadrul unei 'operaţiuni speciale' pregătită timp de două luni.
Apariţia sa a fost primită cu aplauze şi exclamaţii incredibile din partea confraţilor de breaslă.
'Aş dori cu adevărat să le mulţumesc serviciilor de securitate ucrainene pentru că mi-au salvat viaţa', a spus el. 'Aş vrea să prezint scuze soţiei pentru infernul pe care l-a trăit în ultimele două zile', a adăugat Babcenko.
Forţele de securitate ucrainene au asigurat că familia sa era la curent cu operaţiunea, care viza dejucarea unei tentative de asasinat pentru care un bărbat prezentat ca 'organizator' a fost arestat.
'Datorită acestei operaţiuni, am reuşit să dejucăm o provocare cinică şi să documentăm pregătirile acestei crime de către serviciile speciale ruse', a declarat şeful Serviciului de Securitate al Ucrainei (SBU), Vasil Griţak, într-o conferinţă de presă susţinută împreună cu Babcenko.
'L-am reţinut pe organizatorul acestei crime acum trei ore la Kiev', a adăugat Griţak, afirmând că acest bărbat a primit 40.000 de dolari din partea 'serviciilor speciale ruse' pentru pregătirea asasinării jurnalistului.
Anunţul morţii lui Arkadi Babcenko , virulent critic al Kremlinului, exilat la Kiev după ce a fost ameninţat în Rusia, a bulversat opinia publică din Ucraina şi Rusia.
Marţi seara, poliţia a anunţat că reporterul de 41 de ani a fost ucis cu trei gloanţe în spate la intrarea în apartamentul său la Kiev.
Premierul ucrainean Volodimir Groisman a acuzat 'maşina totalitară rusă', provocând o reacţie de dezminţire a Moscovei.
Directorul Serviciului Federal de Securitate rus (FSB), Aleksandr Bortnikov, a calificat acuzaţiile ucrainene drept 'absurde' şi o 'provocare'.
Babcenko spunea că a primit ameninţări după ce denunţase rolul Rusiei în conflictul din estul Ucrainei.
La 20 iulie 2016, colegul său ruso-belarus Pavel Şeremet a murit în explozia unei bombe plasate sub maşina sa la Kiev, un caz nici astăzi elucidat.
La anunţul asasinării lui Arkadi Babcenko, Uniunea Europeană a cerut o 'anchetă rapidă şi transparentă' pentru pedepsirea celor responsabili.
Arkadi Babcenko a participat în Rusia la cele două războaie în Cecenia ca militar, după care a devenit un jurnalist extrem de critic faţă de Kremlin. El a colaborat cu publicaţia de opoziţie Novaia Gazeta şi postul de radio Eho Moskvî, două media critice faţă de Kremlin.
Babcenko este autorul unor reportaje din estul Ucrainei, unde un conflict între armata ucraineană şi separatişti s-a soldat cu peste 10.000 de morţi în patru ani, denunţând rolul Rusiei şi sprijinind teza Kievului şi a Occidentului potrivit căreia Moscova acordă sprijin rebelilor separatişti, chiar dacă ea neagă această acuzaţie. AGERPRES/(AS - autor: Lilia Traci, editor: Tudor Martalogu, editor online: Anda Badea)
