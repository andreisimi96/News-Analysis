*** Curtea Constituţională a României a constatat că există conflict între puteri în cazul respingerii revocării şefei DNA, Laura Codruţa Kovesi. Preşedintele urmează să emită decretul de revocare din funcţie a procurorului şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare, se arată într-un comunicat al CCR. Votul judecătorilor Curţii Constituţionale în cazul acestei decizii a fost de 6 la 3, potrivit unor surse judiciare. Sursele citate au arătat că au făcut opinie separată judecătorii Livia Stanciu, Daniel Morar şi Ştefan Minea.
* Ministrul Tudorel Toader consideră că decizia Curţii Constituţionale se bazează pe principiul conform căruia procurorii îşi desfăşoară activitatea sub autoritatea ministrului Justiţiei.
* Preşedintele Senatului, Călin Popescu-Tăriceanu, spune că, având în vedere decizia CCR în cazul Kovesi, şeful statului trebuie să dea curs cererii de revocare din funcţie a procurorului şef al DNA, formulată de ministrul Justiţiei.
* Conducerea Ministerului Public a anunţat că a luat act de decizia Curţii Constituţionale privind existenţa unui conflict între puteri în cazul respingerii revocării şefei DNA şi aşteaptă motivarea acesteia.
* În context, preşedintele Comisiei juridice din Camera Deputaţilor, Eugen Nicolicea, a declarat că deciziile Curţii sunt obligatorii pentru toată lumea, inclusiv pentru preşedinte.
* Senatorul liberal Alina Gorghiu spune că soluţia Curţii Constituţionale a lovit puternic în credibilitatea CCR.
* CCR a întors Justiţia la nivelul anilor 2004 şi a anulat 14 ani de progres în procesul de consolidare a independenţei acesteia, este de părere Traian Băsescu, preşedinte al PMP.
* Deputatul USR Stelian Ion spune că decizia CCR reprezintă un moment trist şi un regres al Justiţiei, care dovedeşte că judecătorii Curţii sunt numiţi politic.
*** Curtea Constituţională a României a respins ca inadmisibilă sesizarea preşedintelui Klaus Iohannis referitoare la modificarea Legii 304/2004 privind organizarea judiciară, a anunţat preşedintele CCR, Valer Dorneanu.
*** Totodată, CCR a admis sesizările PNL şi ÎCCJ referitoare la legea privind măsurile alternative de executare a pedepselor privative de libertate.
*** Preşedintele Klaus Iohannis va efectua, vineri şi sâmbătă, o vizită la Munchen, în Republica Federală Germania, cu prilejul decernării premiului "Franz Josef Strauss 2018" de către prestigioasa fundaţie germană "Hanns Seidel", informează Administraţia Prezidenţială.
*** Moţiunea simplă împotriva ministrului de Finanţe, Eugen Teodorovici, intitulată "Harababura fiscală PSD - ALDE te lasă fără banii tăi de pensie!", iniţiată de liberali, va fi dezbătută luni în plenul Camerei Deputaţilor, votul fiind miercuri, a decis Biroul permanent.
*** A început cea de a XIII-a ediţie a Salonului de Carte Bookfest. Ministrul Culturii şi Identităţii Naţionale, George Ivaşcu, a declarat, la deschidere, că "o carte este ca un prieten". "O carte e ca un prieten, trebuie să încerci de mai multe ori până o găseşti, dar când vă întâlniţi rămâneţi împreună pe viaţă. Va fi mereu aproape de tine, nu te va dezamăgi şi îţi va da putere şi încredere în clipele de îndoială. Cartea este memoria acumulată a celor dinaintea noastră, cartea face posibilă educaţia şi comunicarea oamenilor, cărţile ne învaţă tot ce există şi, deseori, mai mult. Cărţile, mai ales, ne învaţă să visăm", a declarat George Ivaşcu. AGERPRES/(redactor: Georgiana Tănăsescu, editor: Andreea Rotaru, editor online: Ada Vîlceanu)
