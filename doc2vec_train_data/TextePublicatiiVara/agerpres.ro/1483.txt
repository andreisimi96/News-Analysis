Sf. Sfinţit Mc. Teodot, episcopul Ancirei; Sf. Mc. Zenaida
Sf. ep. m. Teodot al Ancirei
Sf. Robert, abate
Sfântul Mucenic Teodot al Ancirei, pomenit în calendarul creştin ortodox la 7 iunie, era din cetatea Ancira, din ţinutul Galatiei.
Sfântul Teodot este menţionat în Sinaxar de două ori, o data în 18 mai, zi în care au pătimit sfintele şapte fecioare ale căror moaşte le-a îngropat, fiind prins atunci de autorităţi. A doua oară este prăznuit în 7 iunie, zi în care i s-a tăiat capul, după ce a fost chinuit pentru Hristos.
A trăit în timpul împăratului Diocleţian (284-305). A fost căsătorit şi avea o cârciumă cu care îşi câştiga cele necesare vieţii. Sub acest chip de negustor, lucra apostoleşte în taină ca un episcop, pentru că vremurile erau foarte grele pentru creştini. Aceştia erau urmăriţi, prinşi şi torturaţi, averile le erau jefuite şi înstrăinate, iar mulţi dintre ei sufereau de lipsa celor necesare pentru a putea supravieţui.
Creştin iubitor de Hristos şi de aproapele său, Sfântul Teodot îi ajuta pe cei prigoniţi pentru credinţă, care îşi pierduseră casele şi averile şi pribegeau prin locuri pustii, asigurându-le cele necesare vieţii.
Pe lângă aceasta, Sfântul Teodot mergea prin locurile unde fuseseră chinuiţi martiri şi, luându-le trupurile, le îngropa. Îi răscumpăra pe cei ce erau în temniţă şi care nu sufereau tortura, sau îi încuraja pe cei ce păreau să cedeze în faţa cruzimii torţionarilor.
A fost prins la rândul său, supus unui interogatoriu şi torturat. A fost condamnat la moarte şi a fost executat prin tăierea capului. (sursă: vol. "Vieţile Sfinţilor") AGERPRES/(Documentare - Mariana Zbora-Ciurel, editor: Horia Plugaru)
