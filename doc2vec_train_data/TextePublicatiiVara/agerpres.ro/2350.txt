Mai mult de 900 de migranţi care se aflau la bordul unei nave a gărzii de coastă italiene au debarcat miercuri dimineaţă în portul Catania din Sicilia, relatează AFP.
Sosirea lor intervine la o zi după plecarea spre Spania a navei umanitare Aquarius, finanţată de organizaţia neguvernamentală franceză SOS Méditerranée, navă care a rămas cu 629 migranţi la bord în stand-by timp de peste 72 de ore, după ce Italia şi Malta au refuzat să-şi deschidă porturile.
Majoritatea migranţilor debarcaţi miercuri dimineaţă în Sicilia sunt din Eritreea. Printre migranţi se aflau şi în jur de 200 de minori, cel mai mic fiind un bebeluş de trei luni, a precizat organizaţia neguvernamentală Save the Children.
Circa 800 dintre migranţi vor fi transferaţi în alte regiuni italiene, a precizat prefectura de poliţie din Catania.
Migranţii au fost recuperaţi de nava Diciottia a pazei de coastă, după ce au fost salvaţi în ultimele zile în cinci operaţiuni realizate de alte ambarcaţiuni în largul coastelor Libiei.
Aceasta este prima debarcare de migranţi în număr atât de mare de la instalarea noului guvern italian şi a ministrului de interne Matteo Salvini, liderul Ligii (extremă dreapta).
Salvini a avertizat că porturile italiene vor fi închise pentru ambarcaţiunile ONG-urilor europene care salvează migranţi în largul Libiei. El a aplicat această măsură în cazul navei Aquarius, chiar dacă vedete ale gărzii de coastă italiene au transferat la bord migranţi salvaţi.
''Patru sute de persoane au fost transferate pe Aquarius după ce au fost salvate de garda de coastă italiană'', a declarat miercuri, la Marsilia, Sophie Beau, directoarea generală a SOS Méditerranée. Aquarius se îndreaptă acum spre portul spaniol Valencia, unde urmează să ajungă cel mai devreme sâmbătă seara, a indicat ea. AGERPRES/(AS - autor: Irina Cristea, editor: Mariana Ionescu, editor online: Gabriela Badea)
