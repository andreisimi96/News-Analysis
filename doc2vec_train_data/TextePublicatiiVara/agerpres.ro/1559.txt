Şeful Statului Major al forţelor aeriene franceze, generalul André Lanata, a fost numit în funcţia de Comandant suprem al forţelor aliate pentru transformare (SACT/ Supreme Allied Commander for Transformation) din cadrul NATO, cu baza la Norfolk (SUA), a anunţat joi armata franceză, citată de AFP.
În cursul conferinţei de presă săptămânale la Ministerul Apărării francez, purtătorul de cuvânt al instituţiei a declarat că generalul Lanata, în vârstă de 58 de ani, îl înlocuieşte în post pe un alt general francez, Denis Mercier.
Funcţia de la SACT, creată în 2002 în cadrul vastei reforme a structurilor de comandă ale Alianţei Nord-Atlantice, constă în pregătirea tuturor capacităţilor militare de care dispune NATO pentru a face faţă misiunilor şi provocărilor viitoare.
De la comandamentul strategic al SACT, care se află la Norfolk (Virginia, coasta de est a SUA), generalul responsabil de transformare supervizează în special campaniile de exerciţii planificate de NATO pentru testarea trupelor şi a capacităţii lor de a acţiona împreună în diferite tipuri de intervenţii.
Generalul Lanata i-a succedat în iunie 2015 generalului Mercier în funcţia şef de Stat Major al armatei aerului din Franţa, când acesta a fost numit la SACT.
Inginer de aviaţie, André Lanata a fost pilot de vânătoare, comandant al bazei aeriene din Djibouti şi a ocupat diverse funcţii în cadrul comandamentului armatei franceze, înainte de a deveni şeful forţelor aeriene.
Funcţia de la SACT este ocupată de un general francez începând cu 2009, anul care marchează revenirea Franţei în structurile de comandă ale NATO, după ce preşedintele Charles de Gaulle scosese ţara din comanda integrată a Organizaţiei în 1966. AGERPRES/(AS - autor: Lilia Traci, editor: Gabriela Ionescu, editor online: Anda Badea)
