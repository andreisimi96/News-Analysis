Preşedintele Federaţiei Române de Fotbal, Răzvan Burleanu, a anunţat, luni, într-o conferinţă de presă, că instituţia pe care o conduce a făcut Ligii Profesioniste de Fotbal două propuneri pentru reorganizarea Ligii I, una cu 14 echipe, play-off cu 3 manşe şi baraj pentru ultimul loc de Europa League, şi alta cu 16 echipe, play-out cu o singură manşă şi meci de baraj.
"FRF nu a fost niciodată interesată să pună mâna pe Liga Profesionistă de Fotbal. Nu, FRF are doar un singur interes legitim, acela de a întări Liga I. Sistemul de 14 echipe cu play-off/play-out este unul foarte bun, la fel ca şi înjumătăţirea punctelor după campionatul regulat pentru că duce la întărirea competitivităţii. Problema o reprezintă meciurile din play-out, numărul de spectatori şi audienţa TV sunt jos. Aşa că prima propunere e să creăm o punte de legătură între play-out şi play-off. Mai exact un baraj între prima clasată din play-out, adică locul 7, şi ultimul loc calificabil în cupele europene din play-off. Ar fi un baraj într-o singură manşă pe terenul echipei din play-off. Este un sistem întâlnit în Danemarca şi Bulgaria. Apoi o problemă mai este faptul că play-off-ul se termină înaintea play-out-ului. Aşa că noi susţinem introducerea celei de-a treia manşe în play-off, astfel încât echipele să termine cam în acelaşi timp. Echipele din play-off ar juca între ele de 3 ori (n.r. - model Scoţia), nu de 2 ori ca acum. Şi echipa gazdă la cel de-al treilea meci se stabileşte în funcţie de locul ocupat în campionatul regulat. În acest fel va avea loc o creştere a veniturilor din vânzarea de bilete, dar şi din expunerea sponsorilor", a spus Burleanu la finalul Comitetului Executiv al FRF de luni.
În sistemul cu 16 echipe propus de FRF, play-out-ul va avea 6 echipe, iar play-out-ul 10. "Propunerea sistemului cu 16 echipe porneşte de la faptul că azi, în fotbalul românesc, vedem din nou echipe de tradiţie susţinute de suporteri, din oraşe mari. Ţinând cont şi de investiţiile din infrastructură până în 2020, adică în stadioane în Bucureşti, Târgu Jiu şi Arad, considerăm că Liga I din sezonul 2019-2020 sau din 2020-2021 ar fi mult mai interesantă cu 16 echipe. Play-off-ul ar avea 6 echipe şi play-out-ul 10. Play-off-ul s-ar disputa ca azi, în dublă manşă, iar play-out-ul într-o singură manşă. Astfel se vor încheia amândouă cam în acelaşi timp, maximum o săptămână distanţă. Şi la fel vom avea aici un baraj între prima clasată din play-out, şi ocupanta ultimului loc calificabil în cupele europene din play-off", a adăugat Burleanu.
Pentru a putea implementa una dintre cele două propuneri încă din sezonul 2019-2020, LPF trebuie să dea un răspuns până la şedinţa Comitetului Executiv al FRF din 2 august. "Acestea sunt 2 formate competiţionale şi colegii de la LPF împreună cu deţinătorii de drepturi TV trebuie să ia o decizie. Cel mai rapid se pot implementa în sezonul 2019-2020, iar pentru asta avem nevoie de un răspuns favorabil de la LPF până la şedinţa de Comitet Executiv din 2 august. Dacă Liga Profesionistă de Fotbal nu e de acord, nu o să încercăm să forţăm lucrurile. Înseamnă că sistemul propus nu este bun. În mod cert noi suntem deschişi dialogului", a explicat Răzvan Burleanu.
AGERPRES (editor: Marius Ţone, editor online: Simona Aruştei)
