Circulaţia feroviară între staţiile Timişu de Sus şi Predeal se desfăşoară, la ora actuală, doar pe firul II, firul I fiind închis pentru remedierea deranjamentelor produse la linia de contact, în cursul nopţii de 13 spre 14 iunie, de copacii prăbuşiţi de pe versanţi pe calea ferată, a anunţat joi într-un comunicat de presă, Compania Naţională de Căi Ferate "CFR" SA.
"Avariile produse la componentele infrastructurii feroviare de arbori prăbuşi de pe versanţi pe calea ferată între Timişu de Sus şi Predeal au avut impact direct asupra circulaţiei trenurilor, fiind afectate opt trenuri de călători care au înregistrat o întârziere totală la destinaţie de 1.252 de minute. Menţionăm, totodată, că deranjamente similare produse de fenomenele meteo deosebit de violente şi de copacii căzuţi direct pe liniile de calea ferată, cu afectarea traficului feroviar atât în cursul zilei de 13 iunie, dar şi în timpul nopţii de 13 spre 14 iunie, s-au înregistrat şi pe raza regionalelor - Craiova şi Timişoara - unde alte opt trenuri de călători, care tranzitau zonele Câineni - Cornet, Conop - Milova şi Simeria Triaj - Simeria - Bretea Streiului au înregistrat întârzieri totale de 1.015 de minute, la sosirea în staţiile de destinaţie", precizează CFR.
Potrivit CFR, joi, începând cu ora 7:12, circulaţia trenurilor s-a reluat în condiţii normale pe firul II (cu locomotive electrice), iar echipe de intervenţie acţionează, în prezent, şi pentru remedierea în totalitate a deranjamentelor la linia de contact de pe firul I.
"Circulaţia feroviară între Timişu de Sus şi Predeal a fost închisă miercuri noapte pe ambele fire, în intervalul orar 20:51 - 22:15, după ce şapte arbori care s-au prăbuşit de pe versanţi direct pe calea ferată au rupt firul de contact şi au întrerupt alimentarea cu energie electrică, ceea ce a făcut imposibilă continuarea circulaţiei trenurilor, cu locomotive electrice, pe ambele sensuri. Echipele feroviare au intervenit operativ cu utilaje pentru tăiere şi îndepărtarea arborilor, astfel încât trenurile staţionate să poată tranzita zona, pe firul I, tractate de o a doua locomotivă (Diesel), iar personalul feroviar să poată acţiona în continuare pe firul II, pentru reparaţiile necesare la linia de contact şi repunerea ei sub tensiune", se arată în comunicatul citat.
CFR recomandă publicului călător ca, în această perioadă, când sunt anunţate fenomene meteo nefavorabile, să solicite telefonic operatorilor de transport feroviar, înainte de efectuarea călătoriei, informaţii despre eventualele întârzieri care se pot înregistra în traficul feroviar. AGERPRES/(AS - autor: Daniel Badea, editor: Oana Tilică, editor online: Irina Giurgiu)
