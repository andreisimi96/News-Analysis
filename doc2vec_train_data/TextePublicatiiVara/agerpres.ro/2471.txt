Preşedintele Klaus Iohannis a transmis, la 14 iunie 2018, o scrisoare preşedinţilor celor două Camere ale Parlamentului, în care propune numirea lui Petru-Gabriel Vlase în funcţia de director al Serviciului de Informaţii Externe (SIE) , anunţă Administraţia Prezidenţială.
Petru Gabriel Vlase s-a născut la 3 aprilie 1971, în municipiul Bacău.
A absolvit Institutul Politehnic Bucureşti (1996), un program de administrare a afacerilor la Universitatea "Alexandru Ioan Cuza" Iaşi (2004) şi Colegiul Naţional de Apărare, la Universitatea Naţională de Apărare (2004). A urmat un program de perfecţionare pentru înalţi funcţionari publici, la Institutul Naţional de Administraţie (2004-2005) şi a absolvit Colegiul Superior de Securitate Naţională, organizat de Serviciul Român de Informaţii (2006). A urmat Programul pentru Înalţi Oficiali (SES), la Centrul European Marshall pentru Studii de Securitate - Garmisch, Partenkirchen, Germania (2006) şi un master în "Politici Economice Europene" la Şcoala Naţională de Studii Politice şi Administrative (2006-2007). În 2007, a absolvit programul de specializare în "Analiza şi rezolvarea conflictelor armate", organizat de Georgetown University (SUA) şi cursuri postuniversitare la Institutul Diplomatic Român. În 2010, a obţinut doctoratul în ştiinţe militare şi informaţii, la Academia Naţională de Informaţii, conform site-urilor www.cdep.ro şi www.gabrielvlase.ro .
Petru Gabriel Vlase a fost membru în Consiliul Naţional PSD (din 2000), vicepreşedinte TSD (2003-2005), şeful Cancelariei departamentelor de specialitate ale PSD (2006-2009), preşedinte executiv al Organizaţiei judeţene PSD Bacău (2003-2010) şi vicepreşedinte al Organizaţiei judeţene PSD Bacău (2010-2013), preşedinte executiv al Organizaţiei judeţene PSD Bacău (din 2015) şi vicepreşedinte al Partidului Social Democrat (din 2015).
A fost consilier local, preşedintele Comisiei economice la Consiliul local al Municipiului Bacău (2000) şi subprefect la Prefectura Judeţului Bacău (2001-2004).
În anul 2004, a obţinut un mandat de deputat, fiind ales în circumscripţia electorală nr. 4 Bacău, pe listele Uniunii Naţionale PSD+PUR. În mandatul 2004-2008, a fost vicepreşedinte al Comisiei parlamentare speciale pentru controlul activităţii Serviciului de Informaţii Externe (din oct. 2007), membru supleant al Delegaţiei Parlamentului României la Adunarea Parlamentară a OSCE şi membru al Delegaţiei Parlamentului României la Adunarea Parlamentară a NATO (din mart. 2007). De asemenea, a fost preşedinte al Comisiei de anchetă pentru investigări şi clarificări referitoare la activitatea "ICE Dunărea".
În 2008, a obţinut un nou mandat de patru ani, în aceeaşi circumscripţie, candidând pe listele Alianţei Politice Partidul Social Democrat + Partidul Conservator, în care a fost preşedinte al Comisiei parlamentare speciale pentru controlul activităţii Serviciului de Informaţii Externe şi vicepreşedinte al Delegaţiei Parlamentului României la Adunarea Parlamentară a NATO.
În 2012, a fost ales deputat pentru al treilea mandat (2012-2016), perioadă în care a fost preşedinte al Comisiei permanente a Camerei Deputaţilor şi Senatului privind Statutul deputaţilor şi al senatorilor, organizarea şi funcţionarea şedinţelor comune ale Camerei Deputaţilor şi Senatului (până în martie 2015), secretar al Comisiei pentru apărare, ordine publică şi siguranţă naţională (până în martie 2015), preşedinte al Comisiei comune a Camerei Deputaţilor şi Senatului pentru elaborarea propunerilor legislative privind legile electorale, propunerilor legislative privind modificarea Legii partidelor politice şi a Legii privind finanţarea partidelor politice şi a campaniilor electorale (oct.-dec. 2015). De asemenea, a fost şeful Delegaţiei Parlamentului României la Adunarea Parlamentară a NATO. Din februarie 2015 până în decembrie 2016, a fost vicepreşedinte al Camerei Deputaţilor.
În urma alegerilor parlamentare din 11 decembrie 2016, a câştigat un nou mandat de deputat, fiind ales în aceeaşi circumscripţie din Bacău. Este membru în Comisia de apărare, ordine publică şi siguranţă naţională, face parte din Delegaţia Parlamentului României la Adunarea Parlamentară a NATO şi este membru al Comisiei de apărare şi securitate - Adunarea Parlamentară a NATO şi al Grupului Special pentru Mediterana şi Orientul Mijlociu al AP NATO. Din februarie 2017, este vicepreşedinte al Camerei Deputaţilor.
A fost vicepreşedinte al Adunării Parlamentare NATO (2013-2015) şi vicepreşedinte onorific al Adunării Parlamentare a NATO (2015-2017).
A publicat lucrări precum: volumul "Provocări strategice" (2007), volumul "Securitate în Europa de Sud-Est - Actualitate şi perspective strategice" (2010), volumul "Elemente de Geopolitică şi Relaţii Internaţionale" (2012) şi a contribuit la volumul "Cunoaştere Strategică în Zona Extinsă a Mării Negre", sub egida Harvard Kennedy School (2011). AGERPRES/(Documentare - Andreea Onogea, editor: Cristian Anghelache, editor online: Andreea Lăzăroiu)
