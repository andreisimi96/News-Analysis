Ziua internaţională a copilului este sărbătorită în România şi în alte aproximativ 50 de ţări, la data de 1 iunie. De asemenea, o zi dedicată copilului este celebrată la date diferite în peste 100 de state.
Sărbătorirea unei zile dedicate copilului a fost propusă în 1925, la Conferinţa mondială pentru bunăstarea copiilor de la Geneva. Decizia instituirii unei zile pentru protecţia copiilor a fost adoptată de către Federaţia Democratică Internaţională a Femeilor, în cadrul unei sesiuni speciale din noiembrie 1949, desfăşurată la Moscova.
La 14 decembrie 1954, Adunarea Generală a ONU a adoptat Rezoluţia nr. 836 pentru a proclama o Zi mondială a copilului. Pornind de la convingerea că trebuie acordată o atenţie deosebită copiilor, care reprezintă generaţia de mâine, Adunarea a recomandat, cu acest prilej, ca începând din 1956, în toate ţările să fie instituită o Zi mondială a copilului, pentru ca ea să fie marcată "ca o zi a fraternităţii şi înţelegerii între copiii de pretutindeni, a activităţilor dedicate promovării idealurilor şi obiectivelor Cartei şi bunăstării copiilor din toată lumea, pentru întărirea şi lărgirea eforturilor pe care Naţiunile Unite le fac în favoarea copiilor din întreaga lume", potrivit www.un.org .
Rezoluţia recomanda guvernelor statelor membre să instituie o astfel de zi, la data pe care o considerau de cuviinţă, deci nu neapărat 1 iunie, dată la care este sărbătorită în România. Organizaţia Naţiunilor Unite marchează această zi la 20 noiembrie, data la care au fost adoptate Declaraţia Drepturilor Copilului în 1959 şi Convenţia asupra Drepturilor Copilului în 1989.
La 16 noiembrie 2016, preşedintele Klaus Iohannis a semnat decretul privind promulgarea legii prin care este modificat Codul muncii prin declararea zilei de 1 Iunie - Ziua Copilului ca sărbătoare legală în care nu se lucrează. Astfel, în 2017, pentru prima dată ziua de 1 iunie este nelucrătoare. Camera Deputaţilor a adoptat, în luna octombrie, legea prin care Ziua Copilului devine zi liberă nelucrătoare pentru români.
În 2018, mai multe instituţii au pregătit surprize dedicate copiilor. Astfel, în Parcul Tineretului, este organizat evenimentul "Joaca de-a copilăria", un concept unic dedicat copiilor şi bunicilor, prin care bunicii vor dezvălui celor mici lumea de poveste a jocurilor de odinioară. Evenimentul se desfăşoară în perioada 1-3 iunie, între orele 17.00-21.00, la intrarea Şincai.
Muzeul Naţional Cotroceni oferă copiilor sub 14 ani acces gratuit. În cadrul turului clasic, copiii, însoţiţi de părinţi, pot vizita saloanele oficiale ale Palatului şi apartamentele familiei regale, iar în cadrul turului expoziţional pot admira expoziţia temporară ''Aici-Acolo. Estetica eternului acum - un secol de artă românească'', expoziţia permanentă ''Biserica Mănăstirii Cotroceni, Istorie, Spiritualitate şi Artă'', precum şi expoziţia "Biserica Cotroceni". Programul de vizitare este între orele 9.30-16.30. Agenţia Naţională de Presă AGERPRES se numără printre partenerii media.
AFI Cotroceni organizează de 1 iunie o petrecere pentru copii, între orele 12.00-20.00. Aici va fi instalată cea mai mare tablă pentru desenat din România, cu o lungime de 100 mp.
Muzeul Naţional al Satului "Dimitrie Gusti" a pregătit pentru copii mai multe evenimente, reunite sub genericul "Bun venit, copilărie!", acestea fiind organizate în perioada 1-3 iunie.
La Muzeul Militar Naţional "Ferdinand I" se desfăşoară, de la ora 10.00, manifestarea "Copii, tradiţie, istorie militară", organizată de MApN. AGERPRES/(Documentare - Marina Bădulescu, editor: Irina Andreea Cristea, editor online: Daniela Juncu)
