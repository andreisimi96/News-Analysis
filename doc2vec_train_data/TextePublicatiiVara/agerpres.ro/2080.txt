Comisia juridică a Camerei Deputaţilor a dat raport favorabil, luni, proiectului de lege privind abilitarea Guvernului de a emite ordonanţe în perioada vacanţei parlamentare.
Deputaţii jurişti au adoptat forma care a trecut prin plenul Senatului.
Potrivit proiectului de act normativ, de la data intrării în vigoare a legii, dar nu înainte de încheierea primei sesiuni ordinare parlamentare a anului, Guvernul este abilitat să emită ordonanţe până la 31 august 2018 în mai multe domenii: finanţe publice şi economie, agricultură şi dezvoltare rurală, transporturi, afaceri interne, sănătate, cultură şi identitate naţională, fonduri europene, comunicaţii şi societate informaţională şi să proroge sau să modifice unele termene prevăzute în acte normative cu putere de lege.
Raportul a fost aprobat cu 12 voturi "pentru" şi 6 - "împotrivă" şi urmează să intre în dezbaterea plenului Camerei Deputaţilor care este for decizional. AGERPRES/(AS - autor: Alina Novăceanu, editor: Andreea Rotaru, editor online: Anda Badea)
