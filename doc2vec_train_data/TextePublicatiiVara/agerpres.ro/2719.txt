Europarlamentara PNL Adina Vălean a declarat că este "incredibil" pentru un oraş de talia Iaşiului să se discute "dacă şi cum" se poate face o centură a oraşului şi în ceea ce priveşte calitatea aerului, ea a susţinut că există "surse de inspiraţie suficiente" în Uniunea Europeană pentru îmbunătăţirea calităţii parametrilor de mediu.
"Este totuşi incredibil pentru un oraş de talia Iaşiului, un oraş dinamic, care are un mediu economic, un mediu universitar, care are o industrie de IT în plin boom, să discutăm de faptul că dacă şi cum să putem avea o centură a oraşului", a afirmat Vălean duminică, în cadrul unei conferinţe de presă.
Aflată la Iaşi pentru a lua parte la Forumul "Investind în mediu, investim în viitor", un eveniment dedicat dezbaterii principalelor probleme de mediu cu care se confruntă Iaşiul şi România, Adina Vălean le-a declarat jurnaliştilor că înainte de a porni procedurile de infringement, Comisia Europeană a atras atenţia, a încercat să lucreze cu autorităţile şi totodată le-a oferit timp pentru dezvoltarea unor planuri de remediere a situaţiei.
"Abia ulterior s-a ajuns în procedură de infringement. Vă spun asta pentru a înţelege că a existat un anume proces şi că autorităţile locale, autorităţile naţionale au avut timp şi cea mai bună colaborare din partea Comisiei Europene nu atât pentru a remedia, cât pentru a convinge măcar că ştiu ce au de făcut pentru a remedia problema calităţii aerului", a declarat Adina Vălean, care este preşedinta Comisiei pentru mediu din Parlamentul European.
Eurodeputata a atras atenţia că dacă "avem particule în suspensie care depăşesc nepermis de mult cotele admise, asta reprezintă fundamental o chestiune de sănătate publică, o chestiune de sănătate a cetăţenilor".
Conform acesteia, există studii şi elemente foarte concrete care arată că o mare parte din decese sunt cauzate de proasta calitate a aerului.
"Depinde enorm de autorităţile locale, în primul rând, şi apoi de cele naţionale, care trebuie să vină şi să sprijine autorităţile locale pentru a implementa soluţii, pe care nu trebuie să le inventeze, ele sunt peste tot în Uniunea Europeană. Pur şi simplu există surse de inspiraţie suficiente, soluţii pentru îmbunătăţirea calităţii parametrilor de mediu", a spus liberala.
Vălean a susţinut că nu ştia că în România mai există oraşe care nu au şosele de centură, aşa cum e şi cazul Iaşiului, cel de-al doilea mare oraş din ţară.
"Este elementar şi mi se pare totuşi trist că din punctul ăsta de vedere Iaşiul este atât de în urmă în raport cu alte oraşe din România. Eu credeam, ca să fiu sinceră, că toate oraşele au deja centură, dar acum aflu că Iaşiul însuşi nu are. Mi se pare o rămânere în urmă inadmisibilă. Asta ca să nu mai pun la socoteală faptul că toate proiectele de legare a oraşului cu autostrăzi pe axele necesare sunt abandonate. Este o altă chestiune destul de tristă, pentru că nu poate fi decât o frână pentru toţi cei care vor să rămână, să lucreze şi să dezvolte acest oraş. Bine că aveţi aeroportul. Dacă nu era aeroportul, nici nu ştiu ce era cu aceste conexiuni ale oraşului", a afirmat europarlamentara Adina Vălean. AGERPRES/(A, autor: Daniela Malache, editor: Antonia Niţă, editor online: Daniela Juncu)
