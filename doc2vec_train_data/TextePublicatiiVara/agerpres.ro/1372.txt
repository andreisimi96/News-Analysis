Autorităţile au demarat, miercuri după-amiază, căutările cu elicopterul în cazul parapantistului străin care a dispărut în Masivul Bucegi, fiind constituite, de asemenea, echipe mixte care acţionează la sol.
Potrivit purtătorului de cuvânt al Inspectoratului pentru Situaţii de Urgenţă Prahova, Raluca Vasiloae, un elicopter din cadrul Inspectoratului General de Aviaţie (IGAV) a început să survoleze zona, iar un alt elicopter, de asistenţă medicală, care este prealarmat, se află în judeţul Braşov, fiind pregătit să intervină în caz de nevoie.
De asemenea, la căutări este folosită şi o dronă, a precizat sursa citată.
Conform datelor furnizate de Inspectoratul Judeţean de Jandarmi Prahova, miercuri dimineaţă, în jurul orei 9,00, a fost primit un apel pe numărul de urgenţă 112, în care se sesiza faptul că un turist american a dispărut după ce s-a lansat în zbor cu parapanta de la Crucea Caraiman spre staţiunea Buşteni.
Persoana în cauză făcea parte dintr-un grup format din doi americani şi un neozeelandez, toţi cei trei lansându-se cu parapanta spre Buşteni.
Unul dintre cetăţenii americani s-a lansat ultimul şi, din cauza curenţilor de aer, nu a mai ajuns la destinaţie, dispariţia lui fiind sesizată de însoţitorii săi la 112.
La acţiunea de căutare participă salvamontişti, jandarmi montani şi o sută de pompieri militari.
Vasiloae a precizat că s-au constituit, până în prezent, trei echipe de căutare la sol, respectiv una formată din pompieri şi jandarmi, care se află pe traseul Valea Albă-Kalinderu, o a doua formată din salvatori montani, care acţionează pe traseul Valea Spumoasă- Vâlcelul Portiţei şi o a treia care se află la punctul de comandă, aşteptând date ale căutării aeriene pentru a putea acţiona terestru. AGERPRES/(AS - autor: Anamaria Toma, editor: Diana Dumitru, editor online: Ada Vîlceanu)
