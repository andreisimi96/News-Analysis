Youngr, SUPERORGANISM şi KillASon sunt cele trei trupe de muzică nouă, cu milioane de vizualizări pe Youtube, care vor concerta între 15 şi 17 iunie, în Piaţa Mare, în cadrul Festivalului Internaţional de Teatru din Sibiu (FITS), potrivit unui comunicat de presă remis AGERPRES.
Accesul la aceste concerte este gratuit.
SUPERORGANISM este descrisă de organizatorii FITS ca "o trupă transatlantică formată dintr-un grup de muzicieni internaţionali, obsedaţi de cultura pop şi Orono, o vocalistă de origine japoneză din Maine, New-England, care locuiesc în prezent sub un singur acoperiş în Londra". Formaţia a debutat în 2017.
La FITS, SUPERORGANISM vor concerta pe data de 15 iunie, de la ora 22,45.
KillASon se remarcă prin "stilul său vibrant şi hibrid de hip-hop. (...) nu e de mirare că KillASon a reuşit, la doar 23 de ani, să-şi lanseze propria casă de discuri, SUPANOVA", se precizează în comunicatul de presă.
KillASon va concerta la Sibiu, în data de 16 iunie, de la ora 22,15.
"De la debutul său de anul trecut cu single-ul lansat independent, 'Out Of My System', Youngr a strâns peste 34 milioane de ascultări pe Spotify, 26 milioane de vizualizări pe Facebook, 4 milioane de vizualizări pe YouTube şi a susţinut turnee cu casa închisă în Europa şi America de Nord. Spectacolul său live fenomenal a fost selecţionat în peste 50 de festivaluri, inclusiv SXSW, Latitude, Ultra Music Festival, Montreux Jazz Festival şi The Meadows Music & Arts Festival", se mai menţionează în comunicatul celor de la FITS.
Youngr va concerta în 17 iunie, de la ora 22,15, în Piaţa Mare a Sibiului.
Festivalul Internaţional de Teatru de la Sibiu este cel mai mare festival din judeţ şi unul din cele mai mari festivaluri ale artelor spectacolului din lume. FITS va începe vineri şi se va termina în 17 iunie. AGERPRES / (AS - autor: Isabela Paulescu, editor: Irina Poenaru, editor online: Gabriela Badea)
