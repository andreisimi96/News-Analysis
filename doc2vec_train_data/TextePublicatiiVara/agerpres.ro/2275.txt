A 21-a ediţie a Cupei Mondiale de fotbal are loc între 14 iunie şi 15 iulie 2018 în Federaţia Rusă, potrivit http://www.fifa.com/worldcup/.
La turneul final vor evolua 32 de echipe, inclusiv ţara gazdă, fiind prima Cupă Mondială care are loc în Europa de Est.
La 2 decembrie 2010, din ţările care au dorit iniţial să găzduiască turneul mondial de fotbal din 2018 (Mexic, Indonezia, Australia, Japonia, SUA, Anglia, Rusia, Olanda/Belgia şi Spania/Portugalia) au mai rămas doar ultimele patru opţiuni, Rusia câştigând în runda a doua de votare.
În urma meciurilor din preliminarii, la care au participat 208 ţări, s-au calificat: Australia, Iran, Japonia, Arabia Saudită, Coreea de Sud, Egipt, Maroc, Nigeria, Senegal, Tunisia, Costa Rica, Mexic, Panama, Argentina, Brazilia, Columbia, Peru, Uruguay, Belgia, Croaţia, Danemarca, Anglia, Franţa, Germania, Islanda, Polonia, Portugalia, Serbia, Spania, Suedia, Elveţia şi Rusia (ţară gazdă). Sunt două ţări care debutează la un turneu final: Islanda şi Panama, precizează site-ul FIFA.
Partidele de la CM 2018 se vor disputa pe 12 stadioane din 11 oraşe din Federaţia Rusă: Lujniki şi Otkrîtie (Spartak) din Moscova, Ekaterinburg Arena, Arena Baltika din Kaliningrad, Volgograd Arena, Stadionul Fişt din Soci, Kazan Arena, Stadionul din Nijni Novgorod, Samara Arena, Rostov Arena, Stadionul din Sankt Petersburg şi Mordovia Arena.
Mascota Cupei Mondiale de fotbal 2018 este un lup numit Zabivaka, ales de peste un milion de internauţi, informează AFP. Lupul Zabivaka a obţinut 53% din sufragii, celelalte două mascote propuse fiind un tigru şi o pisică.
Pentru prima oară la un turneu final al Cupei Mondiale se va utiliza sistemul de asistenţă video în arbitraj (VAR), care poate fi utilizat doar în patru cazuri: validarea sau nevalidarea unui gol, atribuirea sau nu a unui cartonaş roşu, analizarea unei acţiuni în urma căreia poate fi dictat un penalty şi corectarea unei erori de identificare a unui jucător sancţionat.
Brazilia deţine cinci titluri mondiale (1958, 1962, 1970, 1994 şi 2002), fiind secondată de Italia (1934, 1938, 1982 şi 2006) şi Germania (1954, 1974, 1990 şi 2014) cu câte patru cupe câştigate. Potrivit www.fifa.com/fifa-tournaments/statistics-and-records/worldcup , în clasament urmează Uruguay (1930 şi 1950) şi Argentina (1978 şi 1986) cu câte două titluri mondiale. O singură dată au ajuns campioane mondiale Anglia (1966), Franţa (1998) şi Spania (2010). Brazilia deţine primul loc în clasamentul pe echipe cu 227 de puncte, obţinute la CM, din 104 meciuri jucate, fiind urmată de Germania (218 puncte, 106 meciuri) şi Italia (156 puncte, 83 de meciuri).
Situată în Estul Europei şi partea de Nord a Asiei, Federaţia Rusă este cea mai întinsă ţară din lume, cu o suprafaţă de 17.075.400 kmp, ocupând mai mult de a opta parte din suprafaţa locuită a globului, notează "Enciclopedia Statelor Lumii" Ed. Meronia, 2016. Cu o populaţie de 144 milioane locuitori, potrivit worldpopulationreview.com, Federaţia Rusă are o structură etnică ce include peste 80% ruşi, iar creştinismul ortodox este principala religie a ţării. Limba oficială este rusa, limbă indo-europeană, ce aparţine grupului limbilor slave de răsărit, şi care foloseşte, din secolul al IX-lea, alfabetul chirilic. Principalele oraşe sunt: Moscova - capitala ţării, unul din cele mai mari oraşe din lume şi cel mai aglomerat din Europa din punct de vedere al traficului; Sankt Petersburg, cel mai nordic oraş din lume, supranumit şi "Veneţia Nordului"; precum şi Nijni Novgorod, Ekaterinburg, Ufa, Kazan, Rostov pe Don şi Volgograd. 
La 1 decembrie 2017, a avut loc la Moscova tragerea la sorţi a grupelor turneului final de fotbal din Rusia. Acestea sunt: Grupa A - Rusia, Arabia Saudită, Egipt, Uruguay; Grupa B - Portugalia, Spania, Maroc, Iran; Grupa C - Franţa, Australia, Peru, Danemarca; Grupa D - Argentina, Islanda, Croaţia, Nigeria; Grupa E - Brazilia, Elveţia, Costa Rica, Serbia; Grupa F - Germania, Mexic, Suedia, Coreea de Sud; Grupa G - Belgia, Panama, Tunisia, Anglia; Grupa H - Polonia, Senegal, Columbia, Japonia.
Rusia, selecţionata ţării gazdă, va întâlni echipa naţională a Arabiei Saudite, la 14 iunie, de la 17.00 (ora României), în meciul inaugural al Campionatului Mondial din 2018, pe Stadionul Lujniki din Moscova. Runda optimilor de finală va avea loc între 30 iunie şi 3 iulie, faza sferturilor se va desfăşura în perioada 6-7 iulie, iar meciurile din semifinale se vor juca pe 10 şi 11 iulie. Finala mică a turneului este programată pe 14 iulie, cu o zi înaintea finalei de la Moscova. AGERPRES/(Documentare - Cristian Anghelache, editor: Horia Plugaru, editor online: Irina Giurgiu)
Sursa foto: facebook.com/ fifaworldcup
