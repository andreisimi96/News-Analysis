Preşedintele american Donald Trump a eliberat miercuri o femeie de 63 de ani condamnată la închisoare pe viaţă, o decizie salutată de vedeta de reality-show Kim Kardashian care a pledat la Casa Albă, în urmă cu o săptămână, cauza deţinutei, transmite AFP.
Beneficiara măsurii de clemenţă, Alice Marie Johnson, a părăsit miercuri după-amiaza închisoarea din statul Alabama unde îşi ispăşea pedeapsa.
Televiziunile locale au arătat-o alergând şi aruncându-se în braţele rudelor, care au aşteptat-o cu buchete de flori.
Alice Marie Johnson a fost prezentată ca un deţinut model, într-un comunicat al executivului american, Casa Albă explicând că această străbunică "a executat aproape 22 de ani într-o închisoare federală pentru un delict comis fără antecedente judiciare".
Implicată într-un caz de trafic de cocaină, Johnson a fost condamnată în 1996 la închisoare pe viaţă, în conformitate cu o legislaţie foarte represivă, cu pedepse grele, pentru astfel de infracţiuni.
O sentinţă "prea severă în raport cu infracţiunea", a subliniat miercuri ACLU, o organizaţie americană de apărare a libertăţilor, care i-a mulţumit preşedintelui şi l-a îndemnat să comute şi alte "condamnări grele".
Conform administraţiei penitenciare, Alice Johnson a avut un comportament exemplar în închisoare timp de două decenii, fiind o sursă de inspiraţie pentru alte deţinute şi muncind din greu pentru a se reabilita.
Eliberarea acordată de Trump survine la o săptămână după vizita la Casa Albă a lui Kim Kardashian, care i-a cerut preşedintelui american să-i ofere deţinutei o a doua şansă.
Potrivit Constituţiei Statelor Unite, preşedintele poate fie să anuleze o condamnare decisă de justiţia federală, fie să reducă pedeapsa unui deţinut.
Înainte de a-şi încheia mandatul, Barack Obama a comutat pedeapsa cu închisoarea pentru sute de persoane condamnate în majoritate în cazuri de droguri. AGERPRES/ (AS - autor: Vicenţiu Purcărea, editor online: Daniela Juncu)
