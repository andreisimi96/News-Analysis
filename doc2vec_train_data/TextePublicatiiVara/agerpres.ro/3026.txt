Teatrele de pe West End îşi vor stinge luminile luni seară pentru a aduce un ultim omagiu coregrafei spectacolului "Cats", Gillian Lynn, informează PA.
Gillian Lynn, care a primit titlul de Dame - echivalentul feminin al titlului de Sir -, cunoscută şi pentru coregrafia spectacolului "The Phantom Of The Opera", a murit duminică seară la vârsta de 92 de ani.
Luminile vor fi stinse timp de un minut la ora locală 19:00, înainte de reprezentaţiile programate ale teatrelor londoneze de pe West End.
Julian Bird, directorul executiv al Society Of London Theatre, a declarat: "Contribuţia adusă teatrului de Gillian Lynne este inestimabilă. Cariera ei, care s-a întins pe durata a şapte decenii, a cuprins reprezentaţii artistice, coregrafie şi regie.
A lucrat la multe dintre cele mai bune teatre şi producţii de pe West End şi de pe Broadway şi a câştigat numeroase premii şi recompense. Suntem mândri să onorăm moştenirea ei extraordinară, în această seară, pe West End".
Gillian Lynne a fost recompensată cu un premiu special Oliver în 2013 pentru contribuţia sa deosebită adusă teatrului britanic.
Sursă majoră de influenţă în spectacolele de dans şi musical, Gillian Lynne era renumită pentru colaborarea cu Andrew Lloyd Webber.
De asemenea, ea a regizat peste 50 de spectacole pe West End şi Broadway şi a câştigat două Oliver Awards.
A primit titlul de Dame Commander a Ordinului Imperiului Britanic în 2014 pentru servicii deosebite aduse dansului şi teatrului.
În iunie, Andrew Lloyd-Webber a schimbat denumirea teatrului său, New London Theatre, în Gillian Lynne Theatre, care a devenit astfel prima sală de spectacole de pe West End care poartă numele unei femei. AGERPRES/(AS - autor: Florin Bădescu; editor: Mihaela Nicolaescu, editor online: Simona Aruştei)
