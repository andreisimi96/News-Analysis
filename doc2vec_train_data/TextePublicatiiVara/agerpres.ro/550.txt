Fondul forestier naţional a crescut cu aproximativ 0,1%, la 31 decembrie 2017 comparativ cu aceeaşi perioadă din anul 2016, până la 6.564.907 hectare, datorită, în principal, unor reamenajări de păşuni împădurite şi introducerii în fondul forestier a terenurilor degradate şi a terenurilor neîmpădurite, arată datele Institutului Naţional de Statistică, remise joi AGERPRES.
Faţă de anul precedent, în anul 2017, volumul de masă lemnoasă recoltată a urcat cu 6,5%, până la 18.315.800 metri cubi, în creştere cu 1.118.300 mc comparativ cu finele lui 2016.
Suprafaţa pădurilor reprezintă 97,6% din fondul forestier naţional, fiind de 6.405.814 hectare la sfârşitul anului 2017, în creştere cu 1.485 hectare comparativ cu 2016.
În acelaşi timp, suprafaţa regenerată a scăzut cu 1,5%, până la 28.032 ha, cu 424 ha mai puţin faţă de 2016.
Distribuţia fondului forestier pe regiuni de dezvoltare indică o concentrare într-o proporţie însemnată a acestuia în regiunile de dezvoltare Centru (19,3% din totalul fondului forestier) şi Nord-Est (18,2%), urmate de regiunile de dezvoltare Vest (16,1%), Nord-Vest (15,2%), Sud-Vest-Oltenia (12,4%), Sud-Muntenia (10%), Sud-Est (8,4%) şi Bucureşti-Ilfov (0,4%).
Cel mai mare volum de masă lemnoasă s-a recoltat în regiunea de dezvoltare Nord-Est (29,1% din totalul volumului de masă lemnoasă recoltată), urmată de regiunea de dezvoltare Centru (19,9%) şi într-o proporţie mai mică de regiunile de dezvoltare Vest (12,8%), Nord-Vest (12,7%), Sud-Muntenia(9,7%), Sud-Vest Oltenia(8,2%), Sud-Est (7,2%) şi Bucureşti-Ilfov(0,4%).
Cele mai mari suprafeţe pe care s-au realizat lucrări de regenerare a pădurilor s-au înregistrat în regiunile de dezvoltare Nord-Est (25,6% din suprafaţa totală regenerată) respectiv Centru (17,6%), urmate de regiunile de dezvoltare Nord-Vest (14,6%), Vest(13%), Sud-Est(11,2%), Sud-Muntenia(9,1%), Sud-Vest Oltenia(8,4%) şi Bucureşti-Ilfov(0,5%). AGERPRES/(AS - autor: Carmen Marinescu, editor: Oana Tilică, editor online: Irina Giurgiu)
