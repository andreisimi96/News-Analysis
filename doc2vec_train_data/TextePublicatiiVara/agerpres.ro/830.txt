Spaniolul Rafael Nadal, nr.1 mondial, l-a învins categoric, sâmbătă, pe francezul Richard Gasquet, cu 6-3, 6-2, 6-2, în mai puţin de două ore, şi s-a calificat în optimile de finală ale turneului de tenis de la Roland Garros, al doilea de Mare Şlem din acest an.
Nadal, care a înregistrat a 16-a victorie în tot atâtea meciuri în faţa lui Gasquet, a doborât propriul record de seturi câştigate consecutiv la Roland Garros - 34, după precedenta serie de 32 de seturi câştigate între 2007 şi 2009. Doar suedezul Bjorn Borg este superior la acest capitol, cu 41 de seturi consecutiv între 1979 şi 1981.
În optimile de finală, campionul spaniol îl va întâlni pe tânărul german Maximilian Marterer (Nr.70), care a trecut de estonianul Jurgen Zopp (6-2, 6-1, 6-4), fiind calificat în premieră în optimile de finală ale unui Mare Şlem, la vârsta de 22 de ani.
Alte rezultate consemnate sâmbătă în turul 3 al probei masculine de simplu:
Kevin Anderson (Africa de Sud/Nr.6) - Mischa Zverev (Germania) 6-1, 6-7 (3/7), 6-3, 7-6 (7/4)
Karen Kasanov (Rusia) - Lucas Pouille (Franta/N.15) 6-3, 7-5, 6-3
Fabio Fognini (Italia/Nr.18) - Kyle Edmund (Marea Britanie/N.16) 6-3, 4-6, 3-6, 6-4, 6-4
Diego Schwartzman (Argentina/Nr.11) - Borna Coric (Croatia) 7-5, 6-3, 6-3.
AGERPRES (editor: Vlad Constantinescu, editor online: Adrian Dădârlat)
