Armata americană a ucis cel puţin 50 de talibani în cadrul unui atac lansat recent în oraşul afgan Farah, a anunţat miercuri comandantul Forţelor americane şi ale NATO în Afganistan, generalul John Nicholson, relatează AFP.
După ce i-a respins din Farah, armata afgană şi forţele americane i-au urmărit, a spus generalul Nicholson într-o teleconferinţă cu jurnalişti la Pentagon. Sub supravegherea puşcaşilor marini, talibanii s-au întors în fieful lor din Helmand (sud).
Ei au fost reperaţi la 24 mai într-o clădire cunoscută ca fiind un centru de comandă al talibanilor în localitatea Musa Qala.
Acest grup de talibani era "foarte implicat" în trafic cu droguri, a explicat generalul american. "Nu aş spune că această operaţiune are o importanţă strategică, dar este, fără îndoială, de importanţă locală'' pentru sudul Afganistanului, a precizat el.
Într-un comunicat, comandamentul american din Afganistan a precizat că în atac au fost ucişi peste 50 de talibani, între care numărul 2 al talibanilor care controlează Helmand, Abdul Manan, numeroşi lideri ai unor districte şi lideri din provinciile Kandahar, Kunduz, Herat, Farah, Uruzgan şi Helmand. AGERPRES/(AS - autor: Violeta Gheorghe, editor: Gabriela Ionescu, editor online: Simona Aruştei)
