Studenţii de la toate ciclurile de învăţământ (licenţă, masterat şi doctorat) pot participa, în perioada 12 - 26 august, la cea de-a XIV-a ediţie a Şcolii Internaţionale de Vară organizată de Academia de Studii Economice din Bucureşti şi Uniunea Studenţilor Academiei de Studii Economice din Bucureşti.
Potrivit unui comunicat al ASE, aplicaţii pot fi depuse până pe 8 iulie.
"Oportunitatea li se adresează studenţilor de la toate ciclurile de învăţământ (licenţă, masterat şi doctorat), putând astfel să devină parte a Şcolii Internaţionale de Vară Bucharest Summer University. Participarea este fie în mod gratuit, prin intermediul unei burse alocate, pe baza unui eseu trimis, fie printr-o plată parţială sau totală", se arată în comunicat.
Ajunsă la cea de-a 14-a ediţie, Şcoala de vară Bucharest Summer University vine cu o temă de actualitate şi extrem de interesantă: "Cultural Heritage: fostering Community Spirit and Sustainable Development" şi îşi propune să promoveze în rândul celor 55 de participanţi din peste 30 de ţări schimbul de idei şi uniformizarea conceptelor de bază din domeniul economic şi nu numai.
Totodată, Şcoala de vară Bucharest Summer University oferă participanţilor săi din ţară şi din străinătate o perspectiva asupra oportunităţilor şi provocărilor din lumea afacerilor şi a managementului de la nivel internaţional, pregătind studenţii pentru iniţiativa unui aport unic în acest domeniu.
Pe lângă activităţile academice, participanţii au oportunitatea de a îşi face noi prieteni internaţionali, se vor bucura de o serie de excursii atât în Bucureşti, cât şi prin ţară, seri şi petreceri tematice, cursuri interactive şi, mai ales, vor avea parte de o experienţă creativă, unică şi plină de satisfacţii.
Programul complet al activităţilor din vară poate fi vizualizat pe site-ul www.bsu.ase.ro , secţiunea Program.
Accesând această opţiune, vizitatorii pot realiza un tur virtual al locaţiilor şi activităţilor pregătite, aflând astfel mai multe detalii despre modul cum îşi vor petrece timpul în această vară. AGERPRES/(AS - autor: Roberto Stan, editor: Georgiana Tănăsescu, editor online: Gabriela Badea)
