Peste 117.000 de lei au fost strânşi la ediţia din acest an a competiţiei Swimathon Bucureşti, organizată la Bazinul Olimpic Dinamo, pentru renovarea şi modernizarea Secţiei de terapie intensivă nou-născuţi a Spitalului Clinic de Urgenţă Constanţa.
Potrivit unui comunicat de presă, în total, peste 740 de donatori şi voluntari s-au implicat în această acţiune: 30 de înotători s-au aliniat la startul competiţiei, cu misiunea de a strânge fonduri pentru proiect, iar peste 700 de persoane au făcut donaţii.
Din echipele care au înotat pentru cauza de la Constanţa au făcut parte dr. Cătălin Cîrstoveanu - şef Secţie terapie intensivă nou-născuţi la Spitalul "Marie Curie" Bucureşti, care a participat alături de fiul său, dr. Livia Frăţiman - şef Secţie neonatologie la Spitalul Judeţean Constanţa, 15 voluntari mobilizaţi de Fundaţia Vodafone România (angajaţi Vodafone România, Vodafone România Technology şi Vodafone Shared Services România), precum şi voluntari mobilizaţi de asociaţiile "Dăruieşte Aripi" şi "Inima Copiilor", parteneri ai proiectului.
"Banii strânşi la Swimathon prin donaţiile mobilizate de partenerii proiectului de la Constanţa şi echipele participante se vor adăuga investiţiei de 1,1 milioane de euro, anunţată de Fundaţia Vodafone România la conferinţa anuală Connecting for Good. Suma investită de fundaţie va asigura cea mai mare parte a bugetului de 1,5 milioane de euro, estimat pentru lucrările de renovare şi modernizare", se arată în comunicatul citat.
Demarat în august 2017, proiectul Secţiei de terapie intensivă nou-născuţi de la Spitalul Judeţean Constanţa se află în prezent în desfăşurare. În momentul lansării, Fundaţia Vodafone România anunţase un buget necesar estimat la 1,3 milioane de euro, ce urma să fie asigurat prin campania de donaţii şi sponsorizări derulate de cei doi parteneri, asociaţiile "Dăruieşte Aripi" şi "Inima Copiilor", fundaţia contribuind prin dublarea fondurilor strânse. În contextul creşterii cu 200.000 de euro a bugetului iniţial, până la 1,5 milioane de euro, ca urmare a unor lucrări suplimentare neprevăzute, fundaţia a decis să investească 1,1 milioane de euro în noua secţie.
În Secţia de terapie intensivă nou-născuţi a Spitalului Judeţean Constanţa primesc anual îngrijire 1.000 de copii cu probleme medicale, atât din judeţul Constanţa, cât şi alte trei judeţe din sud-estul ţării - Tulcea, Ialomiţa şi Călăraşi. În această regiune, mortalitatea infantilă este cea mai mare din ţară şi de trei ori peste cea din Europa, precizează sursa citată.
Noua secţie va dispune de echipamente medicale de ultimă generaţie şi instalaţii moderne, spaţii speciale pentru părinţi şi pentru personalul medical, precum şi săli de consultaţie. Secţia va fi de asemenea dotată cu o soluţie de telemedicină care va permite transmiterea securizată de imagini şi parametri medicali în timp real şi urmărirea de la distanţă a semnelor vitale ale pacienţilor. AGERPRES/(AS - autor: Roberto Stan, editor: Andreea Rotaru, editor online: Gabriela Badea)
