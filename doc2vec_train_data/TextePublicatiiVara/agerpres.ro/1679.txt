Consiliul de Securitate al ONU a adoptat joi sancţiuni împotriva a şase traficanţi de migranţi din Libia; decizia este o premieră la Organizaţia Naţiunilor Unite, remarcă AFP. Sancţiunile constau în blocarea conturilor bancare şi interdicţii de deplasare împotriva a patru libieni - printre care comandantul unei unităţi a pazei de coastă - şi doi eritreeni.
Un diplomat a declarat agenţiei citate că decizia Consiliului, care se aplică imediat, a fost adoptată după ce Rusia a renunţat la rezervele faţă de propunerea Olandei.
Rusia suspendase pe 8 mai procedura de sancţionare cerând acces la "numeroasele dovezi" împotriva celor şase, din "surse de încredere", menţionate în documentele ONU. De asemenea, Moscova obiectase împotriva adoptării de sancţiuni doar împotriva a şase africani, în condiţiile în care există documente despre reţele de traficanţi extinse în SUA şi în Europa.
Ambasadoarea SUA la ONU, Nikki Haley, a arătat într-un comunicat: "Toamna trecută, imagini cu migranţi vânduţi ca sclavi în Libia ne-au şocat conştiinţele, iar Consiliul de Securitate s-a angajat să intre în acţiune. Sancţiunile de astăzi trimit un mesaj clar privind unitatea comunităţii internaţionale în căutarea unor sancţiuni împotriva autorilor şi reţelelor de trafic de fiinţe umane". "Nu e loc în lumea noastră pentru astfel de încălcări ale drepturilor omului şi ale demnităţii umane", a adăugat ea. AGERPRES/(AS - editor: Marius Hosu, editor online: Adrian Dădârlat)
