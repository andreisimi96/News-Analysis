Generalul Gelaledin Nezir, dirijorul Tiberiu Soare şi pianista Alexandra Dariescu se numără printre personalităţile decorate joi de Custodele Coroanei Române, Margareta, în cadrul unei ceremonii desfăşurate în Holul de Onoare al Castelului Peleş.
Ordinul Coroana României în grad de Ofiţer a fost conferit generalului Gelaledin Nezir, dirijorului Tiberiu Soare şi pianistei Alexandra Dariescu, iar Şcoala primară "G. Asachi" din Iaşi, Colegiul "Carol I" din Câmpulung Muscel şi medicul Răzvan Duinea, furnizor al Casei Regale, au primit Crucea Casei Regale a României.
Medalia pentru Loialitate a fost conferită lui Iulian Rusanovschi, Mircea Ştefan, Iulian Ene (TVR), lui Daniel Popescu (Agenţia Naţională de Presă AGERPRES), lui Valentin Brînzilă, Bogdan Arnăutu şi Elenei Vijulie (Digi 24).
Totodată, Majestatea Sa a acordat municipiului Iaşi titlul de Oraş Regal, în prezenţa reprezentanţilor administraţiei locale şi a unor personalităţi din societatea civilă.
Custodele Coroanei a participat, ulterior, la o ceremonie şi un dineu oferite reprezentanţilor Partidului Naţional Liberal, cu ocazia împlinirii a 135 de ani de la inaugurarea Castelului Peleş şi a Centenarului încheierii Primului Război Mondial şi al Marii Uniri. AGERPRES/(AS - editor: Andreea Rotaru, editor online: Irina Giurgiu)
