Preşedintele Klaus Iohannis se întâlneşte marţi, la Palatul Cotroceni, cu delegaţia Comisiei de la Veneţia.
Potrivit agendei şefului statului, întâlnirea va avea loc la ora 12,00.
Tot marţi, delegaţia Comisiei de la Veneţia urmează să se întâlnească, de la ora 15,00, cu membrii Comisiei speciale privind legile Justiţiei, după cum a anunţat preşedintele forului, Florin Iordache.
Delegaţia Comisiei de la Veneţia efectuează, luni şi marţi, o vizită în România pentru a avea un schimb de opinii cu Ministerul Justiţiei, Înalta Curte de Casaţie şi Justiţie, Curtea Constituţională, Biroul procurorului general, Direcţia Naţională Anticorupţie, Consiliul Superior al Magistraturii, cu reprezentanţi ai Parlamentului, cu asociaţii ale judecătorilor şi procurorilor, cu organizaţii ale societăţii civile cu privire la cele trei proiecte de modificare a legii referitoare la organizarea judiciară, a legii privind Consiliul Superior al Magistraturii şi a legii privind statutul judecătorilor şi procurorilor.
Luni, delegaţia Comisiei de la Veneţia s-a întâlnit cu membrii Consiliului Superior al Magistraturii şi cu ministrul Justiţiei, Tudorel Toader.
Atât preşedintele României, cât şi Comitetul de Monitorizare al Adunării Parlamentare a Consiliului Europei au solicitat opinia Comisiei de la Veneţia cu privire la cele trei proiecte de legi privind justiţia. AGERPRES/(AS - autor: Florentina Peia, editor: Andreea Rotaru, editor online: Daniela Juncu)
