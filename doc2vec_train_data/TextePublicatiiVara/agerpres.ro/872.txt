Selecţionata României a învins echipa Portugaliei, cu scorul de 32-28 (19-13), duminică, în Sala Sporturilor ''Romeo Iamandi'' din Buzău, şi a câştigat Grupa a 4-a a preliminariilor Campionatului European de handbal feminin din 2018.
Tricolorele aveau asigurată calificarea la turneul final, astfel că selecţionerul spaniol Ambros Martin a decis să menajeze o serie de piese de bază şi să dea şansa de a evolua şi altor jucătoare. Din păcate, Andreea Adespii Molnar (HCM Râmnicu Vâlcea) s-a accidentat destul de grav la genunchi în prima parte a meciului.
România s-a desprins la opt goluri în prima repriză (17-9, 18-10), dar la pauză a avut doar şase în plus, 19-13. Deşi a condus la opt goluri şi în partea secundă, 23-15, 24-16, România a câştigat în cele din urmă cu 32-28.
În faţa a circa 2.000 de spectatori au evoluat jucătoarele:
România: Denisa Dedu, Paula Vişan 1 gol - Laura Pristaviţă 2 goluri, Melinda Geiger 2, Eliza Buceschi 10, Andreea Adespii Molnar, Elena Cristina Florică, Ana Maria Ţicu, Cristina Laslo 3, Valentina Ardean Elisei 3, Laura Popa 2, Crina Pintea 2, Daniela Raţiu 2, Raluca Băcăoanu, Laura Chiper 4, Ana Maria Dragut 1.
Pentru Portugalia au marcat Mariana Lopes Ferreira 4 goluri, Bebiana Rodrigues Sabino 2, Cristiana Soares Morgado 1, Monica Soares 6, Maria Ines Da Silva Pereira 2, Soraia Alexandra Vieira Lopes 4, Telma Amado 3, Patricia Edimio Rodrigues 3, Beatriz Fabiana Faria Sousa 3.
În alt meci jucat duminică, Rusia a întrecut Austria la limită, cu 26-25.
România a acumulat 10 puncte, fiind urmată de campioana olimpică, Rusia, cu 8 puncte, pe locul al treilea s-a clasat Austria, cu 6 puncte, Portugalia fiind ultima, fără vreun punct.
În urma acestei performanţe, România va fi cap de serie la tragerea la sorţi a grupelor pentru turneul final din Franţa.
AGERPRES (editor: Mihai Ţenea, editor online: Adrian Dădârlat)
Sursa foto:  FIG / Facebook
