Principiul de a avea doar depozite sau conturi curente, ca să nu spun bani la saltea, nu este un principiu sănătos din punct de vedere al valorii adăugate pentru avuţia financiară a cuiva, cel mai bine fiind să investim câte puţin în cât mai multe instrumente, inclusiv acţiuni la bursă, fonduri mutuale, fonduri de pensii, a atras atenţia, sâmbătă, preşedintele Bursei de Valori Bucureşti (BVB), Lucian Anghel, la Forumul Investitorilor Individuali.
"Principiul de a avea doar depozite - dar nici măcar depozite, ci conturi curente, ca să nu spun bani la saltea - nu este un principiu sănătos din punct de vedere al valorii adăugate pentru avuţia dumneavoastră financiară. Din acest motiv, este bine să avem câte puţin din cât mai multe instrumente, inclusiv acţiuni la bursă, inclusiv fonduri mutuale, care investesc fie în acţiuni, fie în obligaţiuni, fie sunt mixte, inclusiv fonduri de pensii. Nu trebuie să uităm: avem un Pilon III. Statul ne pune pe masă, dar nu ne bagă în buzunar, o deductibilitate fiscală de 400 de euro pe an. Iar Pilonul III evident sunt banii noştri. Nimeni nu are cum să se atingă de ei. Folosim această deductibilitate fiscală?", le-a spus Anghel participanţilor la forum.
Preşedintele BVB a recomandat acestora să se ghideze după principiul de "a nu pune toate ouăle în acelaşi coş" şi de a investi în cât mai multe instrumente.
"Trecutul nu este o garanţie pentru viitor, dar aici perspectiva de investiţii ar trebui să fie pe termen lung şi foarte lung. De asemenea, din păcate, educaţia financiară - şi este dovedit statistic, o simţim cu toţii, nu este o percepţie. S-a făcut un studiu. Spre exemplu, s-au pus patru întrebări. O întrebare era următoarea: 'Dacă iei un împrumut de 100 de lei, ce este mai bine pentru tine: să dai înapoi după un an 105 lei sau 100 de lei plus 3 procente?'. 1 din 4 români a răspuns corect. O altă întrebare a fost: 'Ce este mai puţin riscant? Să îţi pui toţi banii într-o afacere sau să îţi pui banii în mai multe afaceri?'. Acelaşi rezultat. Evident, principiul de a nu pune toate ouăle în acelaşi coş e valabil. Evident, este mai puţin riscant să îi pui banii în mai multe afaceri decât să mizezi totul pe o singură afacere. Faptul că într-adevăr prima opţiune a românilor - şi aici un paradox: e foarte bine că economisim mai mult, dar studiile ne arată că, deşi economisim mai mult, prima opţiune, majoritară, rămâne rămâne fie la saltea, fie în cont curent la bănci", a explicat specialistul.
Acesta a amintit că inflaţia depăşeşte 5% şi ar trebui ca investitorii de retail să se întrebe dacă investiţiile lor din ultimele 12 luni le-au adus măcar 5%, pentru a o acoperi.
"Aş dori să ne gândim la faptul că inflaţia este 5%. Inflaţia întotdeauna arată ce s-a întâmplat în trecut. Deci, cifrele de la inflaţie arată ce s-a întâmplat în ultimele 12 luni, cât au crescut în medie preţurile în România. Acum ar trebui să ne întrebăm: investiţiile noastre din ultimele 12 luni au generat măcar 5% ca să acoperim inflaţia? Am încredere în prognoza BNR. Într-adevăr, sunt nişte elemente statistice, în ultimul trimestru inflaţia va scădea. Banca Centrală estimează undeva în jur de 3,6%. De aici, principiul de a nu pune toate ouăle în acelaşi coş ar putea să ajute", a explicat el.
Potrivit acestuia, ultimele 18 luni au fost poate cele mai intense din punctul de vedere al listărilor la BVB, şi nu doar listări de companii private, ci şi emisiuni de bonduri.
"În discuţiile pe care le avem cu antreprenorii, niciodată - şi lucrez de peste 20 de ani în sectorul financiar-bancar din România - nu am simţit o asemenea dorinţă de a lista propriul business la BVB. Sunt planuri concrete. Acest lucru s-a obţinut în timp, cu foarte multe eforturi, proiecte, şi cred că este un lucru extraordinar pentru piaţa de capital. Eu îmi exprim convingerea că acest trend nu se va opri aici. Dacă ne uităm la randamente, vedem dividendul mediu 7% anul trecut, 8% anul acesta, având în vedere companiile care sunt incluse în indicele principal BET. Practic, este un buffer extrem de important. Dacă preţul acţiunilor ar scădea cu 7-8%, ar fi aproape de zero, vorbind simplist. Evident, nu e chiar acest lucru, dar este o plasă de siguranţă. Nu e o siguranţă de 100%, este clar. Discutăm de investiţii în acţiuni, nu de depozite, şi cred că toată lumea din sală face diferenţa între depozit şi investiţii. Investiţia, evident, presupune un anumit risc, superior, faţă de depozit, în speranţa că şi randamentul obţinut va fi consistent", a arătat Lucian Anghel.
În acest context, oficialul BVB a arătat că randamentul obţinut la BVB în trei ani a fost de 50%, mult peste inflaţie.
"Dacă ne uităm, discutăm de 50% în trei ani, randament mult peste inflaţie, peste orice instrument cu care vreţi să comparaţi. De asemenea, acest randament se bazează pe acest principiu: 'Să nu pui toate ouăle în acelaşi coş', să nu mizezi pe o singură companie, şi cred că este un principiu sănătos mai ales pentru cei care sunt la început de drum investiţional. Dacă cei care au participat la primele forumuri, dacă ar fi ascultat specialiştii care au fost pe scenă, practic şi-ar fi dublat banii investiţi. Mai mult decât dublat. Deci, discutăm de începutul luni 2013. Sunt cinci ani, mai mult decât dublare. Aici, evident, includem şi dividendele, BET-TR este aproape 125%. Dacă ne uităm şi la celelalte burse nu putem spune că au performat prost: Budapesta, Praga, Varşovia, toate sunt pe plus, analizând o perioadă mai lungă de timp. Dar, dacă ne uităm, nu este o linie", a precizat el.
Comparativ, Lucian Anghel a vorbit despre investiţiile pe piaţa imobiliară, afirmând că preţul unui apartament de două camere nu a ajuns în prezent la preţul cu care a fost achiziţionat în 2008.
"Comparând cu investiţiile în real estate, un apartament în Bucureşti, de două camere, în momentul de faţă nu a ajuns la preţul din 2008. Cine ar fi investit într-un apartament cu două camere în 2008 şi ar fi pus aceiaşi bani în indicele principal, ar fi câştigat mult mai mult la bursă. Ar fi încă pe pierdere pe real estate. Vorbim de Bucureşti", a afirmat acesta.
Conform acestuia, randamentul BVB a fost mult mai bun comparativ cu celelalte burse regionale, întrucât se bazează şi pe o creştere consistentă.
"Prin comparaţie cu celelalte burse regionale, randamentul nostru este mult mai bun. Una dintre explicaţii pentru randamentul extrem de ridicat în România este aceea că se bazează şi pe o creştere economică consistentă. Şi vă întreb: Este normal ca economia românească să crească mai repede decât economiile altor ţări din Uniunea Europeană, în condiţiile în care PIB-ul pe cap de locuitor este pe ultimele locuri? Este efect de bază. E normal să crească mai repede, e normal ca rezultatele financiare să fie mai bune. Creştem de la un nivel mai redus. Creşterea activităţii economice a companiilor din România ar trebui să fie mai rapidă decât a altor companii din UE. De asta sunt şi aşa de mulţi investitori europeni şi americani. Şi motivul pentru care mizează pe România este şi acest element: efectul de bază şi potenţialul de creştere economică, nu doar dividendele, care sunt pentru investitorii de retail un element extrem de important", a specificat economistul.
Anghel a făcut referire şi la volatilitate, atrăgând atenţia că aceasta, pe lângă scăderi, poate atrage oportunităţi, în sensul de a cumpăra la un preţ scăzut acţiuni la o companie care nu e afectată fundamental.
"Piaţa de capital înseamnă volatilitate. Volatilitatea poate aduce şi fluctuaţii şi scăderi, dar şi oportunităţi. Sunt momente în care volatilitatea ne oferă şansa de a intra, de a achiziţiona în piaţă la un preţ mai redus o companie care, poate, din punct de vedere fundamental nu e afectată. Poate e afectată de un zvon general pe piaţă, care influenţează piaţa. Cu scăderi şi creşteri pe termen lung, rezultatele sunt pozitive. Comparând cu ce a fost în 2008, înainte de criză, adăugând şi dividendele, suntem mult pe plus", a menţionat acesta.
Potrivit sursei citate, anul acesta BVB s-a confruntat cu cea mai mare corecţie din ultimul deceniu, dar chiar şi aşa piaţa de la Bucureşti a depăşit cu mult 11%.
"Anul acesta am asistat la cea mai puternică corecţie - şi e normal, volatilitate există în piaţa americană - din ultimul deceniu. În ciuda acestei corecţii, piaţa de la Bucureşti a fost mult peste 11%, de 11,54% incluzând dividendele, pentru că acela este randamentul obţinut de investitori. Pe termen mediu şi lung, randamentele au fost pozitive. Repet, trecutul nu este o garanţie pentru viitor", a concluzionat Lucian Anghel.
Bursa de Valori Bucureşti a organizat sâmbătă a şaptea ediţie a Forumului Investitorilor Individuali, eveniment de referinţă şi cu tradiţie în piaţa de capital. AGERPRES/(AS - editor: Oana Tilică, editor online: Anda Badea)
