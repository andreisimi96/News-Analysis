Prim-vicepreşedintele PNL, deputatul Raluca Turcan, spune că situaţia din partid nu va fi cu mult diferită faţă de ceea ce anticipă deja, referindu-se la eventuale noi plecări din partid.
"Situaţia în PNL şi acum şi săptămâna viitoare nu va fi cu mult diferită faţă de ceea ce anticipam deja. Nu vom avea surprize. Nu vom avea nicio surpriză, faţă de ceea ce ştim acum", a declarat vineri Raluca Turcan, întrebată dacă se aşteaptă ca membrii PNL să părăsească partidul.
Preşedintele PNL, Ludovic Orban, a declarat joi că, până în prezent, niciun parlamentar nu i-a comunicat intenţia de a părăsi partidul, dar că a avut şi surprize, precum plecarea senatorului Ion Popa, despre care a susţinut că "încearcă să-şi justifice imoralitatea şi acţiunea contrară voinţei oamenilor prin tot felul de aiureli".
Senatorul Ion Popa a anunţat miercuri că a demisionat din PNL şi că se alătură ALDE. AGERPRES / (A - autor: Isabela Paulescu, editor: Irina Poenaru, editor online: Ada Vîlceanu)
