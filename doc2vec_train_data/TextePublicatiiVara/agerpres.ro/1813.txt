Deputatul liberal Ioan Cupşa, membru al Comisiei juridice, a declarat vineri, la Oradea, că decizia nr. 358 a Curţii Constituţionale a României pune în pericol grav chiar funcţionarea statului român şi solicită revizuirea Constituţiei şi modificarea legii de funcţionare şi organizare a CCR.
"Este vorba despre o încălcare gravă a Constituţiei, săvârşită chiar de către cei şase judecători care au adoptat decizia nr. 358 din 30 mai 2018. Este o decizie care pune în pericol grav chiar funcţionarea statului român. Această procedură, ceea ce au făcut cei şase judecători are o gravitate excepţională. Dacă de mâine, Curtea Constituţională ne spune că în România la prânz este întuneric şi pune în dispozitivul unei decizii acest lucru, dragi concetăţeni, cu toţii trebuie să ne conformăm şi la prânz să aprindem luminile, pe stradă şi în case, şi chiar să ne ducem la culcare. Subliniez, pentru că şase judecători din nouă spun acest lucru", a declarat, într-o conferinţă de presă, deputatul Cupşa.
Parlamentarul PNL a analizat motivarea CCR, de 133 de pagini, ale cărei considerente sunt, conform lui Cupşa, la jumătate ca volum (28 de pagini) faţă de cele 57 de pagini cu opinii concurente şi separate.
Deputatul a făcut o serie de observaţii punctuale, cu explicaţii şi motivări, considerate de el "abuzuri". El reproşează că, pe lângă faptul că CCR a devenit, în ultima vreme, "o supraputere legislativă, a treia Cameră", de săptămâna trecută şi-a arogat şi dreptul de Adunare Constituantă, adăugând la Constituţie "ceea ce este inadmisibil". "În Constituţie nu există niciun text normativ care să îl oblige pe preşedintele României să se conformeze unei propuneri de revocare. Nu poate nega nimeni acest lucru. Ceea ce reglementează procedura de revocare este legea 303 pe 2004", a spus Cupşa.
Conform acestuia, cei şase judecători "au siluit limba română", punând semnul egal între cuvintele "propunere" şi "decizie", precum şi între "cooperare loială" şi "a te supune".
O altă "greşeală" evidenţiată de deputatul liberal se referă la modul în care CCR a analizat adresa şefului statului.
"Deşi nu pot să facă acest lucru, CCR face analiza adresei preşedintelui. Şi spun ei 'preşedintele s-a pronunţat pentru a constata regularitatea şi legalitatea', dar preşedintele României în adresă nu spune nimic despre regularitate şi legalitate, punându-i-se cuvintele în gură", a afirmat Ioan Cupşa.
Deputatul a precizat că pentru a înlătura "abuzurile care s-au consumat deja săptămâna trecută", soluţia este o revizuire a Constituţiei şi o modificare a legii de funcţionare şi organizare a Curţii Constituţionale, Legea 47/1992.
"Pentru a ne asigura, în viitor, că o majoritate fragilă, cinci-şase persoane care îndeplinesc vremelnic funcţia de judecător al Curţii Constituţionale nu vor distruge, la buna lor voie sau la comanda unora, Statul Român", a spus el.
Deputatul consideră că cei nouă judecători ai CCR nu ar mai trebui să fie desemnaţi trei de către Camera Deputaţilor, trei de către Senat şi trei de preşedintele României, ci să fie desemnaţi de tripodul Puterii, cel care dă stabilitate oricărui stat, anume trei de către puterea judecătorească, trei de către puterea executivă, adică de către preşedintele României şi alţi trei de către Parlamentul României.
Ioan Cupşa a mai subliniat că toţi cei care mai au "puţintică putere" au datoria să se folosească de toate mijloacele la îndemână, fie parlamentare, fie alte mijloace legale, pentru a reacţiona împotriva "unui stat de funcţionare dictatorial, unde suveranitatea cetăţenilor a fost furată de către un grup mai mic sau mai mare". AGERPRES/(A - autor: Eugenia Paşca, editor: Nona Jalbă, editor online: Ada Vîlceanu)
