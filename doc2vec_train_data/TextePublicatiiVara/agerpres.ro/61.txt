Preşedintele ICR Liliana Ţuroiu a discutat joi despre dimensiunea culturală şi identitară a biodiversităţii româneşti cu ASR Prinţul Charles de Wales, care a vizitat Institutul Cultural Român din Londra cu ocazia vernisajului expoziţiei "Transylvania Florilegium" şi a lansării albumului aferent, conform unui comunicat ICR remis Agerpres.
Cei doi au discutat şi despre viitoarele colaborări dintre Institutul Cultural Român şi Fundaţia "Prinţul de Wales" din România.
Liliana Ţuroiu a subliniat în cadrul convorbirilor că bogăţia unică a florei româneşti are, pe lângă valoarea sa în cadrul unui ecosistem excepţional, şi o dimensiune culturală. Toate aceste forme naturale, a arătat preşedintele ICR, reprezintă o sursă principală de inspiraţie în cultura română tradiţională, unde au devenit baza motivelor ce înfrumuseţează îmbrăcămintea - şi în primul rând faimoasele noastre ii - dar şi diferite alte obiecte. De asemenea, natura este o sursă importantă şi pentru creaţia cultă, ea regăsindu-se în multe dintre marile opere literare româneşti şi, desigur, în arta plastică. Astfel, pentru români, lumea vegetală nu înseamnă doar ecologie, ci şi identitate. 
Obişnuit cu interpretările strict botanice ale biodiversităţii româneşti, ASR Prinţul Charles a receptat cu interes această perspectivă culturală. De altfel, chiar cadoul oferit de preşedintele ICR la finalul vizitei - o lucrare a artistului Mihai Ţopescu ce reinterpretează motivul germinaţiei vegetale - a constituit o exemplificare, în cheie modernă, a acestei dimensiuni esenţiale a artei româneşti.
Nu în ultimul rând, doamna Ţuroiu i-a mulţumit moştenitorului Coroanei britanice că a acceptat ca Fundaţia "Prinţul de Wales" din România să devină unul dintre partenerii Institutului Cultural Român în derularea programului de celebrare a Centenarului Marii Uniri. Institutul Cultural Român va continua să colaboreze cu ASR Prinţul Charles şi cu Fundaţia "Prinţul de Wales" în multiplele proiecte de conservare a patrimoniului pe care le derulează în România.AGERPRES/(AS - editor: Codruţ Bălu, editor online: Irina Giurgiu)
