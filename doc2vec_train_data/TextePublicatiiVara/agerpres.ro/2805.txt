Cea de-a V-a ediţie a proiectului cinematografic Marele Picnic ShortsUP se va desfăşura în Grădina Botanică între 27 şi 29 iulie.
"Filmele de anul acesta s-au grupat natural pe o temă aproape existenţială, dar abordată cu umor, în registrul cu care te-ai obişnuit la Marele Picnic: Ce ne uneşte şi ne separă în acelaşi timp? Ce ne face să acţionăm diferit de oameni cu care semănăm, dar identic cu băştinaşi exotici din sate al căror nume nu îl putem pronunţa? Ei bine, picnicul cinefil din iulie 2018 povesteşte cum trăim şi ce trăim în funcţie de graniţele naturale climatice ale Globului - cum ne face clima să interacţionăm cu spaţiul în care trăim, de ce suntem mai solari sau mai precauţi, mai solitari sau mai vocali, mai temperaţi sau mai exotici", precizează organizatorii într-un comunicat transmis luni AGERPRES.
Ca în fiecare an, Marele Picnic aduce împreună muzică, arte multimedia, jocuri şi ateliere interactive.
Biletele pentru Marele Picnic ShortsUP pot fi achiziţionate în avans prin reţeaua Eventbook în varianta de o seară (30 de lei), abonament de două zile (50 lei) sau abonament de trei zile (70 lei). Biletele pot fi achiziţionate şi la faţa locului în limita locurilor disponibile (35 lei - seară, 60 lei - abonament 2 zile, 90 lei - abonament 3 zile). Preţul biletului include acces la filme, acces în Grădina Botanică, tururi ghidate, food-court, DJ set, jocuri şi instalaţii.
În caz de ploaie, evenimentul se mută între 3-5 august, biletele cumpărate în avans pentru finalul lui iulie urmând a fi valabile pentru eventuala reprogramare din luna august.
Marele Picnic este ediţia de vară ShortsUP, proiect cinematografic independent din România care adună vară de vară iubitori ai cinema-ului şi ai artelor conexe filmului într-unul dintre cele mai frumoase colţuri verzi ale capitalei - Grădina Botanică. AGERPRES/(AS - autor: Daniel Popescu, Florin Marin, editor online: Andreea Lăzăroiu)
