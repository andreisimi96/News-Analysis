Preşedintele Statelor Unite, Donald Trump, a subliniat duminică "potenţialul strălucitor" al Phenianului, lovit de severe sancţiuni internaţionale, şi a confirmat că o echipă americană se află în Coreea de Nord pentru a pregăti istorica sa întâlnire cu liderul nord-coreean, Kim Jong Un, relatează AFP.
"Echipa noastră americană a ajuns în Coreea de Nord pentru pregătirile summitului meu cu Kim Jong Un", a scris preşedintele SUA pe Twitter, confirmând ultimele răsturnări de situaţie în această saga diplomatică cu un obiectiv totuşi crucial avut în vedere: denuclearizarea Peninsulei Coreene unde Nordul şi Sudul continuă să fie tehnic în război, la 65 de ani după încheierea conflictului.
Our United States team has arrived in North Korea to make arrangements for the Summit between Kim Jong Un and myself. I truly believe North Korea has brilliant potential and will be a great economic and financial Nation one day. Kim Jong Un agrees with me on this. It will happen!
- Donald J. Trump (@realDonaldTrump) May 27, 2018
"Coreea de Nord are un potenţial strălucitor şi va fi o mare naţiune economică şi financiară într-o bună zi. Kim Jong Un este de acord cu mine în această privinţă. Asta se va întâmpla!", a mai scris el, fără să precizeze dacă se referă la faimosul summit ori la un viitor prosper pentru Coreea de Nord.
Anterior în cursul zilei de duminică, Departamentul de Stat anunţase că o delegaţie americană discută cu responsabili nord-coreeni la Panmunjon, în Zona demilitarizată (DMZ) dintre cele două Corei, despre un posibil summit SUA-Coreea de Nord.
"Continuăm să ne pregătim pentru o întâlnire între preşedintele Donald Trump şi liderul nord-coreean, Kim Jong Un", a precizat purtătoarea de cuvânt a diplomaţiei de la Washington, Heather Nauert, într-un comunicat.AGERPRES/(AS - editor: Alic Mîrza, editor online: Ada Vîlceanu)
