Fostul premier Dacian Cioloş a apreciat, marţi seara, la Alba Iulia, că în stadiul în care se află acum România, e nevoie de regiuni care să fie factori de dezvoltare şi care să asigure o mai bună utilizare a resurselor la un nivel teritorial.
"Până la urmă, regionalizarea se va face pe urma unei decizii politice. (...) Pentru că există deja analize şi în 2014, parcă, eram aproape în punctul de a avea o decizie, 2013 chiar, era o decizie, dar, până la urmă, nu s-a luat o decizie tot din motive politice. Eu cred că în stadiul în care se află România acum, avem nevoie de regiuni care să fie factori de dezvoltare, care să asigure o mai bună utilizare a resurselor la un nivel teritorial adecvat ca să producem dezvoltare. Cred că ăsta ar fi sensul regiunilor. Pentru că o regiune o defineşti şi în funcţie de obiectivele pe care le ai, ce vrei să faci cu regiunea respectivă. Ei, eu cred că în România, în momentul de faţă, avem nevoie de regiuni care să poată să stimuleze dezvoltarea şi prin intermediul cărora să pot, ca stat central, să asigur dezvoltare echilibrată a teritoriului pe care îl am în responsabilitate. Cred că ăsta ar trebui să fie principalul element", a declarat, în cadrul unei dezbateri organizate de Platforma România 100, Dacian Cioloş.
Fostul premier a adăugat că, pe de altă parte, el crede că dacă va fi introdus un nou nivel administrativ, şi anume, nivelul regional, fără a simplifica alte nivele administrative, atunci "doar ne complicăm" şi mai mult lucrurile.
"Din punctul meu de vedere, regionalizarea ar trebui să fie parte a unui proces de reformă administrativă inclusiv la nivel local. Noi am încercat în 2016, ştiind faptul că o reformă administrativ-teritorială la nivel local e complicat de făcut (...), am vrut să mergem şi poate ar fi o modalitate tranzitorie când aplici o astfel de reformă, înainte de a decide, de a lua o decizie restrictivă, obligatorie, să vii cu o decizie de incitare la asta, adică să dau un plus inclusiv de bani şi de posibilităţi de dezvoltare unui grup de comune care decid să lucreze împreună. Grup de comune sau grup de oraşe sau grup de comune şi oraşe, deci, o anumită zonă teritorială, care decid să pună în comun anumite lucruri, anumite servicii, să se implice, să crească eficienţa, să le dau nişte bani în plus pentru dezvoltare", a explicat Cioloş.
Fostul premier a participat, marţi, la Muzeul Principia din Alba Iulia, la o dezbatere cu tema "Buna guvernare - de la teorie la acţiune". AGERPRES/ (A - autor : Marinela Brumar, editor: Antonia Niţă, editor online: Irina Giurgiu)
