Un incendiu a cuprins, joi, două gospodării din localitatea Sagna şi există pericolul ca flăcările să se extindă la o a treia locuinţă, a declarat, pentru AGERPRES, purtătorul de cuvânt al ISU Neamţ, Adrian Rotaru.
Trei femei au suferit atacuri de panică.
"Salvatorii au evacuat din cele două locuinţe aflate în flăcări două butelii de gaz. Sunt trei persoane de sex feminin, proprietarii celor trei locuinţe, care au suferit atacuri de panică şi care sunt evaluate de un echipaj medical", a spus reprezentantul ISU Neamţ.
La faţa locului se află patru autospeciale de stingere cu 12 subofiţeri din cadrul Detaşamentului de pompieri Roman. AGERPRES/(A - autor: Gabriel Apetrii, editor: Nona Jalbă, editor online: Gabriela Badea)
