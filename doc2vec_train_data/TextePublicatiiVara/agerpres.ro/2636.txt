Ministrul delegat pentru Afaceri Europene, Victor Negrescu, a afirmat, vineri, că viitorul program european în domeniul cercetării trebuie să ofere un acces nediscriminatoriu la finanţări pentru toţi cercetătorii din UE.
Victor Negrescu a participat, vineri, la evenimentul de prezentare în România a primei versiuni a viitorului program de cercetare şi inovare al UE, "Orizont Europa", organizat de Ministerul Cercetării şi Inovării, cu sprijinul deputatului european Dan Nica, raportor al Parlamentului European pentru "Orizont Europa".
Potrivit lui Negrescu, cercetarea şi inovarea reprezintă teme majore pentru viitorul UE în ansamblul său, dar şi pentru România, ţara noastră jucând un rol de coordonator sau partener al unor proiecte paneuropene de cercetare ştiinţifică, se arată într-un comunicat al MAE.
"Viitorul program european în domeniul cercetării trebuie să ofere un acces nediscriminatoriu la finanţări pentru toţi cercetătorii din Uniunea Europeană. Rata scăzută de accesare înregistrată în cadrul programului precedent demonstrează că avem nevoie de simplificarea procedurilor, scăderea gradului de cofinanţare din partea aplicantului şi introducerea posibilităţii de utilizare a mai multor tipuri de fonduri în cadrul unui proiect", a declarat Negrescu.
În opinia sa, cercetarea şi inovarea reprezintă domenii în care România are un potenţial foarte mare de dezvoltare.
"Beneficiem de institute de cercetare competitive, comunităţi academice dinamice, studenţi valoroşi şi profesionişti redutabili, cu o mare capacitate de inovare. De altfel, Preşedinţia României la Consiliul Uniunii Europene va acorda o atenţie sporită cercetării şi inovării", a spus Negrescu.
Potrivit acestuia, printre tematicile de interes, rezultate în urma mai multor runde de consultări cu instituţiile publice, dar şi a dezbaterilor cu partenerii asociativi, sindicali, patronali şi din mediul academic, se numără şi iniţiative privind cooperarea regională în domeniul cercetării ştiinţifice, digitalizarea transporturilor şi promovarea parteneriatelor strategice europene pentru înalte tehnologii bazate pe laseri de ultra-înaltă putere.
"Ne propunem să asigurăm, pe perioada mandatului, un ritm avansat al lucrărilor Consiliului privind procesul legislativ aferent noului program-cadru", a mai afirmat Negrescu.
MAE precizează că, în 7 iunie, Comisia Europeană a publicat propunerea de regulament privind programul de cercetare şi inovare "Orizont Europa". Acesta are propus un buget de 100 de miliarde de euro, ce acoperă programul cadru, programul "EURATOM" şi fereastra de cercetare-inovare din programul "InvestEU", se mai arată în comunicat. AGERPRES/(AS - autor: Mădălina Cerban, editor: Georgiana Tănăsescu, editor online: Anda Badea)
