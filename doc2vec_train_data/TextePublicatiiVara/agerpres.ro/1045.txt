Un bărbat suspectat că a ucis şase persoane, inclusiv un psihiatru cunoscut care oferea consiliere procurorilor ce investighează asasini notorii, s-a sinucis luni în momentul în care forţele de securitate au înconjurat hotelul din regiunea Phoenix unde locuia, a anunţat luni poliţia, potrivit Reuters.
Investigatorii îl căutau pe Dwight Jones, 56 de ani, de când psihiatrul Steven Pitt, 59 de ani, a fost găsit mort joi în apropierea biroului său, prima dintr-o serie de crime care au şocat regiunea Phoenix.
Jones s-a împuşcat mortal într-o cameră de hotel, în timp ce forţele de securitate se pregăteau să îl aresteze, a precizat luni poliţia. Iniţial, poliţia a spus că suspectul a omorât patru persoane, însă luni a precizat că există alte două victime.
ADN-ul găsit pe tuburile de cartuş la locurile unde au fost comise crimele şi dovezi balistice au permis să se facă o legătură între asasinate şi au condus poliţia spre Jones, a declarat într-o conferinţă de presă un reprezentant al poliţiei din Scottsdale. AGERPRES/(AS - autor: Ionuţ Mareş, editor: Gabriela Ionescu, editor online: Anda Badea)
