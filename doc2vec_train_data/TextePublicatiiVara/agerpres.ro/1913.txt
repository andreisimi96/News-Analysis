Ministerul Afacerilor Externe, Ministerul Afacerilor Interne, Reprezentanţa Comisiei Europene în România şi Ambasadele ţării noastre în Franţa şi în Statele Unite ale Americii au felicitat-o pe Simona Halep pentru victoria obţinută sâmbătă la Roland Garros.
"Felicitări, Simona Halep pentru performanţa extraordinară! Victoria de la Roland Garros şi primul trofeu de Grand Slam arată că eşti o adevărată campioană! Bravo, Simona!", se arată într-un mesaj postat pe pagina de Facebook a MAE .
Ministerul Afacerilor Interne a transmis un mesaj de felicitare pentru Simona Halep: "BRAVOOOOOO, SIMONAAAAA! Cuvintele sunt prea puţine ca să exprime bucuria ce ne-ai oferit-o! AI SCRIS ISTORIE!".
La rândul său, Reprezentanţa Comisiei Europene în România a felicitat-o pe jucătoarea română de tenis. "Felicitări, Simona Halep pentru o victorie extraordinară şi primul titlu de Grand Slam!", se arată în mesajul publicat pe Facebook .
Ambasada României în Franţa a publicat un mesaj pe Faceboo k în care o omagiază pe Simona Halep. "Am trecut prin toate stările alături de o mare învingătoare! 40 de ani de la victoria Virginiei Ruzici, 10 ani de când a câştigat turneul de junioare... istoria se repetă la Roland Garros şi Simona Halep câştigăăă! Bravo, Simona!", se arată în mesajul Ambasadei României în Franţa.
Şi Ambasada României în Statele Unite ale Americii a publicat pe Facebook mesajul "Felicitări, Simona Halep!".
Jucătoarea română de tenis Simona Halep, numărul 1 mondial, a câştigat sâmbătă primul său titlu de Mare Şlem, după ce a învins-o pe americanca Sloane Stephens în finala de la Roland Garros, cu 3 - 6, 6 - 4, 6 - 1 . AGERPRES/(AS - autor: Mădălina Cerban, editor: Andreea Rotaru, editor online: Adrian Dădârlat)
