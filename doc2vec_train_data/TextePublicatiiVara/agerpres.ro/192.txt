Tenismanul român Marius Copil a fost învins de italianul Marco Cecchinato cu 2-6, 6-7 (4), 7-5, 6-2, 10-8, luni, după un meci maraton de trei ore şi 41 minute, în prima rundă a turneului de la Roland Garros, primul de Mare Şlem al anului.
Copil (27 ani, 94 ATP) a început foarte bine şi a câştigat primele două seturi, dar apoi a avut un moment de cădere pe finalul setului al treilea, iar Cecchinato (25 ani, 72 WTA) a evitat eliminarea. Italianul, mai proaspăt şi mai mobil, a câştigat şi setul al patrulea, pentru ca apoi să profite de erorile lui Copil într-un set decisiv prelungit şi să se impună cu 10-8.
Copil a avut 23 de aşi, Cecchinato a reuşit 13, românul a făcut 4 duble greşeli, iar italianul 2. Românul a reuşit să pună în teren primul serviciu în procentaj de doar 56% (65% Cecchinato). Copil a avut 76 de winners şi a comis 49 de erori neforţate, în timp ce italianul a avut 51 de winners şi doar 23 de erori neprovocate.
Marius Copil, care a fost prezent în premieră direct pe tabloul principal la Paris, va primi pentru participare 10 puncte ATP şi un cec de 40.000 de euro.
AGERPRES (editor: Mihai Ţenea, editor online: Ada Vîlceanu)
