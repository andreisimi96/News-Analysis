Ministrul Justiţiei, Tudorel Toader, şi-a exprimat joi seară convingerea că Statutul magistratului nu va fi afectat de decizia Curţii Constituţionale privind obligaţia preşedintelui României de a emite ordinul de revocare a şefei DNA, Laura Codruţa Kovesi.
"Decizia nu afectează, nu diminuează independenţa funcţională a procurorilor. De ce? Pentru că, iar, scrie în Constituţie şi Constituţia nu poate fi schimbată decât prin revizuire. Prin urmare (...), statutul de magistrat şi independenţa procurorului - convingerea mea fermă este că nu va fi afectat statutul de către această decizie", a declarat Tudorel Toader la România TV.
Întrebat despre "Declaraţia de independenţă" semnată de peste 500 de magistraţi din întreaga ţară, Toader a răspuns: "Ce fac procurorii acum poate fi interpretată ca o presiune asupra Curţii (Constituţionale - n.r.)".
Sute de procurori din ţară au semnat, în urma deciziei CCR în cazul şefei DNA, o declaraţie de principiu în care arată că ministrul Justiţiei ''nu are şi nu va avea nicio implicare şi niciun rol'' în activitatea pe care aceştia o desfăşoară, ei spunând că îşi vor exercita atribuţiile ''în mod independent şi imparţial'', indiferent ''de contextul vremelnic''.
Documentul este semnat de 500 de procurori, demersul lor fiind susţinut de zeci de judecători şi auditori de justiţie.
Prin această declaraţie, semnatarii îşi asumă la nivel individual faptul că activitatea lor se va derula întotdeauna în conformitate cu rolul constituţional şi precizează că ministrul Justiţiei nu a avut şi nu va avea niciun rol în activitatea lor.
De asemenea, semnatarii atrag atenţia că evaluarea profesională a procurorilor şi modalitatea de accedere în funcţie trebuie să aibă la bază sistemul meritoriu, condiţii şi reguli clare şi transparente şi lipsa arbitrariului şi solicită tuturor factorilor de decizie să respecte principiile de funcţionare ale Uniunii Europene.
Aceştia precizează că rolul lor este acela de a apăra interesul public, înţeles ca interesul cetăţenilor într-un stat democratic, şi că şi-l vor exercita ''în mod independent şi imparţial, indiferent de contextul vremelnic''. AGERPRES/(AS - autor: Mihai Stoica, editor: Antonia Niţă, editor online: Daniela Juncu)
