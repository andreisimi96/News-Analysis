Custodele Coroanei Române, Margareta, principele Radu şi principesa Maria vor vizita vineri fregata "Regele Ferdinand".
"Portul militar Constanţa va fi gazda unui eveniment inedit, care va avea loc vineri. După încheierea călătoriei de la Bucureşti la Constanţa cu Trenul Regal, Majestatea Sa Margareta, Custodele Coroanei Române, Alteţa Sa Regală Principele Radu şi Alteţa Sa Regală Principesa Maria se vor întâlni cu marinarii militari şi vor vizita fregata 'Regele Ferdinand' '', se arată într-un comunicat al Forţelor Navale Române transmis marţi AGERPRES.
Cu acest prilej, oaspeţilor le vor fi prezentate misiunile executate de militarii din Forţele Navale, precum şi proiectele de dezvoltare ale Marinei Militare Române pe termen mediu şi lung.
Călătoria Trenului Regal în Dobrogea se înscrie în seria evenimentelor dedicate împlinirii a 140 de ani de la revenirea ţinutului dintre Dunăre şi Marea Neagră la Patria-Mamă (1878 - 2018) şi marchează 160 de ani de la inaugurarea lucrărilor liniei de cale ferată Cernavodă - Constanţa, mai informează comunicatul.
Custodele Coroanei Române, Margareta, principele Radu şi principesa Maria vor călători vineri spre Dobrogea cu Trenul Regal, cu ocazia Anului Centenar al Marii Uniri şi a împlinirii a 100 de ani de la sfârşitul Primului Război Mondial.
Trenul Regal va opri în Feteşti, Cernavodă, Medgidia şi Constanţa, unde Familia Regală va lua parte la scurte ceremonii de primire, organizate de autorităţile locale. AGERPRES/(AS - autor: Daniel Popescu, editor: Georgiana Tănăsescu, editor online: Anda Badea)
