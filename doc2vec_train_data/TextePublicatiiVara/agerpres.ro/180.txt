Secretarul general al NATO, Jens Stoltenberg, a plasat luni disuasiunea şi proiectarea stabilităţii în fruntea celor cinci teme ce vor fi dezbătute la summitul prevăzut să aibă loc între 11 şi 12 iulie la Bruxelles, menite să răspundă la politica dusă de Kremlin, informează AFP.
Stoltenberg a enumerat aceste teme - printre care figurează de asemenea cooperarea cu UE, modernizarea structurilor de comandament şi împărţirea capacităţilor şi contribuţiilor - în faţa Adunării Parlamentare a NATO reunită de vineri la Varşovia.
"Vedem o Rusie mai determinată, care intervine în procese democratice interne, responsabilă pentru atacuri cibernetice, care investeşte considerabil în capacităţi militare moderne, care încalcă distincţia dintre forţele convenţionale şi nucleare şi care, după cum am văzut în 2014, este capabilă să recurgă la forţe armate împotriva unui vecin, pentru a anexa ilegal Crimeea şi a destabiliza estul Ucrainei", a declarat secretarul general al NATO.
Referitor la disuasiune şi apărare, după summitul de la Varşovia în 2016, "axat pe întărirea prezenţei (NATO) în flancul estic, la Bruxelles se va dezbate posibilitatea de "a ameliora capacităţile de transportare a forţelor, pentru că disuasiunea şi apărarea nu depind doar de prezenţa forţelor desfăşurate, ci şi de capacităţile noastre de a deplasa întăriri" peste tot în Atlantic şi în Europa, a explicat Stoltenberg.
Evocând proiectarea stabilităţii, care presupune lupta împotriva terorismului, el şi-a exprimat mulţumirea în legătură cu tendinţa de a implica în aceasta mai multe forţe locale, cum se întâmplă în Afganistan, unde NATO şi-a asumat sarcina formării lor.
Stoltenberg a lăudat de asemenea eforturile europene pentru întărirea apărării comune, subliniind totodată că aceste eforturi "nu trebuie să concureze sau să le dubleze pe cele ale NATO, ci să le completeze".
Cu privire la modernizarea structurilor de comandament ale Alianţei, el şi-a exprimat speranţa că summitul de la Bruxelles va aproba crearea de noi centre importante de comandament, unul "atlantic", la Norfolk, în Virginia, însărcinat cu legăturile între America de Nord şi Europa, şi altul însărcinat cu susţinerea logistică, în Germania.
Nu în ultimul rând, a cincea temă a summitului va fi "împărţirea capacităţilor şi contribuţiilor": nu este vorba doar de bugete de apărare, care în viziunea NATO ar trebui să ajungă la 2% din PIB pentru fiecare ţară membră, ci şi de participarea ţărilor la misiuni externe în Irak, în Afganistan şi în cadrul "prezenţei avansate", în Europa Centrală şi de Est.AGERPRES/(AS - editor: Adriana Matcovschi, editor online: Ada Vîlceanu)
