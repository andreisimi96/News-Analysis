Japonia pregăteşte o întrevedere între premierul nipon Shinzo Abe şi liderul nord-coreean Kim Jong Un, după summitul americano-nord-coreean de săptămâna aceasta, informează mai multe mass-medie japoneze, citate joi de AFP.
Tokyo, prins din scurt în intensul balet diplomatic din ultimele luni şi rămas la distanţă, vrea în prezent să trateze direct cu Phenianul problema etnicilor japonezi răpiţi de agenţi nord-coreeni în anii 1970 şi 1980, subiect pe care îl consideră o prioritate.
Oficialii niponi iau în calcul mai multe scenarii, printre care cel al unei vizite a lui Abe la Phenian, în august, notează joi cotidianul Yomiuri Shimbun, evocând de asemenea o posibilă întrevedere în marja unui forum economic prevăzut să aibă loc în septembrie în Extremul Orient rus.
Mai multe mass-media din Japonia informau că liderul nord-coreean s-a arătat gata să aibă o întrevedere cu Abe, marţi, în timpul întâlnirii sale istorice cu preşedintele american Donald Trump, la Singapore. La rândul său, Abe a declarat deja public că doreşte o întrevedere directă cu liderul nord-coreean pentru a rezolva problema persoanelor răpite.
"Dacă vizita la Phenian, în august, se va dovedi dificilă", Abe ar putea avea o întâlnire cu liderul nord-coreean Kim Jong-Un în marja Forumului Economic Estic prevăzut la Vladivostok, în perioada 11-13 septembrie, notează Yomiuri.
Purtătorul de cuvânt al guvernului japonez, Yoshihide Suga, a refuzat să comenteze aceste informaţii: "Nimic nu s-a decis deocamdată", a declarat acesta joi. "Dacă un summit Japonia-Coreea de Nord are loc, este extrem de important ca el să ducă la rezolvarea unor probleme legate de programul nuclear, de rachete şi mai ales de cea a răpirilor" (de cetăţeni niponi), a adăugat el.
Funcţionari ai Ministerului nipon al Afacerilor Externe prevăd la rândul lor convorbiri cu responsabili nord-coreeni, cu ocazia unei conferinţe asupra securităţii, desfăşurată săptămâna aceasta în Mongolia, raportează presa japoneză.
Problema persoanelor răpite în Japonia în anii 1970 şi 1980 pentru a forma în Coreea de Nord spioni în cultura şi limba japoneză subminează puternic relaţiile dintre cele două ţări.
Abe urmează să se întâlnească joi cu membri ai familiilor persoanelor răpite şi să se angajeze în faţa lor să rezolve această problemă.
Donald Trump a declarat marţi că a abordat subiectul cu liderul nord-coreean, însă această problemă, la fel ca cea a rachetelor capabile să atingă Japonia, nu figurează în documentul semnat la Singapore de către cei doi lideri, în care ei se angajează să conlucreze în favoarea unei "denuclearizări complete în peninsula coreeană".AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
