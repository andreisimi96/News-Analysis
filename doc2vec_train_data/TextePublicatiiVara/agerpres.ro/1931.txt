Naţionala de rugby a Africii de Sud a învins reprezentativa Angliei cu scorul de 42-39 (29-27), într-o partidă test disputată sâmbătă la Johannesburg, prima dintr-o serie de trei meciuri între cele două echipe.
Confruntarea, extrem de disputată, în care s-au înscris zece eseuri, a reprezentat şi o premieră pentru Springboks, care a fost condusă din teren de un căpitan de culoare, jucătorul de linia a treia Siya Kolisi.
Într-o altă întâlnire de pregătire, naţionala de rugby a Irlandei, deţinătoarea trofeului din Turneul celor Şase Naţiuni, a fost învinsă de Australia, vicecampioana mondială, cu scorul de 18-9 (8-6), la Brisbane.
''Cangurii'' au pus astfel capăt unei serii de 12 victorii înregistrate de reprezentativa ''frunzei de trifoi'', care cunoscuse ultima înfrângere anul trecut, în martie, în faţa Ţării Galilor, în Six Nations (22-9).
Pe de altă parte, Noua Zeelandă, campioana mondială en titre, a învins cu un categoric 52-11 (8-11) reprezentativa Franţei, pe Eden Park din Auckland, în faţa a aproximativ 50.000 de spectatori.
Conduşi la pauză cu 11-8, All Blacks au avut un joc spectaculos în repriza secundă când oaspeţii nu au mai reuşit să marcheze niciun punct, impunându-se în final prin cele opt eseuri, dintre care trei transformate, şi concretizarea a două lovituri de pedeapsă.
''Cocoşii galici'' au izbutit un eseu, netransformat, şi fructificarea a două lovituri de penalitate.
Pe continentul asiatic, Japonia, gazda Mondialului din 2019, a învins Italia cu 34-17, iar în competiţia Pacific Nations Cup, la care participă în premieră Georgia, Fiji, deţinătoarea trofeului, s-a impus cu 24-22 în faţa Samoa, în timp ce georgienii au câştigat cu scorul de 16-15 în faţa Tonga. AGERPRES/(AS-editor: Adrian Drăguţ, editor online: Ada Vîlceanu)
