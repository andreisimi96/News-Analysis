Doar o mişcare la nivel global va elimina violenţa împotriva femeilor şi fetelor, fenomen omniprezent şi persistent, care afectează toate aspectele societăţilor noastre, se arată într-un editorial semnat de comisarul european pentru cooperare internaţională, Neven Mimica, înaintea evenimentului Zilele Europene ale Dezvoltării (EDD), desfăşurat în perioada 5-6 iunie, la Bruxelles, şi dedicat anul acesta egalităţii de gen.
''Violenţa împotriva femeilor şi fetelor este omniprezentă şi persistentă, afectând toate statele, generaţiile şi toate aspectele societăţilor noastre. Potrivit statisticilor, una din trei femei - echivalentul a un miliard - a fost victima violenţei şi abuzurilor. Cifrele ar putea cu uşurinţă să fie mai mari întrucât ştim că abuzurile nu sunt semnalate întotdeauna, ci sunt suportate în tăcere.
Aceasta este o problemă globală de proporţii imense. Şi este pur şi simplu inacceptabilă!
Acesta este motivul pentru care Uniunea Europeană, în parteneriat cu Organizaţia Naţiunilor Unite, a lansat în septembrie anul trecut "Spotlight Initiative". Cu o finanţare iniţială de 500 de milioane de euro, această iniţiativă unică are ca scop aducerea în dezbaterea publică a problemei violenţei împotriva femeilor şi fetelor din lumea întreagă; traficul de femei pentru exploatare sexuală şi prin muncă, femei victime ale violenţei domestice sau ale violenţei de gen, femicide sau orice altă formă de violenţă asupra femeilor incluzând mutilarea genitală.
O astfel de iniţiativă îndrăzneaţă de parteneriat şi decizie nu putea să vină într-un moment mai semnificativ. Recenta campanie #MeToo a determinat o reacţie globală în lanţ, stimulând milioane de persoane din întreaga lume, în special femei, să vorbească şi să fie model de inspiraţie pentru alţii, aşa cum este exemplul campaniei recente #TimesUp. Acest lucru subliniază proporţia integrală a acestui flagel, dar şi puterea şi hotărârea de a pune capăt violenţei şi discriminării odată pentru totdeauna.
Odată cu iniţiativa #SpotlightENDViolence dorim de asemenea să iniţiem o mişcare la nivel global. Dorim să colaborăm îndeaproape cu toţi cei implicaţi, de la nivelul de bază, la cei din poziţiile de top, bărbaţi şi băieţi, femei şi fete, politicieni şi directori, supravieţuitori şi activişti. Vrem să dăm un exemplu şi facem apel către toţi partenerii noştri să ni se alăture pentru a transforma vieţile femeilor în mai bine.
Proiectul "Spotlight Initiative" va sprijini măsuri concrete şi ţintite pentru eliminarea tuturor formelor de violenţă. Vom pune accentul pe prevenţie, protecţie şi furnizarea de servicii alături de eforturi mai largi de a asigura abilitarea economică a femeilor şi participarea acestora în toate aspectele societăţii.
Trebuie să desfiinţăm miturile despre gen atât în ceea ce priveşte femeile, cât şi bărbaţii. Bărbaţii şi băieţii pot fi atât parte a problemei, dar şi parte din găsirea unei soluţii. Trebuie să-i implicăm pentru maximizarea impactului. Trebuie să ne adresăm normelor adânc înrădăcinate cultural şi în societate care susţin tratamentul inegal al femeilor şi fetelor.
În multe ţări, sunt în vigoare legi favorabile femeilor, însă când vine vorba despre implementarea acestor iniţiative pozitive, tradiţiile locale, culturale sau religioase prevalează de multe ori. Spre exemplu, în ciuda faptului că mutilarea genitală a femeilor este ilegală în aproape toate ţările partenere Uniunii Europene este încă practicată la scară largă.
În timp ce trebuie să continuăm să înlăturăm diferenţele şi inegalităţile din legislaţie acolo unde acestea există, trebuie să sporim sprijinul pentru programele existente, să aducem mai multe dovezi şi să asigurăm accesul femeilor şi fetelor la justiţie. Mai mult, trebuie să schimbăm mentalităţi şi atitudini adânc înrădăcinate. Cu toate că uneori acestea par de neclintit, sunt ferm convins că nu sunt.
Trebuie să începem prin a implica toţi bărbaţii şi toate femeile, lideri locali, profesori, presa, în eforturile noastre de a garanta o societate mai luminoasă, mai echitabilă şi mai bună pentru toţi. În postura mea de comisar european pentru cooperare internaţională şi dezvoltare, dar şi ca tată, bunic, coleg şi feminist, voi face tot ce-mi stă în putinţă pentru a mă asigura că femeile şi fetele - care reprezintă jumătate dintre populaţia lumii şi jumătate dintre potenţialul acesteia - deţin o voce şi pot face o alegere. Veniţi alături de mine!''AGERPRES/(AS - autor: Simona Tatu, editor: Mariana Ionescu, editor online: Irina Giurgiu)
