Selecţionata Spaniei a terminat la egalitate cu echipa Elveţiei, 1-1, duminică, la Villarreal, într-un meci de pregătire pentru Cupa Mondială de fotbal din Rusia (14 iunie - 15 iulie).
Spania a dominat meciul, însă nu a reuşit să găsească breşe în defensiva compactă a Elveţiei. Totuşi, ibericii au ajuns la 19 meciuri consecutive fără înfrângere, joi urmând să decoleze spre Rusia.
''La Roja'' a deschis scorul pe ploaie, prin fundaşul lateral Alvaro Odriozola (28), dar oaspeţii au egalat prin Ricardo Rodriguez, după o gafă a portarului David de Gea (62e).
Spaniolii nu au contat pe cinci jucători de la Real Madrid, care au jucat finala Ligii Campionilor în urmă cu o săptămână, în timp ce Sergio Busquets, un titular incontestabil, nu a putut juca din cauza unor probleme stomacale.
La Cupa Mondială, Spania face parte din Grupa B, alături de Portugalia, Maroc şi Iran, în timp ce Elveţia se află în Grupa E, din care mai fac parte Brazilia, Costa Rica şi Serbia.
Pe stadionul ''La Ceramica'' din Villarreal, în faţa a 18.350 spectatori, au evoluat echipele:
Spania: De Gea - Odriozola (Nacho, 70), Piqué, Azpilicueta, Jordi Alba (Monreal, 78) - Koke, Thiago Alcantara - David Silva (Asensio, 58), Iniesta (Saul, 54), Iago Aspas (Lucas Vazquez, 46) - Diego Costa (Rodrigo, 58).
Elveţia: Sommer - Lichtsteiner (Lang, 62), Schaer, Akanji, Ricardo Rodríguez (Moubandje, 78) - Behrami (Gelson Fernandes, 62), Zakaria - Shaqiri, Dzemali (Embolo, 46), Zuber - Seferovic (Drmic, 46).
Meciul a fost arbitrat de românul Istvan Kovacs.
AGERPRES (editor: Mihai Ţenea, editor online: Anda Badea)
