Absolvenţii de licee din mediul rural vor avea, începând cu anul universitar viitor, un număr de două mii de locuri speciale la admitere, a anunţat, luni, la Suceava, ministrul Educaţiei, Valentin Popa, fost rector al Universităţii ''Ştefan cel Mare''.
Popa, care a participat la deschiderea oficială a celui de al XIX-lea Congres al Asociaţiei Mondiale de Ştiinţe ale Educaţiei, a declarat că Guvernul a alocat, în premieră în acest an, un număr de două mii de locuri dedicate admiterii în învăţământul superior elevilor care sunt absolvenţi de liceu în mediul rural.
"Alocarea unui număr de două mii de locuri nu le garantează acestora finalizarea studiilor universitare, dar prin admiterea aceasta separată le asigură cel puţin accesul la programe de studiu la care poate nici nu visau, cum ar fi medicina sau programele din domeniul IT", a spus ministrul Educaţiei.
Popa a arătat că fiecare universitate va avea în acest scop un număr de locuri proporţional cu numărul de locuri istoric atribuit, fără a fi vorba despre o sesiune specială de admitere, precizând că anul trecut au fost aproximativ trei mii de absolvenţi de licee din mediul rural, iar circa 85 - 90% din aceştia au ales să urmeze o facultate.
"Comparativ cu elevii din mediul urban, cei din mediul rural înregistrează invariabil rate mai scăzute de participare la educaţia timpurie, se confruntă în proporţii semnificativ mai ridicate cu fenomenul de părăsire timpurie a şcolii, astfel elevii care părăsesc prematur sistemul de educaţie sunt de trei ori mai mulţi în mediul rural decât în mediul urban (...) Performează constant mai slab la examenele naţionale şi la evaluările internaţionale şi participă într-un procent mult mai mic la niveluri superioare de educaţie, liceu şi facultate", a arătat Popa.
Peste 200 de specialişti din domeniul ştiinţelor educaţiei, din 21 de ţări de pe cinci continente, participă în perioada 4 - 7 iunie la Universitatea "Ştefan cel Mare" din Suceava la cel de al XIX - lea Congres al Asociaţiei Mondiale de Ştiinţe ale Educaţiei, având ca temă "Educaţia în era amplificării inegalităţilor. Provocări şi politici, actori, practici".
Asociaţia Mondială de Ştiinţe ale Educaţiei este o prestigioasă organizaţie profesională, fondată în 1961, ce include specialişti din toată lumea, având scopul de a promova cercetarea ştiinţifică din domeniul ştiinţelor educaţiei prin publicaţii şi organizarea de conferinţe, de a facilita schimbul de idei şi practici între membri, prin stabilirea de reţele de cercetare. AGERPRES/(A-autor: Silvia Marcu, editor: Karina Olteanu, editor online: Ada Vîlceanu)
