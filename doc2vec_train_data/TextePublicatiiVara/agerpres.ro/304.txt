Polonia a cerut marţi Rusiei explicaţii cu privire la interdicţia de intrare pe teritoriul rusesc impusă directorului Institutului polonez de relaţii internaţionale Slawomir Debski, o măsură survenită în noaptea de luni spre marţi, a anunţat Ministerul de Externe al Poloniei, informează AFP.
La sosirea sa luni seara pe aeroportul Moscova-Domodedovo, Debski a fost informat de vameşii ruşi că i-a fost anulată viza şi că are interdicţie de intrare pe teritoriul Federaţiei Ruse până în martie 2021, a specificat marţi şeful serviciului de presă al diplomaţiei poloneze, Artur Lompart.
Debski, politolog şi istoric polonez, care urma să participe la o conferinţă internaţională de experţi organizată de Institutul Primakov de Economie Mondială şi Relaţii Internaţionale din Moscova, a fost îmbarcat la bordul unui avion cu destinaţia Frankfurt.
Ministerul de Externe polonez nu avea informaţii marţi dimineaţă dacă decizia în scris înmânată lui Debski preciza motivele acestei restricţii luate de autorităţile ruse la adresa sa. Ambasadorul rus la Varşovia, Serghei Andreiev, a declarat că acestea vor fi specificate, a subliniat Lompart.
Agenţia de presă RIA Novosti a informat că ambasadorul Andreiev a fost convocat marţi la MAE al Poloniei pentru a oferi explicaţii în legătură cu această situaţie.AGERPRES/(AS - autor: Lilia Traci, editor: Mariana Ionescu, editor online: Anda Badea)
