Festivalul Internaţional de Teatru de la Sibiu (FITS) continuă seria concertelor din bisericile fortificate din Transilvania cu un concert cu totul special, de fado, care va avea loc duminică, 17 iunie, în Biserica Fortificată din satul Criţ, comuna Buneşti, judeţul Braşov, potrivit unui comunicat de presă remis AGERPRES.
Concertul este organizat de Festivalul Internaţional de Teatru de la Sibiu în parteneriat cu Fundaţia Michael Schmidt.
Concertul va fi susţinut de către Cristiano de Sousa (solist), considerat unul din "fii" muzicii fado, alături de Antonio Dias (chitară portugheză), Antonio Neto (chitară clasică) şi Jorge Carreiro (chitară bass). Denumit Misterele Lisabonei poposesc în satele săseşti, concertul îşi propune să adune laolaltă atât iubitorii de muzică fado, cât şi turiştii care vor să descopere frumuseţea zonei săseşti şi tradiţiile acesteia.
Biserica din Criţ a devenit gazdă a numeroase concerte care abordează stiluri muzicale diferite. Construită de maestrul Johann Thois în anul 1813, orga din biserică a fost restaurată total de către Fundaţia Michael Schmidt şi redată publicului în anul 2013.
Biserica Fortificată din Criţ are o istorie aparte, fiind construită în stil neogotic la începutul sec. XIX pe locul unei alte biserici datând din 1270, anul primei atestări istorice a satului Criţ. Din cadrul vechii biserici au rămas moştenire zidurile fortificaţiilor exterioare ridicate în secolul XV. Interiorul bisericii cuprinde o sală încăpătoare, cu două travee şi bolta în stil boemian, precum şi obiecte de mobilier aparţinând vechiului aşezământ de cult, printre care lăzi şi grinzi datate cu anii 1666 şi 1724, precum şi bănci pictate din anul 1793.
Încă de când era copil, Cristiano de Sousa a avut onoarea de a cânta alături de cei mai importanţi cântăreţi de fado din industria acestui gen, cunoscând nume precum Fernando MaurĂ­cio (regele muzicii fado), Celeste Rodrigues (sora lui Rodrigues de Amalia) şi Artur Batalha (numit prinţul muzicii din Lisabona). Cariera sa internaţională este încununată de succes, susţinând spectacole în ţări precum Franţa, SUA, Germania, Olanda, Iordania, Rusia sau Anglia, iar in 2010 Cristiano a înregistrat primul album intitulat "Fados do Meu Fado" şi a fost invitat să facă parte din echipa muzicală "Cafe Luso", care este Catedrala muzicii Fado din Portugalia, locul în care vedeta fado, Amalia Rodrigues, a înregistrat un concert live. A asculta Cristiano de Sousa înseamnă a trăi cuvintele muzicii Fado şi a respira poveştile poemelor.
Biletele pentru concert se achiziţionează online pe http://www.sibfest.ro/2018/bilete-fits-17-iunie sau cu rezervare la office@fundatia-michael-schmidt.org / 0742 222 452.
Festivalul Internaţional de Teatru de la Sibiu împlineşte anul acesta 25 de ani şi este printre cele mai cunoscute festivaluri internaţionale de teatru la nivel mondial, aducând în fiecare an invitaţi de pe toate continentele. Oferta de evenimente s-a îmbogăţit cu fiecare ediţie, iar din 2017, în cadrul festivalului, există secţiunea Concerte în biserici săseşti din Transilvania, din care face parte şi concertul la care vă invităm cu drag acum. FITS continuă până duminică, inclusiv. AGERPRES/(AS-autor: Isabela Paulescu, editor: Karina Olteanu, editor online: Ada Vîlceanu)
