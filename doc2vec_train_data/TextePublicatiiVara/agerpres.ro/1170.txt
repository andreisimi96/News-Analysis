Primul cosmonaut şi singurul român care a zburat în spaţiul cosmic, Dumitru Prunariu, a declarat marţi, la Târgu-Jiu, că, împărtăşind din experienţa sa, speră să le insufle tinerilor spiritul de a "zbura cât mai sus", indiferent de domeniul profesional pe care aceştia îl vor alege.
"Îmi face plăcere să-i cunosc pe elevi, probabil că şi lor să mă cunoască pe mine, apoi împărtăşind din experienţa mea, probabil voi insufla un spirit de a zbura cât mai sus. Desigur, dacă unii vor dori să zboare la propriu, voi fi bucuros să o facă, dacă nu, cel puţin în orice alt domeniu profesional pe care îl vor aborda, să ajungă cât mai sus", a precizat Dumitru Prunariu.
Întrebat de ce mai au nevoie pentru a "zbura la propriu", în afară de cunoştinţe în domeniu, el a răspuns: "În primul rând să viseze, să viseze frumos, să viseze să ajungă sus, fiecare în profesia lui. Desigur, nu pot să ajungă toţi cosmonauţi, dar oameni de ştiinţă pot să ajungă, să îmbrăţişeze diferite domenii care, în final, pot avea tangenţă cu cosmosul şi, chiar dacă nu vor avea tangenţă directă cu cosmosul, în momentul de faţă cam orice domeniu de activitate, cel puţin ştiinţific, tehnologic, o grămadă de servicii publice sunt asigurate prin intermediul activităţilor cosmice".
În ceea ce priveşte momentul zborului în spaţiul cosmic, Dumitru Prunariu a afirmat că îl retrăieşte anual, însă intensitatea emoţiilor s-a diminuat în timp.
"Îl retrăiesc anual, de regulă la fiecare 5 ani organizez câte o manifestare amplă legată de aniversarea zborului meu cosmic şi nu numai pentru că este zborul meu cosmic, este zborul cosmic al României, este activitatea unei ţări care, în continuare, merge rapid în sus pe această linie, România este membră plină a Agenţiei Spaţiale Europene, facem parte dintr-o comunitate de excepţie, suntem foarte buni în cercetare ştiinţifică, în aplicaţii în domeniul cosmic şi chiar în dezvoltare europeană. Am fost acceptaţi de către Agenţia Spaţială Europeană să participăm la dezvoltarea industrială a viitoarelor rachete europene. (...) Emoţiile de-atunci, din momentul zborului, s-au estompat mult, dar de fiecare dată când mă întâlnesc cu oameni pasionaţi, cu tineri pasionaţi, am emoţii pentru că le simt emoţiile lor", a spus Prunariu.
Dumitru Prunariu a participat marţi, la Teatrul Dramatic "Elvira Godeanu" din Târgu-Jiu, la Conferinţa "Trecut, prezent şi viitor în exploatarea spaţiului", organizată de Universitatea de Vest din Timişoara, în colaborare cu Inspectoratul Şcolar Judeţean Gorj, Prefectura Gorj, Consiliul Judeţean Gorj şi Primăria Municipiului Târgu-Jiu, unde le-a vorbit elevilor şi invitaţilor la eveniment despre "Magia Spaţiului".
Dumitru Prunariu este primul cosmonaut român, la 14 mai 1981 devenind primul şi singurul român care a zburat vreodată în spaţiul cosmic. A participat la misiunea Soiuz 40 din cadrul programului spaţial "Intercosmos" şi a petrecut în spaţiu 7 zile, 20 de ore şi 42 de minute. AGERPRES/(A - autor: Oana Popescu, editor: Diana Dumitru, editor online: Gabriela Badea)
