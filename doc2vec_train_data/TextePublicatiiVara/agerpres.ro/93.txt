Principalii oficiali libieni sunt invitaţi marţi, la Paris, de către preşedintele francez, Emmanuel Macron, pentru o conferinţă internaţională sub egida ONU, menită să deschidă calea pentru alegeri până la sfârşitul anului în această ţară aruncată în haos din 2011.
Obiectivul acestei reuniuni diplomatice fără precedent, confirmată duminică de preşedinţia franceză, este de a "crea condiţiile pentru o ieşire din criză" în Libia,"responsabilizând toţi actorii naţionali şi internaţionali''.
Până în prezent, eforturile angajate nu au reuşit să stabilizeze această ţară din Africa de Nord de la căderea dictatorului Muammar Gaddafi în urma Primăverii arabe şi a intervenţiei occidentale lansate în martie 2011.
Pentru a încerca să realizeze acest lucru, preşedintele francez îi va găzdui timp de trei ore, marţi dimineaţă, pe cei patru lideri rivali principali: prim-ministrul Fayez al-Sarraj, mareşalul Khalifa Haftar, omul forte al ţării, preşedintele Camerei Reprezentanţilor, Aguila Salah Issa, şi pe cel al Consiliului de Stat, Khaled al-Mishri.
Ei au fost de acord să semneze o declaraţie care ''fixează cadrul unui proces politic'' ce prevede organizarea de alegeri legislative şi prezidenţiale, dacă este posibil, până la sfârşitul anului, potrivit preşedinţiei.
Acest angajament se va face în prezenţa reprezentanţilor ţărilor implicate în dosar: cele cinci ţări membre permanente ale Consiliului de Securitate al ONU (SUA, China, Rusia, Marea Britanie şi Franţa), Italia, fostă putere colonială, ţările vecine (Egipt, Tunisia, Ciad), puterile regionale (Emiratele Arabe Unite, Qatar, Kuweit, Turcia, Algeria, Maroc). AGERPRES/(AS - autor: Mariana Ionescu, editor online: Simona Aruştei)
