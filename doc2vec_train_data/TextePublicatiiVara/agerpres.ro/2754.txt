Premierul Australiei, Malcolm Turnbull, a anunţat că va discuta cu şeful companiei private de telecomunicaţii Optus, care deţine drepturile de televizare pentru Cupa Mondială de fotbal din Rusia, după ce abonaţii australieni s-au confruntat cu probleme în vizionarea meciurilor de duminică, relatează DPA.
Allen Lew, directorul executiv al lui Optus, a fost forţat să-şi ceară scuze duminică fanilor, după ce transmisia live pe internet a fost disturbată la meciurile de duminică: ''Îmi cer scuze fără rezerve tuturor australienilor. Trebuia să facem mai bine, putem face mai bine şi vom face mai bine''.
Turnbull doreşte să primească asigurări că asemenea probleme nu vor mai interveni şi va discuta luni cu Allen Lew pe această temă.
Televiziunea publică australiană SBS transmite gratuit o parte din meciurile de la Cupa Mondială, inclusiv jocurile naţionalei australiene, dar majoritatea meciurilor sunt disponibile doar prin compania Optus.
Compania a explicat problemele tehnice prin conectarea pe platformele online a unui număr extrem de mare de fani, chiar înaintea debutului de meci, ceea ce a cauzat suprasolicitarea sistemelor.
Australia a fost învinsă de Franţa cu 2-1, sâmbătă, în Grupa C a Cupei Mondiale din Rusia. AGERPRES/(autor: Teodor Ciobanu, editor: Mihai Ţenea, editor online: Gabriela Badea)
