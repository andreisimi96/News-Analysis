Selecţionerul echipei naţionale de handbal feminin a României, Martin Ambros, a declarat, luni, într-o conferinţă de presă, că respectă Austria, care a învins Rusia în aceste preliminarii, dar a precizat că reprezentativa sa are puterea să câştige meciul direct programat, joi, la Innsbruck.
"Avem un prim meci în care orice se poate întâmpla. Respectăm Austria, o echipă care a reuşit să învingă Rusia pe teren propriu. Împotriva noastră vor da maximum posibil. În meciul de aici am reuşit să câştigăm, aşa că obiectivul nostru este să câştigăm două puncte şi acolo. Nu va fi uşor pentru că ştim cum e să jucăm împotriva lor. Meciurile de până acum cu Austria nu au fost uşoare, le-am câştigat în ultimele momente. Suntem la final de sezon, dar ne pregătim bine şi consider că avem puterea să câştigăm două puncte în Austria", a spus Ambros.
Antrenorul secund al României, Horaţiu Paşca, a declarat că va fi complicat meciul cu Austria, dar a subliniat că jucătoarele trebuie să fie atente şi la partida cu Portugalia de pe teren propriu din 3 iunie. "Suntem extrem de concentraţi în primul rând pentru meciul cu Austria. Este al patrulea meci cu Austria în ultimele 12 luni şi ştim că întâlmim o echipă naţională în creştere care are o şansă să se califice la un Campionat European unde nu a mai fost de mult. Va fi foarte complicat, dar credem noi că până la ora jocului vom fi 100% pregătiţi şi vom merge acolo doar cu gândul de a câştiga. În ceea ce priveşte Portugalia pot spune că e o naţională care joacă ciudat, o naţională care încearcă foarte multe, aşa că trebuie să fim atenţi", a afirmat Paşca.
Echipa naţională de handbal feminin a României întâlneşte Austria, joi, la Innsbruck, şi Portugalia, în 3 iunie, la Buzău, în ultimele două partide din cadrul grupei 4 a preliminariilor de calificare la Campionatul European, găzduit de Franţa în luna decembrie.
AGERPRES (editor: Marius Ţone, editor online: Ada Vîlceanu)
