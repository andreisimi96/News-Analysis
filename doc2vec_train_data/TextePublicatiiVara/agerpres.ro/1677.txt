Soarta Uniunii Europene va fi determinată de protecţia frontierelor externe şi de capacitatea de a realiza o reformă de mari proporţii, a declarat joi cancelarul austriac Sebastian Kurz la o reuniune a Partidului Popular European (PPE) desfăşurată la Munchen.
"Lipsa unei protecţii a frontierelor externe este începutul sfârşitului unei Europe fără frontiere interne", a susţinut Kurz, citat de DPA.
Cancelarul, a cărui ţară va prelua în semestrul al doilea, de la Bulgaria, preşedinţia Uniunii Europene, a pledat pentru un buget european care să pună accentul pe prevenirea migraţiei ilegale şi să aloce mult mai multe fonduri pentru Frontex, agenţia de protecţie a frontierelor UE, în paralel cu sporirea atribuţiilor acesteia.
Cu o zi înainte, cancelarul Germaniei, Angela Merkel, arătase la adunarea PPE că europenii trebuie să găsească "o reacţie comună la problemele migraţiei ilegale".
Kurz s-a pronunţat şi pentru restrângerea Comisiei Europene şi desfiinţarea unuia din sediile Parlamentului European, cel de la Strasbourg, poziţie susţinută şi de Merkel.
În guvernul austriac de coaliţie condus de cancelarul Kurz este reprezentat, alături de Partidul Poporului, de orientare conservatoare, şi Partidul Libertăţii, de extremă dreaptă, care militează pentru reducerea imigraţiei.
PPE, alianţă politică de centru-dreapta din care fac parte 77 de partide cu orientare pro-europeană din ţări membre UE, şi-a reunit miercuri reprezentanţii la Munchen, pentru o conferinţă de trei zile, cu un an înaintea alegerilor pentru Parlamentul European. AGERPRES/(AS - editor: Marius Hosu, editor online: Adrian Dădârlat)
