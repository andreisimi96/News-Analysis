Microîntreprinderile, întreprinderile mici şi întreprinderile mijlocii din România care activează în sectorul Tehnologiei Informaţiilor şi Comunicaţiilor (TIC) pot beneficia de alocarea financiară în valoare de 25 de milioane de euro aferentă axei prin care este sprijinită creşterea valorii adăugate generată de acest sector şi a inovării în domeniu prin dezvoltarea de clustere, a anunţat, marţi, Ministerul Comunicaţiilor şi Societăţii Informaţionale (MCSI).
În acest sens, ministerul de resort, prin intermediul Organismului Intermediar pentru Promovarea Societăţii Informaţionale, şi Ministerul Fondurilor Europene, prin Autoritatea de Management pentru Programul Operaţional Competitivitate, au lansat spre consultare publică Ghidului Solicitantului aferent Acţiunii 2.2.1, a cărui alocare financiară este de 25 de milioane de euro.
Potrivit sursei citate, activităţile eligibile în cadrul prezentului apel sunt cele: aferente achiziţionării de hardware TIC şi a altor dispozitive; aferente amenajării punctelor pentru data center în care se vor instala echipamentele TIC achiziţionate prin proiect; aferente achiziţionării şi/sau dezvoltării aplicaţiilor software/licenţelor necesare implementării proiectului, configurarea şi implementarea bazelor de date, migrarea şi integrarea diverselor structuri de date existente, achiziţionarea şi implementarea de soluţii de semnătură electronică; aferente cercetării industriale sau dezvoltării experimentale.
De asemenea, pot primi finanţare companiile care derulează activităţi de cercetări de piaţă, cele necesare informării şi promovării proiectului, aferente achiziţionării de servicii de consultanţă pentru elaborarea documentaţiilor necesare depunerii, implementării şi finalizării proiectului, precum şi pentru instruirea personalului care va utiliza produsele implementate sau achiziţionate, cât şi a personalului care se va ocupa de mentenanţă.
"Sunt eligibile pentru a depune proiecte întreprinderi (microîntreprinderi, întreprinderi mici, întreprinderi mijlocii) care îşi desfăşoară activitatea în domeniul TIC în România sau care activează în cadrul clusterelor şi consorţiilor axate pe acelaşi subiect. În cazul proiectelor strategice, sunt eligibile parteneriate care încorporează IMM-uri ce provin din clustere TIC diferite sau din acelaşi cluster şi care implementează proiectul în mai multe regiuni de dezvoltare a României", se arată în comunicatul MCSI.
Ghidul Solicitantului poate fi consultat pe site-ul Organismului Intermediar pentru Promovarea Societăţii Informaţionale, la secţiunea "Consultare publică", până la data de 24 iunie 2018, iar observaţiile şi sugestiile pot fi trimise la Ministerul Comunicaţiilor şi Societăţii Informaţionale. AGERPRES/(AS - autor: Daniel Badea, editor: Oana Tilică, editor online: Ada Vîlceanu)
