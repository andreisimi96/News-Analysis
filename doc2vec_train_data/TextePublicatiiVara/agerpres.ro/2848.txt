Anett Kontaveit, a patra favorită, şi Carla Suarez Navarro, cap de serie numărul cinci, au fost învinse, luni, în prima rundă a turneului WTA de tenis pe iarbă de la Mallorca (Spania), dotat cu premii totale de 226.750 dolari.
Estoniana Kontaveit a fost întrecută de Tatjana Maria (Germania), cu 3-6, 6-4, 6-3, în timp ce spaniola Suarez Navarro a fost învinsă de compatrioata sa Lara Arruabarrena, cu 6-4, 7-6 (7/4).
Un alt cap de serie a părăsit competiţia încă din manşa inaugurală, belarusa Arina Sabalenka (N.8), fiind eliminată de Alison Van Uytvanck (Belgia), cu 3-6, 6-4, 6-2.
În optimi s-au mai calificat Carina Witthoeft (Germania), după o victorie în trei seturi în faţa ''veteranei'' italiene Francesca Schiavone, cu 6-1, 6-7 (2/7), 6-3, precum şi australianca Samantha Stosur, victorioasă în faţa tinerei cehoaice Marketa Vondrousova, cu 6-2, 7-5. AGERPRES (autor: Mihai Ţenea, editor: Vlad Constantinescu, editor online: Gabriela Badea)
