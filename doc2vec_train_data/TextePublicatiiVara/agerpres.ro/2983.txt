Poliţiştii au oprit cu focuri de armă o maşină condusă de un bărbat aflat sub influenţa alcoolului şi fără permis, care a refuzat să oprească la semnalul echipajului rutier şi a fost urmărită prin mai multe localităţi, a informat purtătorul de cuvânt al Inspectoratului de Poliţie Judeţean (IPJ) Olt, Cristian Grigorescu.
Incidentul a avut loc duminică seara, după ce un echipaj de poliţişti rutieri a efectuat semnalul de oprire, în comuna Grădinari, către o maşină înmatriculată în Botoşani, dar automobilul a continuat deplasarea.
Maşina în cauză a fost urmărită prin mai multe localităţi şi a fost oprită abia în judeţul Vâlcea, după ce unul dintre poliţişti a tras patru focuri de armă, două în plan vertical şi două în roţile din spate ale autovehiculului.
"Un echipaj din cadrul Serviciului Rutier Olt a efectuat semnul regulamentar de oprire, în localitatea Grădinari, unui autoturism înmatriculat în judeţul Botoşani. Întrucât conducătorul auto a refuzat să oprească, s-a procedat la urmărirea lui. Pe raza comunei Voiceşti, judeţul Vâlcea, unul dintre poliţişti a executat patru focuri de armă (două în plan vertical şi două în roata din spate a autovehiculului urmărit), reuşindu-se astfel oprirea acestuia. Conducătorul auto este un bărbat de 37 de ani, din comuna Strejeşti, nu posedă permis de conducere şi se afla sub influenţa băuturilor alcoolice (0,90mg/l alcool pur în aerul expirat)", a precizat reprezentantul IPJ Olt.
Bărbatul din Strejeşti este cercetat pentru conducerea fără permis a unui autovehicul şi conducere sub influenţa alcoolului.
În urma uzului de armă nu au existat victime. AGERPRES / (AS - autor: Cristina Matei, editor: Irina Poenaru, editor online: Adrian Dădârlat)
