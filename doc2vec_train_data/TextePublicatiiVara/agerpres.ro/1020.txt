Fostul preşedinte american George H.W. Bush, în vârstă de 93 de ani, a fost externat luni, a anunţat purtătorul său de cuvânt, Jim McGrath, printr-un mesaj în reţeaua Twitter, preluat de AFP.
"Preşedintele apreciază sincer îngrijirea excepţională, precum şi urările de însănătoşire primite", a scris McGrath.
Bush s-a întors acasă după opt zile de tratamente pentru hipotensiune şi oboseală. El era internat din 27 mai într-un spital din statul Maine, unde familia Bush are o reşedinţă de vacanţă. Fostul preşedinte a mai fost spitalizat recent, din cauza unei infecţii, în Texas, la câteva ore după funeraliile soţiei sale, Barbara Bush, care a decedat pe 17 aprilie, reaminteşte AFP.
George H.W. Bush, al 41-lea preşedinte american (1989-1993) este cel mai în vârstă dintre cei cinci foşti şefi ai Casei Albe aflaţi în viaţă; ceilalţi patru sunt fiul său, George W. Bush, Barack Obama, Bill Clinton şi Jimmy Carter. Suferind de boala Parkinson, el foloseşte de câţiva ani un scaun cu rotile. AGERPRES/(AS - editor: Marius Hosu, editor online: Daniela Juncu)
