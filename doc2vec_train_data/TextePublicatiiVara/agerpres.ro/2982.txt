Un incendiu a izbucnit, în noaptea de duminică spre luni, la o vulcanizare auto din Timişoara, până la intervenţia pompierilor focul propagându-se la două case aflate în vecinătate, conform ISU ''Banat''.
Nu s-au înregistrat victime.
"ISU Banat a fost solicitat să intervină pentru stingerea unui incendiu la o vulcanizare. Până la sosirea echipajelor, incendiul s-a propagat la două case de locuit. Dar nu sunt victime, ci doar pagube", a declarat, luni, purtătorul de cuvânt al ISU Banat, Elena Megherea.
La locul incendiului au intervenit şapte autospeciale de stingere cu apă şi spumă, o autoscară, un echipaj SMURD, 25 de pompieri, precum şi un echipaj de poliţie.
Cauza incendiului va fi stabilită în cursul zilei de luni. AGERPRES/(AS - autor: Otilia Halunga, editor: Diana Dumitru, editor online: Gabriela Badea)
