Prezentatorul Pierre Bellemare, figură emblematică a radioului şi televiziunii franceze, narator şi părinte al teleshopping-ului în Franţa, a murit sâmbătă la 88 de ani, a informat duminică vicepreşedintele postului Europe 1, Laurent Guimier, citat de AFP.
"Pierre Bellemare, creatorul radioului modern, voce istorică şi stâlp al familiei în cadrul Europe 1, ne-a părăsit", a scris pe Twitter responsabilul acestui post, care s-a declarat "foarte tulburat" de această pierdere.
Născut la 21 octombrie 1929, la Boulogne-Billancourt, Pierre Bellemare a produs şi a prezentat numeroase emisiuni de radio şi televiziune începând din anii 1950 înainte de a se pune în slujba teleshopping-ului, luând ca exemplu emisiunile din SUA.
Decesul său a suscitat numeroase omagii din universul mass-media.
Pierre Lescure, cofondator şi fost PDG al postului de televiziune Canal+ şi actual preşedinte al Festivalului de Film de la Cannes, i-a adus un omagiu marelui om de radio, unei voci atât de cunoscute, care şi-a dedicat viaţa creării de proiecte.
"Ai inventat emisiuni şi ai apărat oameni. Ai fost un prinţ şi un geniu. Îmi vei lipsi", a postat pe Twitter prezentatorul francez Julien Courbet.
"Mulţumim Pierre Bellemare pentru această pasiune pe care ai insuflat-o meseriei noastre (...) pentru modul în care ai împărtăşit celor mulţi cunoştinţele tale", a scris şi cunoscutul jurnalist Patrick Poivre d'Arvor. AGERPRES/(AS - editor: Mihaela Nicolaescu, editor online: Simona Aruştei)
Sursa foto:  www.huffingtonpost.fr
