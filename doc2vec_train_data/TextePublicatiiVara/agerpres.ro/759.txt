Administraţia Naţională de Meteorologie (ANM) a emis o atenţionare Cod galben de instabilitate atmosferică şi ploi torenţiale, valabilă în 27 de judeţe, începând de sâmbătă, de la ora 14:00, până duminică, la ora 23:00.
Conform ANM, în intervalul menţionat, vor fi perioade cu instabilitate atmosferică accentuată în zonele de munte, precum şi în Crişana, Maramureş, Transilvania şi nordul Moldovei. Vor fi averse care vor avea şi caracter torenţial, frecvente descărcări electrice, intensificări de scurtă durată ale vântului cu aspect de vijelie şi căderi de grindină.
În intervale scurte de timp sau prin cumulare, se vor înregistra cantităţi de apă ce vor depăşi 15 - 20 l/mp şi punctiform 40 -50 l/mp. Astfel de fenomene vor fi şi în restul teritoriului, însă pe arii mai restrânse, precizează meteorologii.
Judeţele vizate de atenţionarea ANM, la nivelul întregului teritoriu, sunt: Satu Mare, Maramureş, Bistriţa-Năsăud, Sălaj, Bihor, Cluj, Mureş, Suceava, Neamţ, Harghita, Covasna, Braşov, Sibiu, Alba, Hunedoara şi Caraş-Severin, iar parţial vor fi afectate judeţele: Bacău, Vrancea, Buzău, Prahova, Dâmboviţa, Argeş, Vâlcea, Gorj, Mehedinţi, Arad şi Timiş.
Meteorologii precizează că manifestări specifice instabilităţii atmosferice se vor semnala şi la începutul săptămânii viitoare, local şi temporar, în majoritatea regiunilor.AGERPRES/(AS - editor: Mariana Nica)
