Câteva sute de copii au fost prezenţi sâmbătă şi tot câteva sute sunt aşteptaţi duminică în localitatea Bonţida, la Castelul Banffy, la manifestarea intitulată "Weekend la Castel", organizată în cadrul Festivalului Internaţional de Film Transilvania.
Copiii au avut posibilitatea să se joace, dar şi să participe la atelierele pregătite de organizatori.
"Şah şi moară: care e legătura dintre pion, regină, rege, tură şi nebun? Dar între boabele de fasole de culori diferite? Ai ghicit: strategia! Vino să înveţi cum să faci planuri şi să găseşti soluţii alternative la diferite provocări. Stă în puterea minţii tale!", se arată într-o informare a organizatorilor, cu privire la unul dintre ateliere.
Alte ateliere sunt cele de reciclare, meşteşuguri, dar şi ateliere de interacţiune cu animalele.
"Atelier Dog Assist: motivaţi de cei mai blânzi căţei de terapie, copiii vor fi iniţiaţi prin joc în lumea poveştilor, vor parcurge trasee de motricitate şi vor învăţa cum să interacţioneze corect cu patrupezii simpatici. La final, toată lumea va da din codiţă de bucurie. "Prietenii mici", Atelier de interacţiune cu animale: copiii şi părinţii de asemenea vor avea şansa să interacţioneze direct cu diferite animale, cum ar fi şopârla Geko, scorpionul, crabul sau iepuraşul, în cadrul unei activităţi ghidate, menite să dezvolte empatia şi curiozitatea copiilor", se mai arată în informarea TIFF.
Copiii au învăţat sâmbătă, şi o vor putea face şi duminică, la "Lecţiile în aer liber", despre natură, despre interacţiunea cu elementele din mediul înconjurător, au avut parte de lecţii de matematică, artă sau educaţie ecologică, dar şi jocuri interactive outdoor.
TIFF are loc în perioada 25 mai - 3 iunie. AGERPRES/(AS - autor: Marius Septimiu Avram, editor: Andreea Rotaru, editor online: Simona Aruştei)
