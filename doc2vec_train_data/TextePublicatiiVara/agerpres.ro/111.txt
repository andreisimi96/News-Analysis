Trei palestinieni au fost ucişi duminică într-un raid al armatei israeliene asupra unui post de observare al Jihadului islamic din sudul Fâşiei Gaza, a anunţat Ministerul sănătăţii din enclavă, potrivit AFP.
Gruparea radicală a afirmat la rândul său într-un comunicat că cei trei ucişi duminică erau membri ai braţului armat al mişcării, Brigăzile Al-Qods.
Jihadul islamic este gruparea armată cea mai puternică din Fâşia Gaza după Hamas, mişcarea islamistă palestiniană aflată la putere în enclavă, cele două, care sunt aliate, luptând împreună în mai multe războaie cu statul evreu, cel mai recent în 2014.
Armata israeliană a precizat în ce o priveşte într-un comunicat că a fost lansat un proiectil în direcţia unei poziţii a Jihadului după ce soldaţi israelieni au detonat un dispozitiv exploziv instalat în apropiere de bariera care separă Israelul de Fâşia Gaza.
Conform bilanţului realizat de Ministerul local al sănătăţii, cel puţin 118 palestinieni au fost ucişi de tiruri israeliene în Fâşia Gaza de la începutul ultimelor ciocniri, la 30 martie, în contextul mişcării de protest palestiniene intitulate 'Marele Marş al Întoarcerii'. Manifestanţii cer 'dreptul la întoarcere' pentru refugiaţii palestinieni şi denunţă blocada strictă a Fâşiei Gaza de către Israel. Cea mai sângeroasă zi de protest a fost până acum 14 mai, ziua transferului Ambasadei SUA de la Tel Aviv la Ierusalim.
Pe de altă, tot duminică, forul de conducere al "Marşului întoarcerii" a anunţat că marţi urmează să plece din Fâşia Gaza o navă care va încerca să "spargă blocada" impusă de statul evreu acum zece ani. Nava va transporta "un grup de bolnavi, studenţi şi şomeri cu diplomă", a explicat militantul pentru drepturile omului Salah Abdel Ati.
În paralel, Ministerul Apărării din Israel a anunţat că s-a început construirea unei bariere maritime în nordul Fâşiei Gaza pentru a împiedica posibile infiltrări.AGERPRES/(AS - editor: Mihaela Toth, editor online: Daniela Juncu)
