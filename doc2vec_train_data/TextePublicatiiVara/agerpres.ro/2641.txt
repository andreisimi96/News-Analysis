Prof. univ. dr. Doina Işfănoni, cercetător etnolog, istoric şi teoretician de artă, membru al Comisiei Naţionale pentru Salvgardarea Patrimoniului Cultural Imaterial, a afirmat, vineri, la Craiova, că piesa de bază a costumului popular este cămaşa, iar noi, românii, trebuie să vorbim despre cămaşa românească, element de patrimoniu care poartă în sine istoria locului şi a neamului, nu despre ie sau despre fenomenul "la blouse roumaine" inspirat după celebra lucrare a lui Henri Matisse.
"Cămaşa românească este o valoare prin care încercăm să demonstrăm că România este importantă, o valoare care chiar dacă a rămas prin lăzile de zestre, chiar dacă a rămas uneori prin poduri şi prin şuri, nu trebuie uitată, pentru că aceste lucruri vorbesc mai mult decât o sută de cuvinte, sunt elementele prin care de fapt omul se prezintă între semeni oriunde se duce pe mapamond. Când vorbim despre costumul popular, cămaşa este piesa fundamentală, iar noi, specialiştii, spunem că piesa de bază a costumului popular este cămaşa. Sigur că ea a ajuns în ziua de astăzi sub prescurtarea de ie, reperul cel mai important, dar ştim cu toţii că deseori cămaşa era alcătuită din partea de sus şi poale. Fie că denumirea aceasta era ie, era ciupag, putea să varieze în funcţie de zonă, cămaşa de-a-ntregul însă s-a păstrat în continuare, este cămaşa femeii monumentale, care era era şefa familiei, pentru că, de fapt, prin priceperea, prin răbdarea, prin competenţa şi prin harul pe care îl avea de la Dumnezeu reuşea să îmbrace toată casa şi să îmbrace toată familia. Această competenţă care s-a cultivat generaţii de-a rândul a făcut ca această piesă să fie regina, cea mai îndrăgită piesă, cea mai valoroasă piesă şi la un moment dat, fie-mi iertat, dar nu prea sunt de acord cu termenul prescurtat de ie, să ajungem să o privim în sine, fără poale", a spus Doina Işfănoni care a participat la Craiova, unde a participat la expoziţia - concurs de cusut ie/cămaşă tradiţională "Povestea continuă" organizată de Grupul "Oltenia coase ie" la Centrul Judeţean pentru Conservarea şi Promovarea Culturii Tradiţionale Dolj.
Işfănoni a subliniat că noi, românii, care avem această piesă în patrimoniu trebuie să vorbim despre cămaşa românească, nu despre ie, pentru că femeia niciodată nu s-a prezentat fără poale, mai ales că piesele de deasupra erau piese care puneau pe de-a-ntregul în valoare cămaşa.
"Trebuie să înţelegem că atunci când vorbim din punct de vedere patrimonial despre această continuitate, vorbim nu de ie, nu de fenomenul "la blouse roumaine", care este inspirat după celebra lucrare a lui Henri Matisse, care a fost extaziat, pentru că este într-adevăr elementul cel mai fascinant, care poartă în sine istoria locului, istoria neamului, o istorie artistică a valorii respectivei familii. Însă noi, românii, care avem această piesă în patrimoniul nostru, trebuie să vorbim despre cămaşa românească, nu despre ie, că femeia niciodată nu s-a prezentat fără poale, mai ales că piesele de deasupra erau piese care puneau pe de-a-ntregul în valoare cămaşa, pentru că întotdeauna poalele erau tratate la fel de fastuos ca şi partea superioară, pentru că aveau un dialog, o corespondenţă între ce erau rândurile mânecilor şi ale pieptului şi ce însemnau poalele. Sigur că modul în care se lucra cămaşa şi ia în general aducea în atenţie competenţe diferenţiate şi aş putea să spun că era cu adevărat un fel de şcoală în familie", a mai afirmat etnologul Doina Işfănoni.
Grupul "Oltenia coase ie", din care fac parte creatoare din ii din Oltenia care îşi promovează creaţiile şi pe reţelele de socializare, a organizat, vineri, la Centrul Judeţean pentru Conservarea şi Promovarea Culturii Tradiţionale Dolj, expoziţia - concurs de cusut ie/cămaşă tradiţională "Povestea continuă" cu participare naţională şi internaţională. Juriul a selectat cele mai reprezentative ii din 25 de exponate, pe două secţiuni: Secţiunea "Reproducere după model" (Premiul I: Emilia Bujor - Slatina, jud. Olt, Premiul al II-lea: Florina Opriş - Craiova, jud. Dolj, Premiul al III-lea: Roxana Elena Stancu - Craiova) şi Secţiunea "Ii cusute din 2016 până în prezent" (Premiul I: Maria Dumitru - Suplac, jud. Mureş, Premiul al II-lea: Elena Cracana - Bucureşti şi Viorica Rusu - Bucureşti, Premiul al III-lea: Maria Drăgulescu - Bucureşti). Premiul de Popularitate a fost câştigat de Ileana Costa din Bechet, jud. Dolj.
Expoziţia Grupului "Oltenia coase ie" va rămâne deschisă pe simezele "Cromatic" până duminică, 24 iunie 2018 - Ziua Universală a Iei, sărbătorită de Sânziene.
"Oltenia coase ie" este o iniţiativă care a luat naştere în mediul online, pe Facebook, în anul 2014, la ea aderând până în prezent aproximativ 8.000 de persoane din toată lumea. Periodic, grupul "Oltenia coase ie" organizează şezători la sediul Colegiului Naţional Pedagogic "Ştefan Velovan" din Craiova, la poate participa oricine este interesat să înveţe despre cum se transmit cusăturile din generaţie în generaţie, care este limbajul semnelor cusute, ce materiale trebuie folosite, despre diferenţele dintre iile aparţinând provinciilor româneşti etc.. AGERPRES/(A, AS - autor: Maria Mitrică, editor: Karina Olteanu, editor online: Anda Badea)
