Forţa de protecţie a frontierelor a Uniunii Europene trebuie să-şi întărească prezenţa în ţările din nordul Africii pentru a-i împiedica pe migranţi să treacă Mediterana în încercarea de a ajunge în Europa, consideră cancelarul austriac Sebastian Kurz, transmite duminică dpa.
Agenţia Frontex a UE ar trebui să fie autorizată în acest sens să trimită misiuni în ţări ca Libia sau Tunisia pentru a preveni traversări cu punctul de plecare în astfel de ţări, a declarat Kurz în ediţia de duminică a publicaţiei germane Die Welt.
"Noul mandat politic ar trebui să permită Frontex să fie activă în ţări terţe, cu consimţământul guvernelor locale, pentru a pune capăt modelului ilicit de afaceri al traficanţilor de persoane şi pentru a împiedica ambarcaţiunile folosite în traficul de persoane să se lanseze în călătoria riscantă peste Mediterana", a spus Kurz.
El a adăugat că sistemul controversat de cote de distribuire a refugiaţilor în ţările UE nu este nici realist şi nici nu reprezintă o soluţie pe termen lung la criza migraţiei.
"Baza unui stat funcţional este ca o ţară să decidă singură cui şi câtor persoane le permite să imigreze", a insistat cancelarul austriac.
Austria va prelua în iulie de la Bulgaria preşedinţia Consiliului UE, mai aminteşte dpa. AGERPRES/(AS - editor: Mihaela Toth, editor online: Simona Aruştei)
