Echipa franceză Montpellier HB a câştigat Liga Campionilor la handbal masculin, duminică, după ce a învins o altă formaţie franceză, HBC Nantes, cu scorul de 32-27 (16-13), în finala desfăşurată la Koln (Germania).
Montpellier şi-a trecut în palmares al doilea său trofeu în competiţie, la 15 ani de la câştigarea primului.
Echipa din Montpellier pierduse marţi titlul în Hexagon, după un eşec în faţa formaţiei Saint-Raphael Var Handball.
Din echipa care se încorona în 2003 au mai rămas antrenorul Patrice Canayer şi căpitanul Michael Guigou.
Nantes a fost şi ea o finalistă neaşteptată după ce în semifinale a învins deţinătoarea titlului, Vardar Skopje. Marea dezamăgire a fost cea de-a treia echipă franceză participantă la turneul Final4 de la Koln, Paris Saint-Germain Handball, cu un buget dublu (17,7 milioane de euro, faţă de 7,5 milioane Montpellier).
În finală, în faţa a circa 20.000 de spectatori, au evoluat echipele:
Montpellier: Gérard (12 mingi parate), Portner (2) - Simonet (6 goluri), Truchanovicius (1), M. Guigou (3), M. Richardson (4), Kavticnik (5), Faustin (1), Fabregas (6), Soussi (1), Mamdouh (5).
Nantes: Dumoulin, Siffert - Lagarde (2), Nyokas (2), Claire (2), Klein (3), Lazarov (6), Gurbindo (4), Balaguer (4), Hansen (4).
Arbitri: Oscar Raluy, Angel Sabroso (ambii din Spania).
Handbalul francez a avut un succes total în Final4, după ce PSG a terminat pe locul al treilea, învingând-o pe Vardar în finala mică, scor 29-28. Nedim Remili a fost cel mai bun om al învingătorilor, cu 9 goluri. AGERPRES (editor: Mihai Ţenea, editor online: Daniela Juncu)
