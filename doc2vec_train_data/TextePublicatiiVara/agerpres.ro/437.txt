Preşedintele Senatului, Călin Popescu-Tăriceanu, este de părere că procurorul şef al Direcţiei Naţionale Anticorupţie, Laura Codruţa Kovesi, ar fi trebuit să îşi dea demisia de mult timp, el susţinând că aceasta "se va agăţa de putere până în ultimul moment".
Întrebat miercuri, la Senat, dacă până la motivarea deciziei CCR Laura Codruţa Kovesi ar trebui să demisioneze, Tăriceanu a spus: "Eu cred că ar fi trebuit să-şi dea demisia de multă vreme. Au fost multe momente în care ar fi trebuit, în mod normal, să-şi dea demisia. Sunt deciziile CCR de anul trecut care au statuat în mod clar că prin nerespectarea principiului separaţiei puterilor în stat DNA a acţionat anticonstituţional şi nelegal. Au fost două decizii în acest sens. A apărut momentul scoaterii la iveală a protocoalelor secrete. Nu-mi fac iluzii în ceea ce o priveşte pe doamna Kovesi. Va rămâne şi se va agăţa de putere cu toată îndărătnicia şi cu toată disperarea, până în ultimul moment".
Curtea Constituţională a României a constatat miercuri că există conflict între puteri în cazul respingerii revocării şefei DNA, Laura Codruţa Kovesi.
Preşedintele României urmează să emită decretul de revocare din funcţie a procurorului şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare, se arată într-un comunicat al CCR. AGERPRES/(A, AS - autor: Livia Popescu, editor: Andreea Rotaru, editor online: Irina Giurgiu)
