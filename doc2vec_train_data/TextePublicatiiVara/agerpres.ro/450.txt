Rezultatele unui chestionar completat de peste 3.700 de tineri din România a relevat că nota medie acordată de respondenţi în ce priveşte tinereţea oraşului în care locuiesc este 7,12, a anunţat, miercuri, în cadrul unei conferinţe de presă, Farkas Andras, secretar general al programului "Capitala Tineretului din România".
Studiul nu îşi propune să fie un studiu sociologic, ci mai degrabă să ofere indicii despre atitudinea tinerilor faţă de oraşul în care locuiesc, servind ca punct de plecare pentru cercetări mai bine fundamentate şi pentru proiecte dedicate tinerilor.
"Am ajuns la concluzia că în rândul tinerilor, foarte multe probleme se pun din punct de vedere emoţional. Şi, cumva, acest sondaj-chestionar a fost o colectare de informaţii cu privire la impresia sau percepţia lor asupra oraşului. Într-adevăr, nu ne oferă nişte răspunsuri sociologice, ci o mai bună înţelegere despre cum să planificăm o cercetare mult mai bine fundamentată, în baza căreia să putem lansa o serie de proiecte", a declarat Farkas Andras.
Chestionarul, completat online pe site-ul orastanar.ro, a cuprins zece întrebări referitoare la modul în care îşi văd tinerii oraşul: cât de sigur este acesta, cât de tânăr, cât de incluziv, cât de just. Cele 3.786 de răspunsuri, primite mai ales de la tineri din oraşele mari (în special Bacău, Baia Mare, Cluj sau Timişoara), urmează să fie analizate pentru fiecare localitate în parte.
Studiul a inclus o singură întrebare deschisă, referitoare la ceea ce ar putea să facă tinerii pentru oraşul lor. Farkas Andras a precizat că răspunsurile au vizat de foarte multe ori amenajarea sau îmbunătăţirea pistelor pentru biciclete, tehnologizarea mijloacelor de transport, organizarea unor activităţi în aer liber la sfârşit de săptămână, domeniul colectării responsabile a deşeurilor.
Farkas Andras a pledat şi pentru introducerea certificatului de calitate "oraş tânăr", astfel încât localităţile să fie motivate să ofere condiţii mai bune acestei categorii de vârstă.
"Încercăm să găsim metodele prin care acest certificat poate fi definit, prin care putem să dăm răspuns la întrebarea: ce înseamnă a fi oraş tânăr. Sunt mai multe aspecte, ţin de infrastructură, sistemele de susţinere a tinerilor, inclusiv financiară; aspecte legate de relaţionarea oamenilor în cadrul oraşului; poate şi aspecte privind mobilitatea, de genul cât de bine este conectat oraşul cu alte localităţi. Noi vrem să facem acest lucru, o să mobilizăm sprijin, vom încerca să accesăm surse de finanţare ca să putem efectiv să lucrăm asupra acestui lucru (definirea certificatului de calitate, n.r.). Eu sper ca într-un orizont de timp de un an - doi să putem să facem acest lucru", a mai declarat el.
Preşedintele Consiliul Tineretului din România, Mihai Dragoş, a declarat că scopul sondajului şi al campaniei de consultări este acela de a stabili ce presupune noţiunea de oraş tânăr în viziunea beneficiarilor.
"Ideea sondajului şi a campaniei de consultări este să vedem ce cred tinerii că înseamnă un oraş tânăr, mai mult decât ceea ce considerăm noi. Evident, este o parte de obligaţii legale ale oraşelor, de exemplu: să aibă fonduri pentru tineret, să aibă o strategie în domeniul tineretului, să aibă centre de tineret, adică spaţii fizice unde tinerii să întâlnesc şi au activităţi de agrement, de învăţare, de formare, de consiliere. Însă, dincolo de asta, fiecare tânăr are o imagine despre ce ar trebui să se schimbe într-un oraş, astfel încât să devină atractiv", a spus el.
Seria de conferinţe şi sondajul se derulează în urma asocierii dintre programele Capitala Tineretului din România şi Com'On România, programe de dezvoltare a ecosistemelor urbane de tineret. AGERPRES/(A - autor: Irinela Vişan, editor: Florin Marin, editor online: Irina Giurgiu)
