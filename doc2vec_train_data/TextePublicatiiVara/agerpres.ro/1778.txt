Daniel Isăilă a decis să renunţe la funcţia de selecţioner al reprezentativei Under-21 a României şi să ''accepte o nouă provocare'', potrivit site-ului Federaţiei Române de Fotbal.
Contractul lui Isăilă cu FRF se va încheia amiabil, menţionează sursa amintită, fără a preciza destinaţia viitoare a tehnicianului.
''Este cea mai grea decizie din cariera mea! Am lucrat extraordinar aici. Mulţumesc Federaţiei Române de Fotbal pentru şansa pe care mi-a oferit-o în 2016, iar acum, pentru înţelegere. De asemenea, le mulţumesc tuturor celor cu care am colaborat, oameni din federaţie sau din staff. Jucătorilor le urez succes şi sper să se califice la turneul final, pentru că merită să fie acolo. Sunt nişte băieţi extraordinari, talentaţi şi muncitori. Mulţi dintre ei vor ajunge la echipa mare în viitor. Voi fi suporterul lor numărul unu de acum încolo! Hai România!'', a declarat Daniel Isăilă.
În vârstă de 45 de ani, Daniel Isăilă a preluat selecţionata U21 în decembrie 2016 şi a strâns pe banca acesteia 6 meciuri oficiale, toate în preliminariile EURO 2019. Isăilă lasă echipa neînvinsă în Grupa 8, cu 3 victorii şi 3 egaluri şi cu şanse de calificarea la turneul final de anul viitor.
ŞI antrenorul secund al lotului U21, Nicolae Constantin, va părăsi staff-ul, pentru a-l urma pe Daniel Isăilă.
Directorul tehnic al FRF, Mihai Stoichiţă, în urma consultărilor care vor avea loc în cadrul şedinţei Comisiei Tehnice, va înainta preşedintelui FRF, Răzvan Burleanu, propunerile pentru viitorul selecţioner al reprezentativei Under-21.
AGERPRES (AS/autor: Mihai Ţenea, editor: Mihai Dragomir, editor online: Anda Badea)
