Universitatea din Oradea a acordat marţi, pentru prima dată, titlul onorific "Profesor emerit" pentru excelenţa didactică şi de cercetare unui număr de 37 de foşti şi actuali profesori.
"Dedicăm această zi celor care au făcut excelenţă pe zona de cercetare. Am premiat de fiecare dată rezultatele cercetării, dar nu am ştiut să ne preţuim înaintaşii. Pentru că o universitate pe bazează, până la urmă, pe munca celor care au trudit şi au făcut performanţă. Azi înmânăm un titlu ce nu a a mai fost acordat niciodată în universitatea noastră, acela de 'Profesor emerit'. Nu este o simplă diplomă, ci semn de onoare şi recunoştinţă celor care o primesc", a spus rectorul Constantin Bungău.
Evenimentul a avut loc în Aula Magna, în cadrul ceremoniei de deschidere a Săptămânii ştiinţifice (29 mai-3 iunie), în prezenţa episcopului ortodox Sofronie Drincec şi a celui greco-catolic, Virgil Bercea.
Manifestările celei de-a 29-a ediţie a Săptămânii ştiinţifice sunt dedicate celebrării a 55 de ani de învăţământ superior la Oradea şi a Centenarului Marii Uniri.
Universitatea din Oradea va găzdui, în perioada 1-3 iunie, Consiliul Naţional al Rectorilor (CNR). AGERPRES/(A - autor: Eugenia Paşca, editor: Oana Popescu, editor online: Ada Vîlceanu)
