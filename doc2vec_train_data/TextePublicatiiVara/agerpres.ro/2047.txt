Celebra brânză telemea de Sibiu mai poate fi vândută doar de producătorii din judeţ, după ce a primit protecţia naţională, potrivit unui comunicat de presă al Prefecturii.
"Demersurile realizate de Instituţia Prefectului - Judeţul Sibiu la Ministerul Agriculturii şi Dezvoltării Rurale, pentru susţinerea proiectului 'Telemea de Sibiu' - Indicaţie Geografică Protejată au avut succes. Produsul a primit protecţie naţională începând cu data de 7 iunie 2018. Telemeaua de Sibiu poate fi comercializată exclusiv de producătorii şi procesatorii din judeţul Sibiu, potrivit legislaţiei europene şi naţionale. Proiectul realizat de Asociaţia Producătorilor de Telemea de Sibiu i-a fost înmânat ministrului Agriculturii şi Dezvoltării Rurale, Petre Daea, în 20 noiembrie 2017, la sediul Instituţiei Prefectului - Judeţul Sibiu. Dreptul de utilizare a logo-ului naţional, cât şi dreptul de a comercializa produse din clasa 1.3 Brânzeturi cu denumirea 'Telemea de Sibiu' revin exclusiv producătorilor sau procesatorilor din arealul geografic, respectiv teritoriul administrativ al judeţului Sibiu care respectă prevederile din caietul de sarcini şi sunt supuşi controlului şi certificării unui Organism de Inspecţie şi Certificare recunoscut de Ministerul Agriculturii şi Dezvoltării Rurale", se arată în comunicat.
Cei din Asociaţia Producătorilor de Telemea de Sibiu trebuie să informeze consumatorii care este adevărata brânză protejată.
România are patru produse înregistrate pe sisteme de calitate europene, din care trei Indicaţii Geografice Protejate (I.G.P.): "Magiun de prune Topoloveni", "Salam de Sibiu", "Novac afumat din Ţara Bârsei" şi produsul "Telemea de Ibăneşti" înregistrat pe sistemul de calitate Denumire de Origine Protejată (D.O.P.).
Prin aceasta se completează lista produselor depuse pentru dobândirea protecţiei europene pentru sistemul de calitate Indicaţie Geografică Protejată, astfel că România are în prezent, alături de cele deja înregistrate, încă patru produse în stadiul de evaluare: "Cârnaţi de Pleşcoi", "Caşcaval de Săveni", "Scrumbie de Dunăre afumată" şi "Telemea de Sibiu". AGERPRES/(AS - autor: Isabela Paulescu, editor: Oana Popescu, editor online: Anda Badea)
