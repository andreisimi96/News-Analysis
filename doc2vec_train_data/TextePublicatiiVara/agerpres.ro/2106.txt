Secretarul de stat pentru afaceri bilaterale şi strategice în spaţiul euroatlantic, George Ciamba, a participat luni, la Split, la reuniunea ministerială a Iniţiativei Central Europene (ICE), organizată de preşedinţia în exerciţiu anuală a ICE, exercitată de Republica Croaţia, se arată într-un comunicat al MAE remis AGERPRES.
Potrivit sursei citate, agenda reuniunii a cuprins dezbateri despre viitorul Iniţiativei, inclusiv în contextul intenţiei Austriei de a se retrage din ICE, despre provocările în procesele de aderare la UE şi despre rolul statelor membre ICE în asigurarea stabilităţii regionale în contextul provocărilor transnaţionale diverse, cu accent pe combaterea efectelor migraţiei ilegale şi creşterea conectivităţii.
MAE mai precizează că reuniunea ministerială a reprezentat o oportunitate pentru miniştrii afacerilor externe din statele membre ale ICE pentru promovarea şi consolidarea cooperării regionale.
În intervenţia sa, secretarul de stat Ciamba a subliniat aprecierea şi sprijinul României pentru parcursul de etapă al preşedinţiei ICE exercitată de Croaţia.
"Oficialul român a subliniat relevanţa Iniţiativei Central Europene, inclusiv în contextul integrării europene a Balcanilor de Vest şi al cooperării Uniunii Europene cu statele Parteneriatului Estic participante: Republica Moldova, Ucraina şi Belarus", se precizează în comunicat.
Totodată, partea română a salutat Pachetul de extindere 2018 şi recomandările propuse.
"Implementarea recomandărilor Comisiei ar putea face ca 2018 să fie un 'an european' în ceea ce priveşte progresul reformelor în statele din Balcanii de Vest. Procesul extinderii şi reflecţia asupra viitorului UE ar trebui să continue simultan, iar perspectiva europeană a statelor candidate şi potenţial candidate depinde de progresele individuale ale acestora pe baza criteriilor stabilite. România susţine aspiraţiile europene şi euroatlantice ale statelor ICE, iar acestora le revine sarcina de a continua eforturile susţinute pentru reformele politice şi economice", se subliniază în comunicat.
De asemenea, Ciamba a arătat că, la nivel regional, profilul politic deja conturat al ICE şi asumarea obiectivelor de către statele membre pot conferi substanţă şi coerenţă acţiunilor conjugate şi de alte structuri de cooperare, în beneficiul întregii regiuni.
"România susţine în mod constant aspiraţiile europene ale partenerilor din cadrul ICE, precum şi eforturile depuse pentru îndeplinirea angajamentelor asumate privitoare la standardele democratice", se arată în comunicat.
Referitor la dezbaterea privind stabilitatea regională, Ciamba a subliniat rolul conectivităţii energetice şi al securităţii energetice.
De asemenea, a menţionat Summitul Iniţiativei celor Trei Mări, care va fi găzduit de România în septembrie 2018 şi va reuni nouă state membre UE participante la ICE, iar la Forumul de afaceri din marja acestuia au fost invitaţi şi reprezentaţi din şapte state membre ICE din Balcanii de Vest şi din Vecinătatea Estică.
Totodată, reuniunea ministerială a adoptat documente relevante pentru cooperarea economică şi organizarea instituţională în cadrul ICE: Decizia privind bugetul Fondului de cooperare ICE 2019 şi Decizia Preşedinţiei ICE 2019, care va fi exercitată de Italia, se mai menţionează în comunicat. AGERPRES/(AS - autor: Mădălina Cerban, editor: Antonia Niţă, editor online: Gabriela Badea)
