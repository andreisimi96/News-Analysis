O stradă din celebrul cartier newyorkez Brooklyn, devenit celebru în 1977 datorită filmului ''Saturday Night Fever'', a servit ca scenariu pentru omagiul adus protagonistului său, John Travolta, după 40 de ani de la lansarea filmului, relatează miercuri EFE.
Zeci de persoane s-au strâns marţi pe strada 86 din Bensonhurst de Brooklyn pentru a asista la acest eveniment desfăşurat în afara pizzeriei Lenny's, unde Tony Manero, tânărul interpretat de Travolta, a cumpărat două felii de pizza pe care le-a mâncat în timp ce s-a plimbat prin zona prezentată în legendarul film.
Cu prilejul Zilei John Travolta, Lenny's a dat unui nou sortiment de pizza numele actorului, care s-a născut 18 februarie 1954 la Englewood, în statul vecin New Jersey.
''Brooklyn s-a aflat în ADN meu de la 'Welcome Back, Kotter' (serial filmat în cartierul newyorkez în care a Travolta a jucat înainte de 'Saturday Night Fever')'', a spus actorul în vârstă de 64 de ani, după peste patru decenii de la filmarea acestui cult al muzicii disco în celebrul său costum alb şi cămaşă neagră.
"Vă iubesc nespus pe toţi. Mulţumesc că daţi un sens carierei mele", a spus el salutându-i pe cei prezenţi şi realizând câteva selfi-uri cu fanii săi. Vedeta din ''Pulp Fiction'' al cărei nou film ''Gotti'' va fi lansat vineri a fost acompaniat de soţia sa, Kelly Preston, cu care a împărţit o felie de pizza.
Marty Golden, senatorul statului New York, a declarat că Travolta a schimbat pentru totdeauna cultura Brooklyn-ului şi a SUA. "Filmul 'Saturday Night Fever' a adus pe pista de dans milioane de americani care s-au dezlănţuit pe ritmurile muzicii disco", a spus el decretând marţi Ziua John Travolta. AGERPRES/(AS-autor: Mihaela Nicolaescu, editor: Mariana Ionescu, editor online: Gabriela Badea)
