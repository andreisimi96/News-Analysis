Ultimele două mari tabere ilegale de migranţi situate în Paris erau în curs de evacuare luni dimineaţă, la cinci zile după ce o operaţiune similară a vizat circa o mie de persoane, transmite AFP, citând surse concordante.
Operaţiunea a început în calm către ora locală 06:30 (04:30 GMT) în tabăra din zona canalului Saint-Martin, în nordul Parisului, unde în cursul săptămânii trecute au fost recenzate 550 de persoane, a constatat un jurnalist al AFP. Majoritatea migranţilor provin din Afganistan şi locuiau în corturi de mai multe luni.
O altă operaţiune de evacuare se desfăşura luni în apropiere de Porte de la Chapelle, tot în nordul capitalei, unde erau instalate în jur de 450 de persoane, au indicat autorităţile locale.
Prefectura Parisului a dat asigurări, într-un comunicat, că situaţia administrativă a persoanelor evacuate va fi supusă unei verificări 'complete şi aprofundate' de către serviciile de stat.
Operaţiunea de luni, a 36-a organizată în capitala Franţei în ultimele trei luni, are loc la mai puţin de o săptămână după evacuarea celei mai mari tabere ilegale din Paris, cunoscută ca Millénaire, în apropiere de Porte de la Villette. Circa o mie de migranţi au fost transportaţi în structuri de primire, în principal săli de sport.
Condiţiile insalubre şi tensiunile din aceste tabere suscită de mai multe săptămâni îngrijorări tot mai mari. În luna mai, un migrant a murit înecat în canalul Saint-Martin şi o persoană a fost grav rănită în urma unei altercaţii violente în tabăra Millénaire.AGERPRES/(AS - autor: Irina Cristea, editor: Mariana Ionescu, editor online: Anda Badea)
