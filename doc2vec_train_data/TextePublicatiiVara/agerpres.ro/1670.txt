Egalitatea de gen este importantă nu doar din punct de vedere moral, ci şi ca factor cheie pentru dezvoltarea economică, iar bărbaţii trebuie mobilizaţi în procesul de găsire a soluţiilor, în timp ce femeile au un rol cheie în prevenirea conflictelor. De asemenea, pentru eliminarea violenţei de gen este nevoie de acţiune concertată din partea tuturor factorilor, sunt câteva dintre ideile subliniate în cadrul forumului Zilele Europene ale Dezvoltării, care s-a încheiat miercuri la Bruxelles.
'Viitorul şi prezentul nostru sunt legate în mod direct de femei şi de tineri', a subliniat în conferinţa de presă din deschiderea evenimentului Stefano Manservisi, director general în Direcţia pentru Cooperare Internaţională şi Dezvoltare (DG DEVCO) din cadrul Comisiei Europene, amintind că femeile şi tinerii sunt factorii esenţiali pentru realizarea Obiectivelor Dezvoltării Durabile incluse pe Agenda 2030 adoptată de comunitatea internaţională în 2015.
Femeile reprezintă peste 50% din populaţia lumii şi, cu toate acestea, sunt încă supuse violenţei, discriminării şi nu iau parte în totalitate la luarea deciziilor în societate. Pe de altă parte, tinerii, reprezentaţi în cadrul evenimentului prin programul Tineri Lideri, reprezintă, în ţările în curs de dezvoltare, cel mai mare segment al populaţiei, a amintit Manservisi.
Peste 8.000 de lideri globali, organizaţii internaţionale, companii, activişti, tineri lideri şi jurnalişti şi-au dat întâlnire în cele 120 de sesiuni, expoziţii, programe culturale, şi peste 30.000 de persoane au intrat activ în dialog pe reţelele de socializare, potrivit bilanţului făcut de comisarul european pentru cooperare internaţională şi dezvoltare, Neven Mimica, la ceremonia de închidere a evenimentul.
Participanţii au adus în discuţie distribuirea echitabilă a muncii şi a timpului între femei şi bărbaţi, care ar putea permite femeilor să participe într-un procent mai mare la luarea deciziilor, şi faptul că pentru desfiinţarea inegalităţilor salariale este nevoie de capacitarea femeilor prin educaţie, acces la finanţare şi asistenţă socială.
Când vine vorba de prevenirea conflictelor, organizaţiile internaţionale ar trebui să se sprijine mai mult pe avertizările iniţiale oferite de organizaţiile de femei de la faţa locului, care pot fi o sursă vitală de informaţii, iar pentru a pune capăt unor practici precum mutilarea genitală sau căsătoriile fetelor minore este nevoie de acţiune concertată din partea tuturor factorilor.
Sănătatea sexuală şi reproductivă este un drept fundamental, care a fost abordat extensiv de-a lungul sesiunilor, în contextul în care 240 de milioane de femei din ţările în curs de dezvoltare nu au acces la mijloace contraceptive moderne, iar 45 de milioane primesc îngrijire prenatală inadecvată sau nu primesc deloc.
Femeile, pacea şi securitatea
'Femeile pot identifica foarte rapid problemele sau schimbările care apar în societate, iar aceste lucruri ar trebui luate în serios. Comunităţile internaţionale, organizaţiile, comunităţile locale trebuie să asculte femeile care pot identifica o situaţie negativă de la primele semne', a declarat Taffan Ako Taha pentru AGERPRES în cadrul evenimentului, referindu-se la rolul femeilor în domeniul păcii şi securităţii.
Taffan, unul dintre cei 16 tineri invitaţi de Comisia Europeană să participe la forum, s-a născut în Kurdistanul irakian, dar acum trăieşte în Suedia. Este fondatoarea unei organizaţii care acordă asistenţă şi suport fetelor victime ale traficului de persoane. În cadrul sesiunii la care a participat în calitate de speaker, Taffan a împărtăşit audienţei povestea dramatică a unei fete de 12 ani răpită de gruparea teroristă ISIS, care i-a ucis familia şi a transformat-o în sclavă sexuală.
Mai mult decât discuţii, Taffan doreşte acţiuni concrete: 'Noi, ca tineri lideri, trebuie să facem un pic mai mult, să ne punem cu toţii eforturile împreună pentru a acorda sprijin femeilor care au potenţial, dar care au nevoie de ajutor şi de sprijin pentru a explora acel potenţial. Cred că nu este vorba doar despre mine şi proiectele mele, fiecare poate face ceva.'
Taffan crede că problemele femeilor sunt diferite în funcţie de regiunea în care trăiesc. 'În ţara mea, în Kurdistan, cred că sunt multe probleme din cauza codului de onoare, care este foarte sever şi care împiedică cele mai multe dintre femei să obţină poziţii de putere şi să schimbe normele care sunt adânc înrădăcinate în cultură. Tinerele fete din Kurdistan îmi scriu despre cum codul de onoare le împiedică accesul la drepturi fundamentale.'
Implicarea bărbaţilor în promovarea egalităţii de gen
'Genul este un sistem la care iau parte atât femeile cât şi bărbaţii în mod egal şi ar trebui să îşi aducă contribuţia. În multe ţări, ca şi în Afganistan, bărbaţii sunt deţinătorii puterii şi ei sunt cei care ar trebui să iniţieze schimbarea', a declarat pentru AGERPRES Diwa Samad, participantă în cadrul unui panel dedicat rolului bărbaţilor ca agenţi ai schimbării în problema egalităţii de gen.
Ca exemplu de acţiuni întreprinse de bărbaţi în ţara sa, Diwa a pomenit decizia autorităţilor, în cea mai mare parte bărbaţi, dintr-o provincie din Afganistan, care au impus o formă de amendă, în jur de 90 de dolari, pentru familiile care nu le permit fetelor să meargă la şcoală.
Motivul pentru care se află la Zilele Europene ale Dezvoltării, spune Diwa, este de a 'transmite un mesaj puternic din partea femeilor afgane, acela al capacitării, al angajamentului, al rezistenţei şi al hotărârii pentru participarea la reforme'. Deşi femeile din Afganistan deţin poziţii importante la nivelurile superioare ale structurilor de putere (miniştri, ambasadori, guvernatori), este încă nevoie de implicarea femeilor la nivel local, districtual şi provincial.
Cele mai importante probleme cu care se confruntă femeile din Afganistan sunt, potrivit tinerei, accesul la educaţie, lipsa căminele studenţeşti, asistenţa medicală, accesul femeilor la poziţii de conducere.
Spaţii publice mai sigure şi mai inclusive pentru femei
Zonele urbane nu sunt întotdeauna locurile cele mai sigure pentru femei, iar cartierele sărace cu atât mai puţin. Lais Rocha Leao, o tânără de 24 de ani din Brazilia, încearcă să ajute femeile care locuiesc în favelas, cele mai sărace cartiere ale oraşelor braziliene, unde nu există sisteme de apă, canalizare, drumuri asfaltate sau reţea electrică.
Deşi sunt lideri pentru comunităţile din care fac parte, femeile de aici nu sunt luate în seamă atunci când sunt luate decizii la nivel municipal. 'Societatea trebuie să înceapă să asculte femeile care trăiesc în sărăcie şi care nu au acces la educaţie sau sisteme de sănătate, dar au multe lucruri de spus pentru că de obicei acele femei sunt liderii comunităţii lor, sunt lideri fără să aibă vreo pregătire teoretică în acest domeniu, dar au experienţă practică şi cunosc problemele comunităţilor din care fac parte', a declarat Lais pentru AGERPPRES în cadrul evenimentului.
Lais încearcă să ofere o voce femeilor din favelas, colectând date din aceste cartiere ignorate de autorităţi. Lais crede că femeile pot căpăta mai multă putere dacă se susţin unele pe altele şi dacă îşi împărtăşesc unele altora cunoştinţe despre cum pot fi mai puternice: 'Dacă simţim că o femeie se află într-o situaţie de vulnerabilitate, se simte inferioară bărbaţilor, o altă femeie îi poate spune că nu este aşa, că este bună, importantă şi că nu trebuie să depindă de bărbaţi pentru a realiza lucruri', spune Lais.
Referitor la situaţia femeilor din ţara sa, Lais spune că 'Nu există prea mult loc pentru femei în politica din Brazilia. Cred că discriminarea este cea mai mare problemă pentru femeile din Brazilia, dar probabil cea mai gravă este lipsa reprezentării politice.'AGERPRES/(AS-autor: Simona Tatu, editor: Mariana Ionescu, editor online: Irina Giurgiu)
