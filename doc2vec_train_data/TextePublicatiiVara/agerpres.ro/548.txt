Preşedintele sirian Bashar al-Assad a ameninţat că va recurge la forţă împotriva combatanţilor arabo-kurzi susţinuţi de Washington, pentru a recuceri regiunile pe care aceştia le controlează în nordul Siriei, informează joi AFP.
Într-un interviu oferit postului de televiziune Russia Today, difuzat joi, Assad a afirmat că va privilegia negocierile cu Forţele Democrate Siriene (FDS), dar "dacă aceasta nu va funcţiona, ne vom elibera teritoriile prin forţă".
Potrivit lui Bashar al-Assad, o confruntare directă între Rusia şi SUA a fost evitată la limită în Siria, ţară sfâşiată de un război în care sunt implicate cele două mari puteri.
"Eram aproape de o confruntare directă între forţele ruse şi cele ale SUA şi din fericire aceasta a fost evitată", a declarat Al-Assad, care a vorbit în limba engleză, în interviul difuzat joi de postul de televiziune Russia Today.
Din septembrie 2015, armata rusă s-a angajat în Siria de partea armatei siriene, ajutând-o în special să preia controlul asupra majorităţii teritoriului ocupat de gruparea jihadistă Statul Islamic şi să slăbească în mod semnificativ grupările rebele.
Regimul sirian şi-a înmulţit victoriile şi datorită ajutorului venit din partea Iranului şi al Hezbollahului libanez. El controlează acum peste 50% din teritoriu. Conflictul din Siria s-a soldat până în prezent cu peste 350.000 de morţi şi milioane de strămutaţi şi refugiaţi din 2011. AGERPRES/(AS - autor: Adriana Matcovschi, editor: Gabriela Ionescu, editor online: Simona Aruştei)
