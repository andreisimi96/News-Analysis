Preşedintele RENAR (Organismul Naţional de Acreditare din România), Fănel Iacobescu, consideră că acreditarea este un domeniu strategic al fiecărei naţiuni, subliniind că documentele emise sub acreditarea RENAR sunt recunoscute în întreaga lume.
"Acreditarea este un domeniu strategic al fiecărei naţiuni. După 20 de ani de activitate, RENAR a ajuns la nivelul celor mai importante organisme naţionale de acreditare din Europa şi lume. (...) Acreditarea e coordonată de stat, sub autoritatea statului, dar fără ingerinţa statului. Documentele emise sub acreditarea RENAR sunt recunoscute în întreaga lume (...) Să pui la punct un sistem naţional atât de complex, care asigură toate cerinţele economice, de la criminalistică la siguranţa alimentului, este foarte greu. RENAR asigură în momentul de faţă servicii de acreditare necesare întregii vieţi economico-sociale. Tarifele noastre sunt cele mai mici din UE pentru că sunt în concordanţă cu nivelul de trai, cu salariile, cu veniturile firmelor", a spus marţi Iacobescu la Palatul Parlamentului la reuniunea prilejuită de aniversarea a 20 de ani activitate a RENAR.
Vicepreşedintele Camerei Deputaţilor, Florin Iordache, a subliniat că evenimentul se desfăşoară de Ziua Mondială a Acreditării, tema acestui an fiind "Acreditarea oferă o lume mai sigură".
"RENAR serbează azi 20 de ani de activitate. Este un organism foarte important în tot ceea ce înseamnă economia din România, deoarece ca membru UE ţara noastră trebuie să acrediteze foarte multe servicii şi produse. Responsabilitatea pe care RENAR o are este foarte importantă pentru bunul mers al economiei. (...) În activitatea sa, RENAR poate avea în Parlament un partener", a spus Iordache.
Consilierul de stat la Administraţia Prezidenţială Diana Păun a explicat importanţa acreditării în domeniul medical.
"Acreditarea reprezintă modalitatea de atestare a calităţii, iar instrumentele le constituie standardele de acreditare. (...) Ca în orice alt domeniu, şi în domeniul medical acreditarea permite eliminarea fraudelor, a pierderilor ori a suspiciunilor şi contribuie la o mai bună locare a resurselor financiare pe criterii de performanţă, dat fiind faptul că tendinţa este aceea de a avea sisteme de sănătate sustenabile, în contextul economiilor care se impun la nivelul UE.(...) Felicit RENAR pentru cei 20 de ani de activitate", a adăugat Diana Păun.
Potrivit RENAR, acest organism asigură recunoaşterea pe plan european şi internaţional a tuturor serviciilor de evaluare a conformităţii desfăşurate de către organismele din România, prin dobândirea şi menţinerea calităţii de semnatar al acordurilor de recunoaştere. RENAR efectuează acreditarea în toate domeniile activităţii economico-sociale: sănătate, industrie, agricultură, mediu, construcţii. AGERPRES/(A, AS - autor: Livia Popescu, editor: Mihai Simionescu, editor online: Anda Badea)
