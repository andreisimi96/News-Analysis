Programul Start-up Nation se desfăşoară conform celor prognozate, în prezent fiind contactaţi cei care au aplicat şi consiliaţi pentru a depune cât mai repede cererile de plată, pentru că banii îi aşteaptă, a declarat, miercuri, ministrul pentru Mediul de Afaceri, Comerţ şi Antreprenoriat, Ştefan Radu Oprea.
"Start-up Nation se desfăşoară conform celor prognozate de noi: ultima cerere de plată, ca termen, 29 septembrie, ultima zi de plată, decembrie anul acesta. Ceea ce se întâmplă anul acesta este o nouă abordare a statului român prin reprezentanţii lui, cei pe care îi avem astăzi în agenţiile regionale şi la sediul ministerului. Au fost sunaţi absolut toţi cei care au aplicat în Start-up Nation 2017, astfel încât să fie consiliaţi şi să depună cât mai repede cererile de plată pentru că banii îi aşteaptă. Banii sunt în conturile băncilor partenere şi în contul agenţiilor regionale. Deci astăzi Start-up Nation funcţionează foarte bine din punctul meu de vedere. Deja la Fondul de Garantare - Contragarantare nu mai sunt dosare, ceea ce înseamnă că a fost finalizat acest proces şi cred că dacă şi antreprenorii vor înţelege să depună mult mai repede cererile de plată, probabil că Start-up Nation va fi închis complet în două luni. Există această posibilitate. Repet, banii îi aşteaptă, sunt în conturile băncilor şi în conturile agenţiilor regionale", a spus Ştefan Radu Oprea.
Anul trecut 80% dintre aplicaţii au fost returnate către beneficiar, iar anul se doreşte o creştere a calităţii aplicaţiilor pentru Start-up Nation.
Ministrul Comerţului a afirmat că pentru programul actual au fost depuse 8.470 de cereri, din care au fost plătite peste 2.000 aplicaţii.
Potrivit sursei citate, viitorul program va începe după ce se va încheia actualul pentru că nu pot fi derulate două programe concomitent din cauza limitării capacităţii administrative a ministerului şi băncilor partenere.
Ministerul pentru Mediul de Afaceri, Comerţ şi Antreprenoriat (MMACA) şi Camera de Comerţ şi Industrie a Municipiului Bucureşti (CCIB) au organizat, miercuri, seminarul cu tema "Susţinerea aplicată a programului de promovare a exportului". AGERPRES/(AS - autor: George Bănciulea, editor: Mariana Nica, editor online: Anda Badea)
