Ministrul Afacerilor Interne, Carmen Dan, vicepreşedinte al PSD, a declarat miercuri că o decizie pe tema desfăşurării mitingul pentru susţinerea Guvernului se va lua într-un cadru statutar.
Întrebată de jurnalişti la un eveniment ocazionat de aniversarea a 13 ani de la înfiinţarea Direcţiei Generale Anticorupţie cum vede faptul că pentru 9 iunie va fi organizat atât mitingul pro-Guvern, cât şi Marşul Bucharest Pride, manifestare a comunităţii LGBTI, Carmen Dan a răspuns: "Plec de la ideea că în primul rând această decizie se va discuta într-un cadru statutar. În momentul în care se va lua o decizie în acest cadru statutar, dumneavoastră veţi afla, pentru că oficial ştiu că niciun lider al PSD nu a făcut un astfel de anunţ, dar ce vreau să vă asigur este că există o dorinţă şi o solicitare din ce în ce mai puternică a organizaţiilor din teritoriu şi a membrilor PSD de a organiza acest miting. Am fost şi eu în teritoriu şi foarte categoric mi-au transmis că îşi doresc să existe această mişcare, pentru că este important şi cred că nimeni nu gândeşte că PSD este un partid care nu are putere de coeziune şi de organizare a unor astfel de evenimente".
Ea a spus că PSD este un partid unit, care are ce să arate, inclusiv în planul acesta, nu este un partid "de buzunar".
Întrebată dacă se ia în calcul o altă dată pentru desfăşurarea mitingului pro-Guvern pentru ca reprezentanţii PSD să nu se întâlnească cu aceia ai comunităţii LGBTI, Carmen Dan a spus: "Toate aceste aspecte se vor analiza într-un cadru statutar şi sunt convinsă că se va lua cea mai bunp decizie". AGERPRES/(A - autor: Iulia Carciog, editor: Florin Marin, editor online: Ada Vîlceanu)
