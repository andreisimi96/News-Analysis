Ministrul Sănătăţii, Sorina Pintea, participă miercuri şi joi la întâlnirea la nivel înalt privind prosperitatea şi solidaritatea sistemelor de sănătate, eveniment organizat la Tallinn de către Biroul Regional pentru Europa al Organizaţiei Mondiale a Sănătăţii şi Ministerul Afacerilor Sociale din Estonia.
Potrivit unui comunicat de presă al MS, la invitaţia directorului regional pentru Europa al OMS, Zsuzsanna Jakab, ministrul Sorina Pintea a prezidat, în premieră pentru un ministru român, dezbaterile uneia dintre cele mai importante secţiuni ale evenimentului - "Refacerea dialogului dintre sănătate şi finanţe privind investiţiile în sistemele de sănătate".
"Această sesiune a urmărit identificarea modalităţilor prin care ministerele sănătăţii pot colabora mai bine cu ministerele de finanţe şi pentru a obţine finanţarea corespunzătoare pentru îndeplinirea obiectivelor. Sistemele de sănătate trebuie să depună mai multe eforturi pentru a demonstra că sunt administratori buni ai resurselor publice, prin monitorizarea performanţei şi promovarea utilizării eficiente a resurselor. Sistemele de sănătate reprezintă o industrie importantă, oferind locuri de muncă de înaltă calificare în furnizarea de servicii, tehnologie şi cercetare şi contribuind la exporturi. Investiţia în sistemele de sănătate aduce beneficii pe termen scurt, mediu şi lung. Sistemele de sănătate pot promova o forţă de muncă productivă sănătoasă, capabilă să muncească până la o vârstă avansată", se arată în comunicatul de presă.
O altă temă de interes a acestei sesiuni a pus în dezbatere soluţiile sistemelor de sănătate în abordarea provocărilor majore, precum îmbătrânirea populaţiei şi eficienţa sistemelor.
Sorina Pintea s-a declarat mulţumită de rezultatele discuţiilor şi a apreciat că sesiunea referitoare la investiţiile din sistemul de sănătate a oferit o mai bună perspectivă asupra provocărilor legate de comunicarea dintre ministere, dar a identificat şi soluţii prin care se pot depăşi orice diferenţe de idei ce pot apărea în dialogul dintre Ministerele de Finanţe şi Ministerele Sănătăţii.
"Reuniunea oferă celor prezenţi oportunitatea de a discuta despre cele mai bune practici şi inovaţii în domeniul sanitar din regiunea europeană a OMS. De asemenea, prin această întâlnire se doreşte punerea în evidenţă a unei noi viziuni pentru sistemele de sănătate centrate pe nevoile cetăţenilor, în conformitate cu Sănătatea 2020 şi Strategiile de dezvoltare durabilă", afirmă aceeaşi sursă.
La conferinţă participă miniştrii sănătăţii şi ai finanţelor, experţi ai statelor membre din întreaga regiune europeană a OMS, inclusiv reprezentanţi ai pacienţilor, cadre universitare, precum şi coordonatori şi manageri din sistemul serviciilor de sănătate, reprezentanţi ai agenţiilor specializate ale Organizaţiei Naţiunilor Unite, precum şi reprezentanţi ai organizaţiilor neguvernamentale şi ai societăţii civile. AGERPRES/(AS - autor: Roberto Stan, editor: Andreea Rotaru, editor online: Anda Badea)
