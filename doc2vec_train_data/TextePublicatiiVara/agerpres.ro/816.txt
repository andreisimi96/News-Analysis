Doi academicieni, scriitorul D.R. Popescu şi fizicianul Dorin Poenaru, unul dintre puţinii oameni de ştiinţă români incluşi în Enciclopedia Britannica, alături de alţi nouă colegi din "generaţia de aur" a Colegiului naţional Emanuel Gojdu s-au întâlnit sâmbătă, la 65 de ani de la absolvirea fostului Liceu de băieţi nr. 1, din Oradea, în anul 1953.
"Promoţia 1953 poate fi numită pe drept cuvânt o promoţie de excepţie. S-ar putea numi promoţia de aur. Era imediat după război, cu profesori remarcabili şi elevi dornici să înveţe carte. Simţeau nevoia de pace, de bucurie, de a învăţa temeinic. Era o unitate patriotică şi spirituală extraordinară între profesori şi elevi, în care simţeam cu toţii că trebuie să învăţăm foarte bine pentru că noi trebuie să participăm la reconstrucţia ţării. Aşa se face că, între cei 56 care au absolvit clasa a XI-a în acel an sunt nume de mare prestigiu în cultura, ştiinţa şi viaţa economică a ţării - directori de mari întreprinderi, profesori universitari, scriitori, ingineri, silvicultori, medici, agronomi şi cei doi academicieni. Prin întreaga lor activitate au dovedit cu prisosinţă calitatea actului educaţional susţinut de pleiada de străluciţi profesori care i-au îndrumat în formarea lor ca oameni", a declarat, pentru AGERPRES, scriitorul Mircea Bradu, absolvent de Gojdu, un organizator al întâlnirii.
Cei 11 foşti colegi, "ultimii mohicani" ai celor două clase de băieţi - liceul va deveni mixt abia în anul 1957 - s-au întâlnit în biblioteca recent renovată a liceului, "internetul şi capela" foştilor elevi. Ei au fost primiţi de actualul director al colegiului, profesorul de matematică Florin Nicoară, într-o ceremonie cu multe emoţii în glas ce s-a desfăşurat după toate tradiţiile gojdiste, cu citirea catalogului elevilor şi evocarea profesorilor, pentru care s-a păstrat un moment de reculegere.
Un grup de elevi le-au cântat, la început, imnul studenţesc Gaudeamus igitur şi imnul liceului. Directorul le-a spus foştilor elevi că liceul rămâne în fruntea şcolilor bihorene, cu un procent la admiterea în liceu şi bacalaureat de aproape întotdeauna de 100%, fiind şcoala cu cele mai bune rezultate din judeţ la olimpiadele şcolare.
La strigarea catalogului, din cei 17 în viaţă au răspuns prezent: Aurel Bonta, Ioan Cohut, Voicu David, Dumitru Miheş, Dorin Poenaru, Liviu Popovici, Petru Bodea, Valeriu Onaca, Liviu Petrovici, Dumitru Radu Popescu şi Victor Pintea.
Cu toate neajunsurile vârstei, întâlnirea colegială a fost marcată de amintiri plăcute, vesele, cu replici spirituale, pline de umor sau îndemnuri înţelepte. Rând pe rând, fiecare a povestit, mai succint sau pe larg, despre viaţa lui, dar şi despre ce a lăsat în urma sa. De altfel, a fost reeditată, de Ioan Cohut şi Adrian Herescu, o monografie integrală a acestei promoţii, apărută la întâlnirea de 50 de ani.
"Cel mai important lucru pentru care rămân eu în istorie este că am făcut calcule pe are le-am publicat cu doi colegi, un neamţ şi un român, în anul 1980, prin care am prezis, din punct de vedere teoretic, că există noi tipuri de dezintegrare nucleară, intermediare între dezintegrarea alfa şi fisiunea spontană. Am publicat în 1980 într-o revistă rusească, tradusă şi în engleză. La patru ani, nişte englezi au făcut primul experiment în care au dovedit că un anumit izotop al radiului emite C14 şi s-au făcut vreo alte 26 de experimente reuşite, cel mai greu pe care l-au determinat fiind Siliciu34. Au demonstrat că aceste fenomene radioactive există de când e lumea, independent de voinţa noastră, sunt naturale. Ca aplicaţii practice, deocamdată, nu, deşi când Faraday a descoperit inducţia electromagnetică şi-a zis că probabil nu va folosi la nimic. E important pentru înţelegerea fenomenului. Ceea ce este cea mai mare cinste care ni s-a făcut nouă - Aurel Săndulescu, Dorin Poenaru, Walter Greiner - e că am fost trecuţi în Enciclopedia Britannica, pentru că am arătat că trebuie să existe aşa ceva. Dintre români, sunt doar patru oameni de ştiinţă; Paulescu, pentru insulină, Henri Coandă pentru efectul Coandă şi noi doi, Săndulescu şi cu mine", a declarat, pentru AGERPRES, Dorin Poenaru.
Scriitorul D.R. Popescu a povestit cum a intrat la facultatea de medicină pentru că era foarte bun la... limba română - "am dat examen din opt materii, dintre care două erau limba română şi limba rusă" - după trei ani de medicină fiind însă angajat la Revista Steaua.
"Am debutat în Crişana, împreună cu un duşman de-al meu, în acelaşi număr, şi duşmanul acela care şi azi mi-e duşman se numeşte Mircea Bradu. Ce să vă mai spun? Colegul meu de bancă ştie de încercările mele de poezie. Am scris o poezie pe care colegul meu de bancă - era o poezie de dragoste - a trimis-o iubitei sale. Dar care m-a refuzat," a adăugat şi colegul.
"Ah, Săndulescu al dumitale, a revenit scriitorul. Când am fost propus să intru în Academie membru corespondent, s-a ridicat un tovarăş academician, Săndulescu, împotriva mea. Şi a spus: Cum de intră în academie Popescu Dumitru - Dumnezeu? (membru al CPEx al PCR, n.r.). S-a ridicat un altul şi a spus: Nu, nu e Dumnezeu", a spus DR Popescu, în amuzamentul general.
Reputatul scriitor s-a "lăudat" apoi cu premiul Ion Creangă pe care l-a primit anul trecut, la Piatra Neamţ, chiar la prima decernare. Cu ocazia asta, spunea el, l-a recitit pe Creangă pe care îl ştia "încă de când era analfabet", datorită părinţilor, dar pe care, după ce a devenit foarte cult, nu l-a mai citit. Inspirat de un personaj fabulos, a scris piesa "Ivan Turbincă şi iapa troiană", despre tragedia morţii.
"Moartea nu are nicio vină. În piesă, se duc la Dumnezeu şi îi cer, în cele din urmă, să dea drumul Morţii, să fie lumea fericită. Fiindcă fără moarte nu ar exista nici istorie, nici mitologie, nici sensibilitate, nici religie. Aşa că e bine să fie moartea, fiindcă fără ea nu am avea istorie", a afirmat DR Popescu, aplaudat de colegi, readus însă, repede, de Ioan Cohut la "lucruri mai serioase".
Foştii colegi gojdişti, însoţiţi majoritatea de soţiile lor, şi-au consemnat apoi gândurile în "Cartea de Aur" a şcolii în amintirea acestei întâlniri.
Este singura promoţie a liceului care şi-a sărbătorit şase decenii şi jumătate de la absolvire, respectând întocmai graficul de parcurs al întâlnirilor post-liceale: la 10 ani, la 20 de ani, apoi din cinci în cinci ani, până la a 11-a întâlnire, din acest an. Ei şi-au programat să se întâlnească, în mod excepţional, anul viitor, când Colegiul Gojdu va aniversa, prin programe speciale, un centenar de existenţă. AGERPRES/(A-autor Eugenia Paşca, editor: Karina Olteanu, editor online: Irina Giurgiu)
