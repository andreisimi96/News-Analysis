O expoziţie fotografică numită "Valurile Art-Nouveau" a fost vernisată sâmbătă seara, în Piaţa Unirii din Oradea, cu imagini ale unor palate Art Nouveau din mai multe oraşe dunărene.
Expoziţia prezintă, în 30 de panouri, lucrări ale unor arhitecţi de seamă ai curentului Art Nouveau din oraşele Viena, Budapesta, Timişoara, Oradea, Constanţa, Tg. Mureş, Szeged, Subotica, Ljubljana, Zagreb, Sofia.
"Ceea ce vedeţi aici este un florilegiu al clădirilor Art Nouveau din ţările scăldate de apele Dunării pentru a vedea cât de divers, cât de frumos şi excepţional este acest patrimoniu Art Nouveau. Vedeţi linii curbe, flori, elemente din natură fabuloase alături de elemente geometrice minimaliste şi epurate. De ce? Pentru că pe lângă acest Art Nouveau pe care îl avem în Oradea, există şi un stil geometric, Secession, declanşat în Europa de arhitectul Otto Wagner pe care îl sărbătorim alături de Odon Lehner în acest an", a spus criticul de artă Ramona Novicov.
Sâmbătă după amiază, Ramona Novicov a fost ghidul sutelor de orădeni care au dorit să viziteze în interior o serie de clădiri de patrimoniu din centrul istoric, printre care şi unele care nu sunt în general deschise publicului larg, precum Palatul Episcopal, Palatul Moszkovits sau Palatul Vulturul Negru.
"Azi am avut nevoie şi de trup şi de suflet să onorăm prezenţa dvs extraordinar de generoasă. Nu ne-am putut închipui că arhitectura orădeană poate trezi atâta interes, dragoste şi căldură din partea dvs", a mărturisit criticul de artă, cu ocazia vernisajului foto.
Programul serii a fost continuat de ansamblul de suflători al Filarmonicii de Stat din Oradea care a susţinut un concert de muzică clasică, cu repertoriu de la începutul secolului XX şi cu o proiecţie video de sunet, culoare şi lumini, pe faţada Palatului Vulturul Negru, unul dintre exemplele de arhitectură nouă Art Nouveau.
Foto: (c) Eugenia Paşca / AGERPRES
Filmuleţul de cinci minute despre palat este realizat de studioul Mindscape, care a câştigat recent marele premiu la Festivalul Luminii "Spotlight" de la Bucureşti.
"Videomapping-ul palatulului s-a realizat pe baza cărţii regretatului istoric Rodica Hârcă. Decoraţiunile palatului au prins viaţă în secvenţele video, astfel încât orădenii pot vedea, în mişcare, vulturii, cocoşii, florile, albinele. Clădirea veche de pe amplasamentul actual este şi ea evocată, tocmai pentru a arăta ce a fost şi ce au gândit proprietarii atunci când au vrut să aducă moda din Milano la Oradea", a declarat Angela Lupşea, directorul Fundaţiei pentru Protejarea Monumentelor Istorice din Bihor.
Orădenii sărbătoresc timp de două zile, sâmbătă şi duminică, Ziua mondială Art Nouveau - 10 iunie, prin tururi ghidate, în limba română şi maghiară, concerte simfonice şi proiecţii video.
Expoziţia foto Valurile Art Nouveau este vernisată simultan de Ziua mondială Art Nouveau în opt oraşe din ţări dunărene.
Oradea este singurul oraş din România ce face parte din Reţeaua Europeană a Oraşelor Art Nouveau.
Primăria Oradea derulează, în perioada ianuarie 2017- iunie 2019, un amplu proiect internaţional privind protecţia şi promovarea sustenabilă a moştenirii culturale Art Nouveau în regiunea Dunării, proiect finanţat în cadrul Programului de Cooperare Transnaţională Dunărea cu suma totală de 1,6 milioane de euro, din care 320.000 de euro au revenit Oradiei, ca lider de proiect. AGERPRES / (A - autor: Eugenia Paşca, editor: Marius Frăţilă, editor online: Adrian Dădârlat)
