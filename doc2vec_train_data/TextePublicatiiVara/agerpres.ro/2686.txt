Actriţa franceză Isabelle Huppert a lăudat, sâmbătă, Festivalul Internaţional de Teatru de la Sibiu (FITS), unde a primit o stea pe Aleea Celebrităţilor, alături de Peter Sellars, Hideki Noda, Ioan Holender, Mikhail Baryshnikov şi Wajdi Mouwad.
După primirea distincţiei, Isabelle Huppert a spus că este onorată să fie la FITS.
Isabelle Huppert, care a început 2017 cu un premiu Cesar, un Glob de Aur, o nominalizare la Oscar şi un premiu Moliere onorific, a încheiat anul în aceeaşi notă, la Roma, unde a primit Premiul European pentru Teatru.
Actriţa franceză este vedeta care marchează ultimele două zile ale FITS.
Isabelle Huppert a jucat în peste 100 de filme şi în numeroase producţii. A câştigat multiple premii pentru cea mai bună actriţă: la Festivalul de film de la Cannes pentru Violette Noziere şi Pianista, la Festivalul Internaţional de Film de la Moscova pentru Madame Bovary, la Festivalul de Film de la Veneţia pentru 'Une affaire de femmes' şi 'La Ceremonie', care i-a adus şi Premiul Cesar.
Isabelle Huppert va dialoga duminică, de la ora 12,00, la Filarmonica de Stat, cu regizorul Cristian Mungiu, premiat şi el la Cannes. AGERPRES/(A - autor: Isabela Paulescu, editor: Mirela Bărbulescu, editor online: Daniela Juncu)
