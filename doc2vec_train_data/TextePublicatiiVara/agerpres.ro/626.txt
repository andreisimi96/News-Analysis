Incendiul izbucnit joi pe strada Ion Floruţă din Capitală a fost localizat şi în prezent se lucrează pentru îndepărtarea învelitorii acoperişului fiecărui corp de clădire, au precizat oficiali ai ISU Bucureşti - Ilfov.
Nu au fost depistate victime.
Joi după-amiază, un ansamblu de locuinţe şi anexe lipite - cel puţin patru - au fost afectate de incendiul de pe strada Ion Floruţă din Capitală, flăcările manifestându-se la acoperişul clădirilor.
Pentru stingerea focului, pompierii au realizat un dispozitiv de intervenţie de la înălţime cu autoscară, iar în interior cu linie de furtun.
La faţa locului s-a acţionat pentru stingerea incendiului de pe două străzi paralele.
De asemenea, s-a acţionat şi pentru protejarea caselor din vecinătate.
Alimentarea cu apă s-a realizat din autospecialele din dispozitiv şi din reţeaua stradală de hidranţi în limita capacităţii acestora, a precizat ISUBIF. Pompierii au solicitat sprijin şi de la Apa Nova pentru suplimentarea de presiune pe reţeaua de hidranţi. AGERPRES/(AS - autor: Mihaela Tudorache, editor: Andreea Rotaru, editor online: Irina Giurgiu)
