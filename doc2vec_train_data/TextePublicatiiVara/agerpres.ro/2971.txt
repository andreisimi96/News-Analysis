Ministrul Transporturilor, Lucian Şova, a declarat luni la Prefectura Braşov referitor la refacerea podului de cale ferată de la Budila, dărâmat de ape în timpul inundaţiilor, că este o lucrare de mare anvergură şi nu se poate spune că soluţia feroviară va putea fi una "imediată", fiind stabilite o serie de măsuri privind generarea unei soluţii rutiere.
''Facem evaluările corespunzătoare. Trebuie să avem în vedere că este o lucrare de mare anvergură, nu putem spune că soluţia pe calea ferată va putea fi o soluţie imediată. Am vorbit cu domnul prefect şi am stabilit o serie de măsuri privind generarea unei soluţii rutiere. Vom debloca licenţe pentru operatorii interesaţi de efectuarea curselor pentru navetişti. Sigur, va trebui cu fonduri guvernamentale să susţinem o eventuală compensare la transportul rutier. Cu privire la refacerea acestei structuri de cale ferată, i-am spus şi doamnei prim-ministru că va trebui să facem un calcul foarte serios economic şi social. De asemenea, să vedem dacă soluţia mai scumpă şi mai durabilă va fi cea care va fi sau vom genera o soluţie pe transportul rutier'', a afirmat Şova.
El a subliniat că începând de anul viitor, când licenţele de transport judeţean vor fi alocate de consiliile judeţene, prin aplicarea Regulamentului 1370, acolo unde rutele nu au suport comercial corespunzător vor putea fi alocate subvenţii de la comunitatea locală.
''Am în vedere, tratez cu maximă responsabilitate acest aspect, deşi, la momentul întâmplării evenimentului, această linie nu mai făcea parte din gestiunea curentă a Companiei CFR SA. Totuşi, împreună cu doamna prim-ministru, împreună cu tot Guvernul, manifestăm responsabilitate cu privire la toate comunităţile, fie că sunt mari, fie că sunt mici'', a punctat ministrul Transporturilor.
Podul de cale ferată peste Tărlung, pe care circulau trenuri ale unei companii private între Braşov şi Întorsura Buzăului, s-a prăbuşit sâmbătă în apele râului.
Prim-ministrul Viorica Dăncilă, ministrul Afacerilor Interne, Carmen Dan, ministrul Agriculturii, Petre Daea, şi ministrul Transporturilor, Lucian Şova, au participat luni seara la o întâlnire cu autorităţile locale din judeţul Braşov, la sediul Prefecturii, după ce, în timpul zilei, au vizitat zonele afectate de inundaţii din judeţele Buzău, Bacău şi Covasna.
În judeţul Braşov, echipa guvernamentală nu a mai ajuns în localitatea Comăna, unde podul peste râul Olt, afectat de inundaţiile din luna martie, a fost luat cu totul de ape în cursul zilei de duminică, fiind afectate aproximativ 5.000 de persoane, care trebuie să ocolească 40 de km pentru a ajunge în localităţile care sunt în componenţa comunei Comăna.
AGERPRES/(A-autor: Jana Pintili, editor: Antonia Niţă, editor online: Simona Aruştei)
