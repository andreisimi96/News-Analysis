România va continua procesul de modernizare a cadrului legal al Uniunii Europene privind protecţia datelor, iniţiat de Regulamentul General privind Protecţia Datelor Personale (GDPR), a afirmat ministrul Comunicaţiilor şi Societăţii Informaţionale, Bogdan Cojocaru, la întrunirea Consiliului TTE - componenta Telecomunicaţii, Societate Informaţională şi Servicii Poştale, organizată în Luxemburg.
"ePrivacy este elementul cheie al întregului proces de digitalizare a economiei europene, care urmăreşte să ofere consumatorilor încredere şi securitate pe piaţa unică digitală. România apreciază şi se alătură eforturilor de a continua procesul de modernizare a cadrului legal al Uniunii Europene privind protecţia datelor, iniţiat de RGPD - Regulamentul General privind Protecţia Datelor Personale. Este important ca noul cadru juridic să aibă în vedere evoluţiile semnificative din domeniul tehnologiei şi economiei, iniţiate încă din 2002, când actuala directivă ePrivacy a fost adoptată. De asemenea, este esenţial ca noul cadru legal să reflecte principiile Uniunii Europene privind confidenţialitatea datelor: privacy by default şi privacy by design', a susţinut ministrul român al Comunicaţiilor.
Potrivit unui comunicat al ministerului de resort, în cadrul reuniunii, propunerea Preşedinţiei Bulgare referitoare la Actul privind securitatea cibernetică a fost aprobată de membrii Consiliului. De asemenea, au avut loc dezbateri şi prezentări cu privire la propunerile de directive ce au ca subiect respectarea vieţii private şi protecţia datelor cu caracter personal, dar şi privind reutilizarea informaţiilor din sectorul public.
Totodată, la secţiunea "Puncte Diverse", Preşedinţia bulgară a informat Consiliul TTE cu privire la evoluţia dosarelor legislative curente, Codul Comunicaţiilor Electronice şi Propunerea de regulament privind libera circulaţie a datelor.
La evenimentul desfăşurat în data de 8 iunie, în Luxemburg, România a fost reprezentată de ministrul Comunicaţiilor şi Societăţii Informaţionale, Petru Bogdan Cojocaru, şi de secretarul de stat, Maria Manuela Catrina. AGERPRES/(AS - autor: Daniel Badea, editor: Oana Tilică, editor online: Anda Badea)
