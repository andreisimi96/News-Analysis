Ministerul Afacerilor Externe (MAE) informează că, în urma finalizării tuturor procedurilor specifice, trupurile neînsufleţite ale celor nouă cetăţeni români decedaţi în urma accidentului rutier produs în Ungaria, la data de 22 mai, au fost repatriate în cursul zilei de sâmbătă.
Acţiunea de repatriere a fost coordonată de Celula de criză a MAE, care şi-a continuat neîntrerupt activitatea de la data producerii accidentului până la repatrierea trupurilor neînsufleţite, arată un comunicat al ministerului transmis duminică AGERPRES.
Cheltuielile aferente au fost suportate de Ministerul Afacerilor Externe din Fondul special de urgenţă aflat la dispoziţia ministerului.
"Ministerul Afacerilor Externe transmite şi pe această cale sincere condoleanţe familiilor îndoliate", arată sursa citată.
AGERPRES/(AS - autor: Oana Ghiţă, editor: Karina Olteanu, editor online: Simona Aruştei)
