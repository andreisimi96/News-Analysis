Filosoful american Michael J. Sandel a fost distins miercuri cu Premiul Prinţesa de Asturias pentru Ştiinţe Sociale 2018, la care optau în total 34 de aspiranţi de 16 naţionalităţi diferite, relatează EFE.
Michael J. Sandel (Minneapolis, 1953) este profesor de filosofie politică la Universitatea Harvard, unde a predat timp de decenii cursul 'Justice', la care s-au înscris peste o mie de studenţi şi care a devenit materia cu cel mai mare număr de elevi din istoria universităţii.
Filosof şi politolog, Sandel, este un star al intelectualităţii americane, o vedetă internaţională care se bucură de o popularitate demnă de cea a unui monstru sacru al muzicii rock. Revista China Newsweek îl consideră pe Sandel unul dintre cei mai influenţi intelectuali străini, în timp ce revista Observer îl trece în rândul celor mai proeminenţi moralişti contemporani.
Anul trecut, premiul pentru Ştiinţe Sociale a fost acordat cercetătoarei britanice Karen Armstrong, expertă în istoria comparată a religiilor, fiind considerată un reper internaţional în studiul comparativ al islamului, iudaismului şi creştinismului.
Premiul pentru Ştiinţe Sociale decernat miercuri este al cincilea dintre cele opt acordate în fiecare an de Fundaţia Prinţesa de Asturias, care anul acesta a ajuns la cea de-a 38-a ediţie.
Ceremonia de înmânare a premiilor Prinţesa de Asturias va avea lor în octombrie la Oviedo, într-o gală solemnă prezidată de regii Spaniei. Premiile Prinţesa de Asturias sunt atribuite anual unor personalităţi din domenii foarte diverse: arte, cooperare internaţională, ştiinţe sociale, comunicare, sporturi, cercetare ştiinţifică şi litere.AGERPRES/(AS - editor: Mihaela Nicolaescu, editor: Mariana Ionescu, editor online: Anda Badea)
