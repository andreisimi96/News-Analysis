Mijlocaşul croat Luka Modric i-a spus lui Neymar, la schimbul de tricouri după meciul amical de fotbal Brazilia - Croaţia (2-0), că îl aşteaptă să vină la campioana Europei, Real Madrid, relatează Reuters.
Neymar (PSG) a strălucit la prima sa reapariţie după o lungă absenţă, în meciul amical disputat duminică pe stadionul Anfield din Liverpool. Brazilianul a fost surprins de camerele video în timp ce făcea schimb de tricou cu Modric, care i-a spus în glumă: ''Te aşteptăm, nu?''.
Anul trecut, Neymar a fost transferat de PSG de la Barcelona pentru suma record de 222 milioane euro.
Ziarul Marca relata luna trecută că tatăl şi impresarul jucătorului ar fi anunţat PSG că Neymar vrea să plece imediat din Ligue 1.
La primul său sezon la Paris, Neymar a disputat 30 meciuri, a marcat 28 de goluri şi a dat 16 pase de gol în toate competiţiile. Brazilianul s-a accidentat însă pe 25 februarie la gleznă şi a suferit o operaţie care l-a scos pe termen lung din activitate. AGERPRES/(autor: Teodor Ciobanu, editor: Mihai Ţenea, editor online: Anda Badea)
