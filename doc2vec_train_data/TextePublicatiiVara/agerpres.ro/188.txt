Spectacole de teatru, ateliere de creaţie, trupe de dans şi muzicieni stradali vor putea fi văzuţi în week-end la cea de-a patra ediţie a evenimentului "La pas pe Calea Victoriei", informează un comunicat al Primăriei Capitalei transmis luni AGERPRES.
Pe segmentul pietonal încadrat între Strada George Enescu şi Piaţa Victoriei, vizitatorii se vor întâlni cu animatori şi mascote celebre, păpuşi uriaşe, arlechini cu baloane de săpun, clovni cu baloane modelate, animatori pe picioroange, caricaturişti, mimi, magicieni şi un studio foto profesional.
Grupurile de copii Fabrica de Folclor, Bravissimo, Alina Sorescu şi Piticii lu' Soreasca, Allegretto, trupele de dans TheMob, KidsSquad şi muzicienii stradali vor performa la diverse instrumente - chitara, vioara, saxofonul, fluierul, violoncelul, contrabasul, pianul, tobele, naiul, clarinetul şi trompeta - pe parcursul evenimentului.
Cei mici vor putea participa la ateliere de creaţie - atelierul de puzzle, atelierul modelaj în plastelină, atelierul de decorare planşe cu praf de marmură, picturi pe faţă, atelierul de tobe, atelierul muzical, sau jocurile stradale: "Şotron", "Elasticul", "X şi O", "Şarpele", "Geologic" (bowling modern) şi "Ţintar Scrach".
De asemenea, cei prezenţi vor putea urmări spectacole de teatru - "Pinguinii Melomani" - susţinut de Teatrul "Ion Creangă", "Cenuşăreasa", "Frumoasa din Pădurea Adormită" -, dar şi un spectacol de comedie, oferit de trupa de improvizaţie "Improvisneyland".
Trecătorii vor fi întâmpinaţi pe traseul de aproximativ un kilometru cu tonete cu produse handmade, accesorii şi bijuterii din porţelan, sticlă, ceramică glazurată, argint, perle, accesorii din materiale tradiţionale şi cu motive populare, mici decoraţiuni, produse naturale de îngrijire, produse pentru copii dar şi diverse delicii culinare.
Pe perioada evenimentului, Muzeul Municipiului Bucureşti - Casa "Filipescu - Cesianu" şi Muzeul Naţional "George Enescu" îşi vor prelungi programul, până la ora 22,00, respectiv 20,00.
"La pas pe Calea Victoriei" este un eveniment organizat de Primăria Capitalei, prin Creart. AGERPRES/(AS - autor: Petronius Craiu, editor: Cristina Tatu, editor online: Ada Vîlceanu)
