Ministrul Justiţiei, Tudorel Toader, consideră că, în ceea ce priveşte echilibrul puterilor în stat, există "o tentaţie" a fiecăreia de "a se extinde", drept dovadă stau conflictele de natură constituţională cu care a fost sesizată CCR, adăugând că este necesară o discuţie "riguroasă" cu privire la declaraţiile unor politicieni la adresa justiţiei.
"Este o problemă foarte importantă care trebuie dezbătută şi pregătită în prealabil. Astăzi s-a suplimentat ordinea de zi fără să fi primit materialele în prealabil pe baza cărora să ne putem exprima. Eu, probabil aţi văzut, am opinat că sunt cele două probleme cele mai importante de pe ordinea de zi, dar adăugate pe lista suplimentară şi ele trebuie analizate, dezbătute riguros, cu argumente, contra argumente. (...) Aici, problema este de fond. Este, până la urmă, o problemă de delimitare a puterilor statului. Trebuie să vedem şi într-o parte şi în alta, dacă discutăm despre echilibrul celor trei puteri, să nu discutăm numai dintr-o anumită perspectivă, să discutăm dacă nu cumva din fiecare - şi asta este o realitate - există o tentaţie a puterii, indiscutabilă, de a se extinde. Uitaţi-vă la conflictele juridice de natură constituţională cu care a fost sesizată Curtea. De fiecare dată, o putere a sesizat, a reclamat că cealaltă, celelalte puteri au intrat în zona ei de competenţă", a răspuns Tudorel Toader, la ieşirea de la CSM, întrebat cum vede recentele declaraţii ale liderului PSD, Liviu Dragnea, la adresa procurorilor DIICOT şi dacă este îngrijorat de poziţiile unor politicieni.
Legat de afirmaţiile politicienilor la adresa Justiţiei, Toader a subliniat că este nevoie de o discuţie riguroasă la nivelul CSM pe această temă.
"Prin urmare, am propus CSM. Mă bucur că s-a votat şi s-a aprobat ca să se distribuie materialele cum este necesar, ca să avem un timp de reflecţie, un timp în care să notăm şi să venim cu contraargumente. Am primit deja materialele. Mă aştept ca într-un termen relativ scurt să se convoace o şedinţă de CSM, să discutăm riguros, aplicat, dacă şi cine a greşit", a susţinut Toader la finalul şedinţei de joi a CSM. AGERPRES/(AS - autor: Mădălina Cochinescu Verman, editor: Florin Marin, editor online: Irina Giurgiu)
