Cinci persoane, între care se află şi o femeie gravidă, au fost rănite miercuri într-un accident de circulaţie care a avut loc pe DN 66 Haţeg-Petroşani, în afara localităţii Pui, după ce şoferul unei autoutilitare a intrat parţial pe contrasens şi s-a tamponat cu un autoturism care circula regulamentar.
"În urma accidentului a rezultat rănirea celor doi conducători auto, de 52 şi 59 de ani, a doi bărbaţi în vârstă de 34 şi 47 de ani, pasageri în autoutilitară, şi a unei tinere de 28 de ani, pasageră în autoturism. În cauză a fost deschis un dosar de cercetare penală", a declarat purtătorul de cuvânt al Inspectoratului de Poliţie Judeţean (IPJ) Hunedoara, Bogdan Niţu.
La faţa locului au intervenit trei ambulanţe, toţi răniţii fiind transportaţi la Spitalul de Urgenţă din Petroşani.
Din primele investigaţii, femeia gravidă a suferit mai multe traumatisme, fără ca sarcina să fie afectată, medicii luând decizia să fie transferată cu un elicopter la un spital din Timişoara, a informat purtătorul de cuvânt al Serviciului Judeţean de Ambulanţă Hunedoara, dr. Călin Dumitrescu.
Celelalte patru persoane au fost diagnosticate cu diverse traumatisme la mâini, picioare şi torace. AGERPRES/(AS - autor: Sorin Blada, editor: Oana Popescu, editor online: Ada Vîlceanu)
