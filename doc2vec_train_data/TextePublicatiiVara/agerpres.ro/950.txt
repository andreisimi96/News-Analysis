Cunoscuta soprană Mariana Nicolescu, iniţiatoarea Concursului Internaţional de Canto Hariclea Darclée de la Brăila, şi istoricul şi criticul de artă Radu Varia au primit titlul de Doctor Honoris Causa al Academiei de Arte din Chişinău, se arată într-un comunicat de presă remis luni de Fundaţia Darclée.
"În prezenţa membrilor Senatului, a unor personalităţi de prim plan ale lumii academice şi artistice, printre care Iurie Matei, Aurelian Dănilă sau Mihai Munteanu, a eroului românilor Alexandru Leşco, mai emoţionat decât întreaga asistenţă, şi a studenţilor, doamna Victoria Melnic, rectorul Academiei de Arte, a conferit titlul de Doctor Honoris Causa marii soprane Mariana Nicolesco, intrată deja în legendă, şi istoricului de artă Radu Varia, personalitate marcantă a artei şi culturii româneşti şi universale", precizează sursa citată.
Conform acesteia, în răspunsul său la "Laudatio in Honorem Mariana Nicolesco", din cadrul conferinţei intitulate "Sărbătorim Centenarul Marii Uniri prin Arta Sacră a Cântului", cunoscuta soprană a spus: "Am străbătut cu infinită emoţie peisajul mioritic al dealurilor şi colinelor moldave pe care, în numele neamului şi al creştinătăţii, l-au apărat eroic străbunii noştri, şi m-am regăsit, fericită ca într-o minunată familie, aici, la Chişinău, celebrând cu o bucurie împărtăşită gloria artei sacre a cântului, arta care ne uneşte şi ne apropie de Creator mai mult decât oricare artă".
În cuvântarea intitulată "Constantin Brâncuşi, artistul care a schimbat destinul sculpturii universale", istoricul şi criticul de artă Radu Varia a afirmat la rândul său: "Este vital pentru un neam ca al nostru, bântuit de vicisitudinile istoriei, să-şi adune azi mai mult ca oricând forţele şi elanurile pentru a oferi noilor generaţii conştiinţa sevelor şi splendorilor cărora le datorăm supravieţuirea noastră, şi cărora trebuie cu toţii să le fim închinători. Cazul lui Constantin Brâncuşi, în acest sens, este exemplar şi unic". AGERPRES/(AS - autor: Ecaterina Ignat, editor:Diana Dumitru, editor online: Ada Vîlceanu)
