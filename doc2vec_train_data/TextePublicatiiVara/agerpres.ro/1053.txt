Atacurile coaliţiei conduse anul trecut de Statele Unite împotriva Statului Islamic (SI) în oraşul sirian Raqqa ar fi încălcat legislaţia internaţională punând în pericol vieţile civililor, a declarat marţi organizaţia pentru apărarea drepturilor omului Amnesty International, informează Reuters.
În timpul campaniei sale de recucerire a capitalei de facto a grupării în Siria, coaliţia nu a ţinut cont suficient de civili şi nu a luat măsuri de precauţie necesare pentru a minimiza impactul asupra lor, a afirmat Amnesty într-un raport.
ONG-ul a documentat cazurile a patru familii ale căror experienţe afirmă că au fost reprezentative, aducând "dovezi că mai multe atacuri ale coaliţiei care au ucis şi rănit civili au încălcat legislaţia umanitară internaţională".
Coaliţia a răspuns la acuzaţiile anterioare că a provocat victime civile declarând că a fost atentă să le evite şi investigând toate informaţiile potrivit cărora a provocat victime în rândul civililor.
Campania de capturare a oraşului Raqqa a fost organizată în perioada iunie-octombrie anul trecut de Forţele Democratice Siriene (FDS), o alianţă de miliţii kurde şi arabe susţinute de avioane de război ale coaliţiei şi trupe speciale.
Reporterii Reuters în Raqqa în timpul şi după campanie au declarat că loviturile aeriene şi luptele au provocat distrugeri masive în întregul oraş, transformând în moloz cartiere întregi.
Gruparea jihadistă Statul Islamist a folosit odată oraşul ca centru administrativ al califatului său autoproclamat, de unde planifica atacurile adepţilor săi din întreaga lume.
În timpul bătăliei pentru Raqqa, combatanţii SI au îngreunat ofensiva coaliţiei şi evitarea uciderii de civili operând printre ei şi folosindu-i ca scuturi umane, a declarat Amnesty.
Amnesty a cerut coaliţiei şi statelor membre să recunoască amploarea devastărilor, să facă publice informaţiile necesare pentru o investigaţie independentă şi să plătească reparaţii victimelor. AGERPRES/(AS - autor: Sorin Calciu, editor: Gabriela Ionescu, editor online: Anda Badea)
