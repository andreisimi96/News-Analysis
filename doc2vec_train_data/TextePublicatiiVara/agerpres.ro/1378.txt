Aproape 30 de filme din programul celei de-a 17-a ediţii a Festivalului Internaţional de Film Transilvania vor fi prezentate, de miercuri până duminică, la Cinema Elvire Popesco din Bucureşti.
Potrivit unui comunicat transmis AGERPRES, în cadrul Retrospectivei TIFF, la Bucureşti vor putea fi vizionate filmul care a câştigat Trofeul Transilvania - "Moştenitoarele / Las heredaras", în regia lui Marcelo Martinessi, pelicula distinsă cu Premiul Juriului Francofon - "Rugăciunea / La priere" (regia Cedric Kahn), precum şi toate cele şapte filme incluse în "Close-up Ingmar Bergman", unul dintre highlight-urile ediţiei de la Cluj.
În cadrul retrospectivei "Close-up Ingmar Bergman", cinefilii vor putea urmări peliculele "Persona", "A şaptea pecete", "Fanny şi Alexander", "Fragii sălbatici", "Sonata de toamnă", precum şi "O vară cu Monika" şi "Sarabanda", ultimul film regizat de Bergman înainte de retragerea lui din cinema.
"Foxtrot", multi-premiatul şi controversatul film care a deschis TIFF 2018, va fi proiectat şi la Bucureşti în prima zi a retrospectivei.
Din secţiunea tematică a ediţiei, "A fi sau a nu fi politic corect?", ajunge la Bucureşti cel mai nou film al regizorului Hafsteinn Gunnar Sigurosson, "Copacul vrajbei noastre / Under the Tree", o tragicomedie construită în jurul unui copac mare şi frumos din curtea unei familii, care face umbră fix pe locul de bronzat al vecinilor. Alt film prezentat în aceeaşi secţiune este şi "Vacanţa / Holiday" (regia Isabella Eklof), producţia catalogată de publicaţia "The Hollywood Reporter" drept "un debut excepţional" şi în cadrul căreia peisajele idilice ale Bodrumului şi scenele explicite de brutalitate şi umilinţe sexuale se întrepătrund într-o manieră şocantă.
La Bucureşti va rula şi "Dovlatov", cel mai nou film al lui Alexey German Jr., filmul premiat cu două trofee la Berlin - Ursul de argint pentru contribuţie artistică şi Premiul Berliner Morgenpost Reader's Jury. În program se regăseşte şi "Nesupunere / Disobedience", cel mai nou film al regizorului Sebastian Lelio, una dintre prezenţele obişnuite în cadrul TIFF, recent premiat cu un Oscar pentru cel mai bun film străin ("O femeie fantastică").
Programul retrospectivei de la Bucureşti mai cuprinde "Insula câinilor / Isle of Dogs", în regia lui Wes Anderson, "Viaţa văzută de Agfa", capodopera regretatului cineast israelian Assi Dayan, şi "De-ar veni odată duminică!", ultimul film al regizorului Francois Truffaut cu Fanny Ardant, diva cinematografiei franceze, distinsă anul acesta cu Trofeul Transilvania pentru întreaga carieră, în rolul principal.
Din programul EducaTIFF, dedicat elevilor, pot fi văzute "Desculţ / Barefoot" (regia Jan Sverak) şi surpriza ediţiei, "Străjerii / The Sentries" - o producţie românească proiectată în premieră mondială anul acesta la TIFF.
"Charleston" în regia lui Andrei Creţulescu, povestea dulce-amară a unui triunghi amoros neobişnuit, şi "Fluorescent / Hard Paint", regia Filipe Matzembacher, Marcio Reolon, premiat cu Teddy Award la Berlinală, închid retrospectiva TIFF de la Bucureşti. AGERPRES/(AS - autor: Petronius Craiu, editor: Florin Marin, editor online: Ada Vîlceanu)
