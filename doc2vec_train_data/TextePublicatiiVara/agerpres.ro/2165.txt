Înalta Curte de Casaţie şi Justiţie (ÎCCJ) a admis o cerere de sesizare a Curţii Constituţionale a României (CCR) cu o excepţie ridicată de fostul preşedinte al Federaţiei Române de Box Rudel Obreja în dosarul "Gala Bute".
Potrivit deciziei instanţei, judecătorii au sesizat CCR cu excepţia de neconstituţionalitate a dispoziţiilor art. 172, alin. 9, 10 şi 12 din Codul de procedură penală.
Art. 172 din Codul de procedură penală se referă la efectuarea expertizei: "(9) Când există pericol de dispariţie a unor mijloace de probă sau de schimbare a unor situaţii de fapt ori este necesară lămurirea urgentă a unor fapte sau împrejurări ale cauzei, organul de urmărire penală poate dispune prin ordonanţă efectuarea unei constatări; 10) Constatarea este efectuată de către un specialist care funcţionează în cadrul organelor judiciare sau din afara acestora; (12) După finalizarea raportului de constatare, când organul judiciar apreciază că este necesară opinia unui expert sau când concluziile raportului de constatare sunt contestate, se dispune efectuarea unei expertize".
Pe 5 iunie, Rudel Obreja a fost condamnat definitiv la 5 ani închisoare cu executare în dosarul "Gala Bute". În plus, el a fost obligat să plătească în solidar cu partea responsabilă civilmente, SC Euro Box Promotion SRL (fostă SC Europlus Computers SRL), către Ministerul Finanţelor, prin ANAF, suma de 737.507 lei cu titlu de despăgubiri civile. Totodată, i se confiscă suma de 3.000.000 lei.
În acelaşi dosar, fostul ministru Elena Udrea a primit 6 ani de închisoare cu executare.
Potrivit DNA, Udrea a coordonat un sistem prin care persoanele cele mai apropiate ei, şi anume Lungu, Topoliceanu, Nastasia şi Breazu, au primit, cu ştiinţa sa, sume de bani de la reprezentanţii unor societăţi comerciale pentru a le garanta plata la timp a lucrărilor finanţate de ministerul pe care îl conducea.
Anchetatorii spun că sumele obţinute au intrat fie nemijlocit în patrimoniul Elenei Udrea (în numerar ori prin plata unor bunuri şi servicii), fie în patrimoniul unor persoane indicate de aceasta (Organizaţia Bucureşti a PDL şi Rudel Obreja). AGERPRES/(AS - autor: Eusebi Manolache, editor: Claudia Stănescu, editor online: Ada Vîlceanu)
