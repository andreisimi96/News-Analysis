Directorul Festivalului de la Edinburgh, Fergus Linehan, este prezent, sâmbătă şi duminică, la Sibiu, în cadrul Festivalului Internaţional de Teatru ce se încheie pe 17 iunie, a declarat preşedintele FITS, Constantin Chiriac, în cadrul unei conferinţe de presă.
Fergus Linehan este prezent la Sibiu pentru a vedea un spectacol de Silviu Purcărete şi montarea piesei cehoviene "Trei surori" de către o echipă de artişti de la Teatrul din Novosibirsk.
"Pentru mâine dimineaţă avem o surpriză - în ultimul moment m-a sunat directorul Festivalului de la Edinburgh care vine astăzi special la Sibiu să vadă 'Trei surori' (montare a Novosibirsk State Academic Drama Theatre 'Red Torch' - n.r.) şi 'Povestea prinţesei deocheate' (în regia lui Silviu Purcărete - n.r.). Stă numai seara asta, iar mâine de dimineaţă îl veţi avea aici, la o conferinţă de presă specială", a precizat Constantin Chiriac.
El a menţionat că aproximativ 127.000 de spectatori din ţară şi din străinătate au participat, vineri, la spectacolele din prima zi a Festivalului Internaţional de Teatru de la Sibiu.
Festivalul de la Edinburgh are loc anul acesta între 3 şi 27 august şi este unul dintre cele mai importante evenimente din lume dedicate artelor spectacolului. AGERPRES/(A, AS - autor: Oana Ghiţă, editor: Andreea Rotaru, editor online: Anda Badea)
Sursa foto: FITS / Facebook
