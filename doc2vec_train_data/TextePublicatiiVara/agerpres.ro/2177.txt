Festivalul Internaţional ''Cerbul de Aur'' se va desfăşura în perioada 29 august - 2 septembrie, în Piaţa Sfatului din Braşov, după o întrerupere de nouă ani, manifestarea fiind înscrisă pe lista evenimentelor finanţate de Guvern prin Ministerul Culturii şi dedicate Centenarului Marii Uniri.
''Anul 2018 este unul aniversat şi pentru Festivalul Cerbul de Aur, care împlineşte 50 de ani de la organizarea primei ediţii în 1968, la Teatrul Dramatic, sub numele de Festivalul Internaţional de Muzică Uşoară 'Braşov-România', iar 'Cerbul' a fost atunci doar trofeul. Organizatorul principal al festivalului este TVR, în timp ce municipiul Braşov şi Consiliul Judeţean Braşov vor fi co-organizatori şi vor suporta o parte din cheltuielile de organizare'', potrivit raportului de specialitate la proiectul de hotărâre al Consiliului Local Braşov, privind aprobarea participării municipiului Braşov în calitate de co-organizator al evenimentului "Cerbul de Aur", transmis AGERPRES.
Festivalul Internaţional ''Cerbul de Aur'' va începe pe 29 august cu o gală aniversară românească, la care vor participa premianţii şi trupele de la ediţiile anterioare ale evenimentului. Show-ul va fi completat cu imagini din arhiva TVR de la ediţiile precedente ale manifestării. Următoarele două seri vor fi dedicate concursului propriu-zis. În afara concurenţilor vor fi şi o serie de invitaţi care vor susţine mini-recitaluri. Seara a patra va fi cea de gală, în care vor fi premiaţi câştigătorii ediţiei 2018 a Festivalului Internaţional "Cerbul de Aur". Seara va fi încheiată de recitalul celei mai importante vedete invitate, al cărei nume nu este dezvăluit până ce TVR va finaliza negocierile pentru contract.
Manifestarea se va încheia pe 2 august cu Gala Centenară, care va păstra tema tradiţională a muzicii folclorice, însă va fi o reinterpretare a acesteia, într-o manieră modernă, conform sursei menţionate.
Printre artiştii străini care au urcat de-a lungul anilor pe scena Festivalului Internaţional ''Cerbul de Aur'', organizatorii îi amintesc pe Diana Ross, Amalia Rodrigues, Julio Iglesias, Sheryl Crow, Tom Jones, Vaya con Dios, Coolio, Christina Aguilera, Kenny Rogers, Ricky Martin, Kelly Family, Patricia Kaas. Până acum au avut loc 17 ediţii, festivalul fiind întrerup şi reluat de mai multe ori de-a lungul anilor. Ultima ediţie a avut loc în 2009. AGERPRES/(AS - autor: Jana Pintili, editor: Nona Jalbă, editor online: Andreea Lăzăroiu)
