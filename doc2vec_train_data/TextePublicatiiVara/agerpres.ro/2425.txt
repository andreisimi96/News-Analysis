Selecţionerul naţionalei masculine de handbal a României, spaniolul Xavier Pascual Fuertes, a încheiat pe cale amiabilă colaborarea cu Federaţia Română de Handbal, miercuri, după barajul cu Macedonia, pentru calificarea la Campionatul Mondial din 2019, potrivit paginii de Facebook a FRH.
"Mulţumesc tuturor, pentru ca m-au făcut uneori să mă simt român. Din păcate noul contract cu Barcelona nu îmi mai permite să continui pe ambele fronturi. Este o despărţire foarte dificilă pentru mine", a precizat Xavier Pascual, după meciul cu Macedonia de la Cluj-Napoca.
"Vreau să îi mulţumesc pentru tot ce a făcut în aceşti doi ani şi în acelaşi timp să îi spun că lucrurile pe care le lasă în urmă sunt foarte valoroase şi vom ţine cont de ele în viitorul apropiat", a declarat preşedintele FRH, Alexandru Dedu.
Tehnicianul iberic a precizat că a luat de mai mult timp decizia de a nu continua la naţionala României: ''De acum câteva luni am luat decizia de a renunţa la echipa naţională din diferite motive, dar cel mai important, la reînnoirea contractului cu echipa de club, FC Barcelona a pus condiţia să renunţ la această dublă funcţie, antrenor de club şi selecţioner. Această condiţie putea fi impusă de către club încă de la început şi aş dori înainte de toate să mulţumesc clubului pentru că mi-a permis să preiau Echipa Naţionala a României. Această decizie a fost cunoscută doar de cei foarte apropiaţi mie, asta pentru a nu afecta buna desfăşurare a activitaţii echipei, sau cel puţin aceasta a fost intenţia mea''.
''Vreau să mulţumesc tuturor acelor pe care-i consider prietenii mei români: antrenori, conducători, arbitri, cei care lucrează la Federaţia Română de Handbal, care m-au ajutat enorm în această perioadă, cu care uneori m-am certat, exprimându-mi nemulţumirea. Vouă vă cer scuze, pentru că ştiţi că uneori sunt impulsiv în astfel de momente. Sper că nu v-am dezamagit şi să ştiţi de acum înainte, casa mea este şi casa voastră'', a mai spus Xavi Pascual.
Pascual a mulţumit şi fanilor pentru sprijin şi a subliniat că aceştia l-au făcut să se simtă român: ''M-aţi făcut să mă simt român la fel ca toţi ceilalţi şi să îndrăgesc această ţara, care acum, dacă-mi permiteţi, o consider şi ţara mea''.
''Când am preluat aceasta echipă naţională multă lume nu a înţeles, dar pentru mine era o provocare şi în tot acest timp am avut multe de învăţat. Ca peste tot, am întâlnit lucruri bune şi mai puţin bune, însă va pot spune un singur lucru, cele pozitive depăşesc de departe cele mai puţin bune. Mulţumesc pentru încrederea acordată, atât preşedintelui Alexandru Dedu, cât şi Consiliului de Administraţie al Federaţiei Române de Handbal'', a mai spus fostul selecţioner al echipei României.
''Un loc aparte în sufletul meu îl au Jjucătorii, pentru care am doar cuvinte de laudă, deoarece sacrificiul şi dăruirea lor au fost maxime atunci când au venit la lotul naţional, de acest lucru nu se poate îndoi nimeni vreodată. Vă mulţumesc din suflet şi aşa cum v-am mai spus: 'aveţi încredere şi aripile vă vor creşte'. A fost o onoare pentru mine să lucrez cu voi'', a conchis Xavier Pascual.
Xavier Pascual Fuertes a semnat pe 6 iunie 2016 un contract pe patru ani cu FRH, cu obiectivul final de a califica naţionala masculină la Jocurile Olimpice din 2020.
Naţionala României a ratat calificarea la Campionatul Mondial de handbal masculin din 2019, miercuri, deşi a învins formaţia Macedoniei cu scorul de 26-25 (12-11), în Sala Horia Demian din Cluj-Napoca, în manşa secundă a barajului.
Tricolorii au obţinut doar o victorie de palmares, având în vedere că în tur Macedonia a câştigat cu 32-24.AGERPRES (AS-editor: Mihai Ţenea, editor online: Daniela Juncu)
