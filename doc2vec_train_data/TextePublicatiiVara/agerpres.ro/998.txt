Preotul Mihai Ionuţ Ursac, despre care se presupune că ar fi apărut pe o înregistrare video în timp ce întreţinea raporturi sexuale cu fostul episcop al Huşilor Corneliu Bârlădeanul, a fost audiat luni la Tribunalul Vaslui.
Acesta a fost adus cu mandat în faţa instanţei, după ce a refuzat să se prezinte, deşi fusese citat ca martor, la termenul anterior al procesului, în care trei preoţi sunt acuzaţi de şantaj.
Ursac a contestat autenticitatea filmării, susţinând că va sluji în continuare.
Apărătoarea unuia dintre preoţii acuzaţi de şantaj, Oana Iovu, a declarat că, în ciuda vehemenţei cu care care fostul episcop şi preotul Ionuţ Ursac contestă filmarea, aceasta este reală.
"A fost audiat martorul, care a spus că nu există înregistrări cu el, pentru că nu are cum să existe. Când am întrebat detalii, nu s-a referit la niciun detaliu concret, nu-şi mai aminteşte, nu mai reţine, totul este undeva în ceaţă. O să vedem cum vom demonta apărările făcute de partea vătămată, care din punctul meu de vedere nu sunt apărări reale şantajului. Nu există niciun şantaj, este doar dorinţa lui (a fostului episcop de Huşi - n.r.) de a dispărea nişte imagini care sunt reale", a declarat Oana Iovu.
În iunie 2017, Corneliu Bârlădeanul, pe atunci episcop al Huşilor, a reclamat la DNA că este şantajat de trei preoţi care i-ar fi cerut bani sau funcţii pentru a nu face publică o înregistrare în care prelatul ar apărea în timp ce ar întreţine raporturi sexuale cu o persoană despre care se crede că era un elev de la Seminarul Teologic Huşi, actualmente preot într-o parohie din judeţul Vaslui.
Jitaru Sebastian Cristi, preot arhimandrit la Catedrala Episcopală Huşi, Damian Gheorghe, preot de caritate la Spitalul Judeţean Vaslui, şi Bumbu Răzvan Mihail, preot paroh la Parohia Văleni, au fost reţinuţi pe data de 15 iunie, fiind acuzaţi de şantaj. Ulterior, aceştia au fost plasaţi în arest la domiciliu şi eliberaţi sub control judiciar.
Episcopia Huşilor a decis ca preoţii acuzaţi de şantaj să nu mai aibă dreptul de a sluji până la finalizarea în instanţă a cazului iar, la scurt timp, Mitropolia Moldovei i-a solicitat şi episcopului acuzat că ar fi întreţinut relaţii homosexuale să nu mai slujească Sfânta Liturghie şi celelalte slujbe bisericeşti, până când Sfântul Sinod al Bisericii Ortodoxe Române urma să ia o decizie cu privire la situaţia prelatului.
După ce reprezentanţii Patriarhiei Române au anunţat că episcopul de Huşi, Corneliu Bârlădeanul, ar putea fi exclus din rândul clerului Bisericii Ortodoxe Române, acesta s-a retras din funcţie iar la începutul lunii octombrie 2017, Sinodul Bisericii Ortodoxe Române a desemnat un nou episcop de Huşi.
Fostul episcop al Huşilor se află momentan la Mănăstirea Văratec. Dosarul de şantaj în care acesta este implicat se judecă la Tribunalul Vaslui, magistraţii hotărând ca procesul să fie unul secret, pe motiv că vizează viaţa intimă a persoanei.
Corneliu Onilă (numele de mirean al fostului episcop) mai este implicat într-un dosar penal, el fiind acuzat de comiterea infracţiunii de act sexual cu un minor. AGERPRES /(AS, A - autor: Loredana Ciobanu, editor: Antonia Niţă, editor online: Ada Vîlceanu)
