Preşedintele american Donald Trump le-a cerut marţi, la începutul summitului din Singapore, liderului nord-coreean Kim Jong Un şi altor oficiali nord-coreeni să vizioneze un videoclip de patru minute realizat înainte de reuniune, cu cei doi lideri în rolurile principale, relatează Reuters.
Trump a afirmat că Kim şi alţi membri ai delegaţiei nord-coreene s-au strâns în jurul unui iPad pentru a viziona înregistrarea video, ce părea să aibă mai mult aerul unei pelicule de la Hollywood decât un limbaj diplomatic.
''Cred că i-a plăcut'', a spus Trump, referindu-se la Kim Jong Un.
Oficiali ai Casei Albe au pus înregistrarea video şi la dispoziţia reporterilor adunaţi pentru a participa la conferinţa de presă a lui Trump.
În videoclip, realizat în limba coreeană şi engleză, se puteau vedea imagini cu Trump şi Kim zâmbind. La un moment dat, un montaj video arată copii şi fabrici auto, sugerând un viitor prosper pentru Coreea de Nord dacă acesta ar fi de acord să renunţe la arsenalul său nuclear. Pentru a ilustra această idee, rachetele balistice sunt prezentate zburând înapoi şi intrând în buncărele lor de lansare.
''Trecutul nu trebuie să fie viitorul'', afirmă un narator în timp ce sunt prezentate imagini cu zona demilitarizată care separă cele două Corei de la sfârşitul războiului din 1953.
''O nouă lume poate începe astăzi'', continuă naratorul, în timp ce o secvenţă animată sugerează cum ar putea arăta Coreea de Nord dacă ar fi la fel de luminată noaptea precum Coreea de Sud.
Uneori, clipul pare să i se adreseze direct lui Kim, sugerând că ar putea face o alegere care ar putea deschide Coreea de Nord unor noi investiţii şi ar putea juca un rol principal alături de Trump într-un moment din istorie.
''În rolurile principale preşedintele Donald Trump şi liderul Kim Jong Un, într-o întâlnire care poate schimba istoria. Un moment, o alegere'', mai spune naratorul în videoclipul produs de Destiny Pictures, o companie cu sediul în Los Angeles. AGERPRES/(AS - autor: Mihaela Moise, editor: Mariana Ionescu, editor online: Gabriela Badea)
