Universitatea Dunărea de Jos din Galaţi şi Institutul de Cercetare Dezvoltare de Ştiinţe Biologice din Bucureşti au organizat conferinţa de lansare a proiectului "Strategie şi acţiuni pentru pregătirea participării naţionale la Proiectul 'Danubius-RI, Dans'", se arată într-un comunicat transmis luni de instituţia gălăţeană.
Potrivit sursei citate, proiectul strategic "Danubius-RI" urmăreşte crearea unei infrastructuri de cercetare pan-europene distribuite în vederea studiului avansat şi gestiunii sustenabile a sistemelor fluviu-mare din Europa şi din lume. Componentele româneşti ale proiectului "Danubius-RI" care vor fi create sunt Centrul de Coordonare Generală (HUB) de la Murighiol, laboratorul natural reprezentat de Delta Dunării, denumit Supersite-ul Delta Dunării şi Centrul de Date şi vor contribui la deschiderea comunităţii locale către comunitatea ştiinţifică europeană.
Universitatea Dunărea de Jos este responsabilă, în cadrul acestui proiect, cu realizarea documentaţiei necesare depunerii aplicaţiei pentru obţinerea fondurilor europene pentru construirea Centrului de Date, respectiv studiul de fezabilitate şi proiectul tehnic de execuţie.
Instituţia gălăţeană va contribui la definirea necesităţilor şi funcţionalităţii componentelor naţionale ale Danubius-RI; va elabora documentaţia necesară editării notei conceptuale a Centrului de Date; va asigura documentarea privind structura şi conţinutul Centrului de Date în contextul experienţei similare la nivel naţional şi internaţional; va elabora documentaţia necesară construirii Centrului de Date prin definirea necesităţilor şi dimensionarea acestuia, elaborarea planurilor detaliate necesare pentru construirea lui, identificarea/obţinerea avizelor, acordurilor necesare şi întocmirea caietelor de sarcini.
"Universitatea Dunărea de Jos răspunde şi de atingerea rezultatelor propuse pentru Centrul de Date. Ea va realiza proiectul integrat de dotare cu elemente de stocare şi echipamente de prelucrare a datelor în funcţie de necesarul definit pe parcursul implementării proiectului Danubius-RI, dar şi cuplarea Centrului de Date cu reţelele existente în vederea eficientizării transferului de date la nivel naţional şi internaţional", se mai spune în comunicat.
Proiectul "Danubius-RI" a fost admis în anul 2016 pe foaia de parcurs a Forumului Strategic European pentru Infrastructuri de Cercetare şi beneficiază de un proiect european, finanţat prin programul Horizon 2020, "Danubius-RI Preparatory Phase" destinat definitivării documentelor legale pentru constituirea unui Consorţiu European pentru Infrastructuri de Cercetare. Documentele care vor fi elaborate în cadrul proiectului "Dans" vor servi la definirea aplicaţiei de proiect major pentru susţinerea financiară europeană a componentelor româneşti Danubius-RI. AGERPRES/(AS - autor: Dan Paic, editor: Nona Jalbă, editor online: Anda Badea)
