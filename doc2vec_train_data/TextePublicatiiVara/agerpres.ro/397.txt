Simone Veil, o supravieţuitoare a Holocaustului, figură eminentă a reconcilierii europene şi a luptei pentru drepturile femeilor, are începând de marţi o piaţă şi o staţie de metrou din Paris care îi poartă numele, cu o lună înainte ca rămăşiţele ei pământeşti să fie transferate în Pantheon, un veritabil "templu" republican în care sunt înhumate marile personalităţi ale culturii şi societăţii franceze, informează AFP.
Plăcuţele cu numele ei au fost dezvelite marţi dimineaţă în Piaţa Europe şi în staţia de metrou omonimă din Paris, ambele fiind redenumite "Europe - Simone Veil".
Ceremonia a marcat şi un omagiu special adus lui Simone Veil, care a murit pe 30 iunie 2017 la vârsta de 89 de ani.
"Alegerea acestei pieţe din inima cartierului Europe ne pare un fapt de o evidenţă reală", a declarat Jeanne d'Hauteserre, primarul celui de-al optulea arondisment din Paris, aparţinând formaţiunii politice de dreapta LR, reamintind că Simone Veil, o supravieţuitoare a lagărului de concentrare nazist de la Auschwitz a militat "pentru a apăra Europa cu toate puterile ei, deoarece, pentru ea, acesta era singurul mijloc pentru a trăi în pace".
În 1979, Simone Veil a devenit primul preşedinte al Parlamentului European ales prin vot universal. Realeasă în 1984 şi 1989, ea a lucrat pentru această instituţie europeană până în 1993.
"Pentru aceste omagii aduse mamei mele şi familiei Veil, vă mulţumesc", a declarat fiul ei cel mare, avocatul Jean Veil.
Jeanne d'Hauteserre a profitat de acest omagiu public pentru a sublinia faptul că "Simone Veil se alătură astfel unei liste deloc numeroase de femei ale căror nume au fost date unor staţii de metrou".
Simone Veil a devenit a patra femeie al cărei nume apare pe lista staţiilor de metrou pariziene, în rândul cărora se află şi Marie Curie. Simone Veil este doar a doua femeie care nu împarte acest titlu cu un bărbat.
Simone Veil, fost ministru al Sănătăţii, s-a ilustrat mai ales apărând o lege care a dezincriminat avortul în Franţa, adoptată în 1975.
Cenuşa ei şi cea a soţului ei vor fi transferate în Pantheon pe 1 iulie, la un an de la decesul său. Simone Veil va deveni astfel a cincea femeie înhumată în Pantheonul din Paris, o celebră necropolă laică dedicată marilor personalităţi ale Franţei. AGERPRES/(AS - autor: Florin Bădescu, editor online: Simona Aruştei)
Sursa foto:  www.lepoint.fr
