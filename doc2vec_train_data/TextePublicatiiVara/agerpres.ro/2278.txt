Spectacolul "Improvizaţie la Alma" de Eugene Ionesco, examen de licenţă UNATC, care a fost laureat la Gala Absolvenţilor 2017, va putea fi văzut, într-o primă reprezentaţie, miercuri, de la ora 19,00, la Sala Mică a Teatrului Naţional din Bucureşti, informează un comunicat al instituţiei de cultură transmis AGERPRES.
Din distribuţia spectacolului fac parte Vlad Nicolici/Eduard Burghelea (Ionesco), Mircea Băluţă (Bartholomeus I), Adrian Piciorea (Bartholomeus II), Kostas Mincu (Bartholomeus III), Cosmina Olariu (Marie). Regia este semnată de Andreea Ciocîrlan, iar scenografia aparţine Florentinei Burcea.
"Departe de a fi o discuţie pretenţioasă despre filosofie şi teatru, este o parabolă încă actuală despre societatea care nu te vrea altfel, ci te vrea spălat pe creier, te vrea să gândeşti şi să trăieşti după cum îţi dictează ea. Iar de cele mai multe ori, societatea învinge. Ăsta e coşmarul lumii în care trăim şi ăsta a fost şi coşmarul lui Eugene Ionesco. Spectacolul vrea să fie un semnal de alarmă, tras pentru noi toţi (indiferent că suntem artişti sau corporatişti), care trebuie să ne întrebăm dacă am încetat vreodată să mai spunem adevărul nostru şi de ce am început să-l propovăduim pe al altora", spune regizoarea Andreea Ciocîrlan, citată în comunicat. AGERPRES/(AS - autor: Petronius Craiu, editor: Claudia Stănescu, editor online: Ada Vîlceanu)
