Cristiano Ronaldo, căpitanul selecţionatei Portugaliei, campioana en titre a Europei la fotbal, a îndeplinit marţi visul a doi copii bolnavi din ţara sa, pe care i-a întâlnit în cadrul unei iniţiative a Fundaţiei Make-a-Wish, informează agenţia EFE.
Copiii, Joao şi Francisca, au vizitat Centru de fotbal al naţionalei lusitane de la Oeiras, în apropiere de Lisabona, unde naţionala lusitană se pregăteşte pentru participarea la Cupa Mondială din Rusia, a anunţat Federaţia portugheză într-un comunicat.
"Întâlnirea dintre căpitanul selecţionatei naţionale şi cei doi copii s-a produs după antrenamentul echipei şi a fost un moment plin de emoţie şi fericire", a explicat federaţia.
Cristiano Ronaldo s-a alăturat luni lotului reprezentativei Portugaliei, după o săptămână de vacanţă, în urma câştigării Ligii Campionilor cu clubul său, Real Madrid.
La CM 2018, Portugalia face parte din Grupa B, alături de Spania, Maroc şi Iran.
AGERPRES (autor: Mihai Dragomir, editor: Mihai Ţenea, editor online: Anda Badea)
