Secretarul de stat al SUA, Mike Pompeo, a anunţat marţi crearea unei 'task force', din care fac parte reprezentanţi ai mai multor departamente, pentru coordonarea răspunsului la 'incidentele de sănătate' suferite de diplomaţi americani în Cuba şi, mai recent, în China, transmite AFP.
Ambasada SUA în China a emis la sfârşitul lunii mai o alertă sanitară după ce un funcţionar american, care acuzase zgomote 'anormale', a suferit un traumatism cerebral.
Potrivit lui Mike Pompeo, există similarităţi puternice între acest caz şi misterioasele atacuri care au afectat, între sfârşitul lui 2016 şi vara lui 2017, 24 de diplomaţi americani aflaţi la post la Havana. Acestea au fost descrise uneori ca 'atacuri acustice', dar nici cauza, nici eventualii autori nu au fost identificaţi.
Misiunea 'task force', creată la 23 mai, este să 'identifice şi să trateze personalul şi membrii de familie afectaţi, să ancheteze, să diminueze riscurile', să exercite prevenţie şi să coordoneze eforturile diplomatice, a explicat secretarul de stat într-un comunicat.
Din această echipă mai fac parte reprezentanţi ai departamentelor Sănătăţii, Comerţului, Apărării şi Energiei.
Mike Pompeo a aminitit că diplomaţii afectaţi au fost diagnosticaţi cu simptome 'similare celor constatate după o comoţie sau un traumatism cerebral uşor'. Simptomele semnalate includ dureri de cap, ameţeli, acufene, tulburări cognitive sau de vedere, pierderi de auz, existând şi cazuri de insomnie şi epuizare, a precizat secretarul de stat.
Incidentele din Cuba au dus la o răcire suplimentară a relaţiilor între Washington şi Havana, americani reproşându-le cubanezilor că nu au garantat securitatea diplomaţilor lor. Beijingul, la rândul său, a insistat că situaţia diplomatului american din China a fost un caz izolat, cerând să nu fie politizat. AGERPRES/(AS - autor: Irina Cristea, editor: Gabriela Ionescu, editor online: Anda Badea)
