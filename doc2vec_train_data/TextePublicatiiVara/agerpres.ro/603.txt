Patru persoane au fost rănite joi, într-un accident pe linia de tramvai de pe strada Constantin Istrati, sensul dinspre strada Veseliei spre Şoseaua Viilor, au anunţat oficiali ai Brigăzii Rutiere a Capitalei.
"Vatmanul tramvaiului care a tamponat tramvaiul din faţă a fost rănit şi alţi trei pasageri. Trei persoane au fost rănite uşor şi o alta mai grav, dar este în stare conştientă", au precizat pentru AGERPRES oficialii citaţi.
Circulaţia tramvaielor în zonă este afectată.
Cauza probabilă a accidentului este nepăstrarea distanţei de mers între tramvaie. AGERPRES/(AS - autor: Mihaela Tudorache, editor: Andreea Rotaru, editor online: Ada Vîlceanu)
