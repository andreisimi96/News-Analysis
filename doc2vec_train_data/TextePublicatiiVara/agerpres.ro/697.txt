Pentagonul i-a recomandat joi preşedintelui Bashar al-Assad să nu utilizeze forţa împotriva combatanţilor arabo-kurzi susţinuţi de SUA, Forţele democratice siriene (FDS), pentru a recupera zonele aflate sub controlul lor în nord-estul ţării, relatează AFP.
"Orice parte implicată în Siria trebuie să înţeleagă că a ataca forţele armate ale SUA sau ale partenerilor noştri de coaliţie ar fi o politică foarte proastă", a declarat un responsabil al statului major american, generalul Kenneth McKenzie, în cursul unui briefing de presă.
Într-un interviu acordat canalului de televiziune Russia Today, difuzat joi, Bashar al-Assad a declarat că "singura problemă rămasă astăzi în Siria este Forţele democratice siriene".
"Avem două opţiuni pentru a rezolva această problemă: am deschis mai întâi calea pentru negocieri, întrucât majoritatea membrilor (FDS) sunt sirieni. Dacă asta nu funcţionează, ne vom elibera teritoriile cu forţa. Nu avem altă variantă", a subliniat el.
Susţinuţi de coaliţia anti-jihadistă condusă de SUA, FDS, o alianţă compusă din combatanţi kurzi şi arabi, au jucat un rol crucial în lupta împotriva grupării Statului Islamic (SI) pe care au alungat-o din mai multe regiuni din Siria, printre care şi fieful său Raqqa, şi cu care continuă să se lupte în provincia orientală Deir Ezzor. FDS controlează teritorii importante în nordul şi nord-estul Siriei, bogat în petrol.
SUA consideră FDS trupe partenere în cadrul coaliţiei al cărei obiectiv este distrugerea "califatului" grupării Statul Islamic şi eliminarea ultimilor combatanţi care încă îi rezistă.
Washingtonul a doborât anul trecut un avion al armatei siriene care îi viza pe combatanţii FDS la Tabqa, în regiunea Deir Ezzor, notează AFP.AGERPRES/(AS - editor: Florin Ştefan, editor online: Daniela Juncu)
