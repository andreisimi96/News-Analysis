Marele istoric şi om politic Nicolae Iorga a fost omagiat, miercuri, la Botoşani, cu prilejul împlinirii a 147 de ani de la naşterea sa, prin mai multe acţiuni culturale organizate de Muzeul Judeţean Botoşani, în colaborare cu Fundaţia Culturală "Nicolae Iorga" Botoşani.
Numeroşi oameni de cultură, printre care şi academicianul Alexandru Zub, au participat, în Sala Polivalentă a Muzeului de Istorie, la simpozionul "Nicolae Iorga - un artizan al Marii Uniri" şi la vernisajul expoziţiei de numismatică "Centenarul Marii Uniri", semnată de Mihai Corneci.
"Nicolae Iorga este unul dintre cei mai importanţi români dintre românii care s-au născut şi au trăit vreodată pe acest pământ. Este omul care a descoperit Istoria României, pe care a făcut-o cunoscută românilor şi întregii lumi. Este omul care a făcut din Botoşani un oraş deosebit prin faptul că el s-a născut aici", a declarat istoricul Gheorghe Median.
De asemenea, la Casa Memorială Nicolae Iorga a avut loc o depunere de flori la bustul istoricului şi un program artistic susţinut de Corul Liceului Teoretic "Nicolae Iorga" Botoşani, dirijat de profesorul Laurenţiu Palade.
Tot la Casa Memorială Nicolae Iorga a avut loc un colocviu intitulat "Nicolae Iorga şi casa copilăriei", dar şi audiţiile conferinţelor radiofonice susţinute de Iorga.
"Nicolae Iorga este personalitatea care a marcat întreaga epocă a sa. Pentru Marea Unire, a fost atât de important încât şi contemporanii săi îl numeau apostol al neamului. Noi, botoşănenii, suntem cu atât mai obligaţi să îi cinstim memoria, să îi facem cunoscută viaţa şi activitatea în primul rând prin Casa Memorială, care poate fi vizitată oricând", a afirmat muzeograful George Arhip de la casa Memorială Nicolae Iorga.
Pe tot parcursul zilei de miercuri, accesul la Casa Memorială "Nicolae Iorga" a fost gratuit. AGERPRES/ (A- autor: Cristian Lupaşcu, editor: Diana Dumitru, editor online: Irina Giurgiu)
