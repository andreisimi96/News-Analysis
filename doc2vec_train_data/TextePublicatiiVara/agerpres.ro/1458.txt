Comisarul european pentru educaţie, cultură, tineret şi sport, Tibor Navracsics, a declarat, miercuri, la un dialog cu cetăţenii, la Bucureşti, că îşi percepe postul ca fiind "probabil, cel mai politic" din Comisia Europeană, deoarece trebuie să creeze consens pentru demersurile în domeniile de care este responsabil.
"Îmi percep postul ca fiind, probabil, cel mai politic post din Comisia Europeană, pentru că este uşor să fii un comisar care are doar prerogative şi puteri să pedepsească state membre... Dar, ce fac eu este să creez coaliţii pe fiecare problemă. Este foarte greu, dar este o meserie frumoasă. Trebuie să conving miniştrii să progreseze în aceeaşi direcţie", a explicat Navracsics.
El a vorbit despre cele mai recente realizări în mandatul său.
"Am dublat bugetul pentru Programul Erasmus, am crescut semnificativ (bugetul - n.r.) pentru Europa Creativă, tocmai lansăm iniţiativa 'DiscoverEU'. (...) Toate aceste lucruri s-au întâmplat prin consensul a 28 de ţări membre, a 28 de miniştri, iar eu am format acele comisii. E greu, uneori, dar este frumos dacă obţii un consens. Îmi place", a punctat comisarul european.
Întrebat cum răspunde faptului că unele ţări, inclusiv România, sunt peste pragul maxim de abandon şcolar în educaţia timpurie, Navracsics a spus: "Răspundem cu frustrare. Nu putem face altceva".
"Dar România nu este singură, sunt alte ţări care au rezultate mai slabe anii aceştia, iar acestea sunt nişte evoluţii care nasc frustrări. În timp ce rezultatele privind mediul universitar sunt mai bune, există abandon şcolar în educaţia timpurie şi asta ne duce la programele ce abordează situaţia persoanelor rome, pentru că mulţi din cei ce abandonează educaţia timpurie vin, în mod covârşitor, din acest segment", a punctat el.
Potrivit acestuia, "există o corelare puternică între marginalizarea socială şi slabele rezultate şcolare". El a vorbit şi despre discriminarea din şcoli, punctând că, în prezent, în vestul Europei, discriminarea se îndreaptă, în general, împotriva migranţilor şi refugiaţilor, iar în est împotriva romilor.
"Există o tendinţă de discriminare în interiorul sistemelor de educaţie", a spus comisarul european, care a amintit că, pe această temă, au fost demarate proceduri de infringement împotriva Cehiei, Slovaciei, Ungariei, iar România şi Bulgaria sunt atent supravegheate.
"Nu am găsit încă formula potrivită pentru a aborda problema", a indicat el, punctând că "nu doar educaţia formală poate ajuta", ci şi sportul şi cultura, care ar duce la depăşirea barierelor lingvistice. AGERPRES/(A - autor: Oana Ghiţă, editor: Claudia Stănescu, editor online: Ada Vîlceanu)
