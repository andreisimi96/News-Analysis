Căpitanul naţionalei de fotbal a Elveţiei, fundaşul Stephan Lichtsteiner, 34 de ani, va părăsi echipa Juventus Torino pentru a se alătura celor de la Arsenal Londra.
Lichtsteiner, care va purta banderola de căpitan şi la Cupa Mondială 2018 din Rusia, este primul jucător adus pe Emirates de la sosirea noului antrenor, Unai Emery (ex-PSG), care l-a înlocuit pe Arsene Wenger.
Elveţianul a ajuns la Juventus în 2011 şi a câştigat şapte titluri consecutive în Serie A.
''Pentru mine este un moment deosebit, după Juventus să joc la Arsenal. Avem ca obiectiv să evoluăm în Liga Campionilor, deoarece un club ca Arsenal trebuie să joace în această competiţie, dacă ne uităm la ce componenţi are echipa, la stadionul pe care dispută meciurile'', a spus fundaşul din Ţara Cantoanelor.
''Stephan vine cu experienţa sa enormă şi va fi un lider al echipei. Este un jucător de valoare, cu atitudine pozitivă. Ne va ajuta să progresăm pe teren şi în afara sa'', a spus Unai Emery. AGERPRES/(autor: Adrian Drăguţ, editor: Mircea Lazaroniu, editor online: Irina Giurgiu)
