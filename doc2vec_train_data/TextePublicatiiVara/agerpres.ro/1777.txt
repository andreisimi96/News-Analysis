Atacantul Mircea Axente, care în sezonul recent încheiat a evoluat pentru FC Botoşani, a semnat un contract cu Dinamo Bucureşti valabil pentru următoarele două stagiuni competiţionale, a anunţat conducerea clubului prin intermediul site-ului oficial al grupării.
Axente a mai îmbrăcat tricoul alb-roşu în sezonul 2012-2013, când a marcat 4 goluri în 14 meciuri pentru Dinamo în Liga 1. El se va alătura lotului dinamovist la reunirea programată de antrenorul principal Florin Bratu pe 14 iunie, în cantonamentul de la Săftica.
Mircea Axente a marcat 5 goluri în 19 meciuri pentru FC Botoşani, în Liga 1 şi în Cupa României. Atacantul a evoluat în cariera sa la CFR Timişoara, Poli Timişoara, FCM Reşiţa, CS Buftea, Gloria Buzău, Oţelul Galaţi, FC Dinamo Bucureşti, FC Viitorul, Ermis Aradippou (Cipru), ASA Tg. Mureş, Maccabi Netanya (Israel), Gaz Metan Mediaş, Al-Faisaly (Arabia Saudită) şi FC Botoşani.
Palmaresul său cuprinde trei trofee, Supercupa României cu Dinamo în 2012 şi cu ASA Tg. Mureş în 2015, când a marcat unicul gol al meciului cu FCSB, precum şi Supercupa Ciprului în 2014, cu Ermis Aradippou.
Dinamo le-a mai prelungit contractele altor doi jucători, portarul panamez Jaime Penedo şi fundaşul grec Georgios Katsikas.
AGERPRES (AS/autor: Mihai Ţenea, editor: Teodor Ciobanu, editor online: Anda Badea)
