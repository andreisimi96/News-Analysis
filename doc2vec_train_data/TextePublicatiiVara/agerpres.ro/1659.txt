Trimisul special al AGERPRES, Florentina Peia, transmite: Preşedintele Klaus Iohannis a discutat, joi, cu omologul său polonez, Andrzej Duda, despre summitul Iniţiativei celor Trei Mări care va fi organizat în septembrie la Bucureşti.
"Ambiţia mea şi a echipei mele este ca acest summit să aducă rezultate palpabile, să intrăm pe proiecte palpabile", a afirmat Klaus Iohannis, în conferinţa comună cu Andrzej Duda.
Şeful statului l-a informat pe omologul polonez în legătură cu stadiul pregătirilor summitului de la Bucureşti. El a indicat că se doreşte ca acest format că fie şi unul de tip economic.
"Dorim să implicăm efectiv investitorii într-un format de tip economic. Aceste lucruri vor genera o nouă dinamică", a spus Iohannis.
Şeful statului a subliniat relaţia extraordinar de bună cu Polonia. (editor: Mihai Simionescu, editor online: Ada Vîlceanu)
