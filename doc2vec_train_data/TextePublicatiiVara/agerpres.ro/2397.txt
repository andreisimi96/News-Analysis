Guvernul a adoptat, în şedinţa de miercuri, un proiect de lege privind regimul finanţărilor nerambursabile din fonduri publice alocate pentru activităţi non-profit de interes general, a anunţat purtătorul de cuvânt al Executivului, Nelu Barbu.
"Promovează reglementări mai clare şi coerente referitoare la acest sistem al finanţărilor nerambursabile. Este necesară înlocuirea legislaţiei actuale, pentru că (...), de când există legea - mă refer la Legea 350/2005 -, au apărut alte modificări legislative care nu mai erau în concordanţă. (...) Prin noul proiect de lege ne propunem să creştem beneficiile şi utilitatea socială a fondurilor alocate pentru activităţi non-profit de interes general de către autorităţile publice'', a declarat Nelu Barbu, la Palatul Victoria.
El a precizat că evaluarea proiectelor finanţate se va realiza în sistem competitiv, prin procedura selecţiei publice.
"Se reglementează detaliat etapele şi fazele derulării selecţiei publice de proiecte, care se succed cronologic, precum şi criteriile de calificare referitoare la capacitatea economică şi financiară şi la capacitatea tehnică şi profesională a solicitanţilor la aceste finanţări nerambursabile", a spus Nelu Barbu.
Potrivit purtătorului de cuvânt al Executivului, acordarea acestor finanţări nerambursabile se face în limita creditelor de angajament şi a creditelor bugetare alocate în bugetele autorităţilor publice finanţatoare.
"Contribuţia din partea beneficiarului va fi redusă de la 10%, cât este în prezent, la 5% din valoarea totală a finanţării. În acest fel, proiectul susţine implicarea beneficiarului în aceeaşi măsură cu responsabilizarea acestuia", a arătat Nelu Barbu.
Totodată, el a precizat că proiectul de lege va fi transmis spre dezbatere şi adoptare Parlamentului. AGERPRES/(A - autor: Mădălina Cerban, editor: Georgiana Tănăsescu, editor online: Anda Badea)
