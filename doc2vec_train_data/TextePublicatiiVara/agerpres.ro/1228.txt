Ministerul american al Justiţiei şi-a făcut publică intenţia de a înainta apel împotriva unei decizii federale conform căreia Donald Trump nu poate să-şi blocheze detractorii pe Twitter, informează marţi AFP.
Apelul, înregistrat luni la un tribunal din New York, face referinţă la decizia judecătoarei new-york-eze Naomi Reice Buchwal, datată la 23 mai. Această magistrată a estimat că Donald Trump nu are dreptul să-şi împiedice criticii de a se abona la contul său personal de Twitter @realDonaldTrump, urmărit de 52,5 milioane de alte conturi.
Posibilitatea de a reacţiona la frecventele postări pe Twitter ale lui Donald Trump, comentându-le, se înscrie în exerciţiul libertăţii de exprimare, protejată de primul amendament al Constituţiei, a dat asigurări Buchwal în verdictul său.
Acest dosar a urmat unei plângeri depuse de Knight Institute, organizaţie de apărare a libertăţii de exprimare de pe lângă Universitatea Columbia, în numele a şapte persoane 'blocate' de Trump. Blocarea îi împiedica să vadă postările aproape zilnice pe Twitter ale lui Trump şi să răspundă direct.
În urma verdictului din 23 mai, aceşti şapte reclamanţi au fost 'deblocaţi' de Casa Albă, a anunţat avocatul lor, Jameel Jaffer.
Unul dintre ei este Philip Cohen, profesor de sociologie în statul Maryland, care a fost blocat în iunie 2017, la 15 minute după ce a reacţionat la o postare pe Twitter a preşedintelui, publicând o fotografie cu Trump barată de cuvintele 'Corupt Incompetent Autoritar'.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
