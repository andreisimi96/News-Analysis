Ministrul Afacerilor Externe, Teodor Meleşcanu, a participat luni la reuniunea Consiliului Afaceri Externe (CAE), care a avut loc la Bruxelles, pe agenda discuţiilor miniştrilor de externe europeni aflându-se evoluţiile recente legate de Iran şi Venezuela, situaţia din R.D. Congo, cadrul post-Cotonou.
Potrivit MAE, dezbaterea privind Iranul s-a concentrat asupra ultimelor dezvoltări în contextul retragerii Statelor Unite ale Americii din Planul Comun şi Cuprinzător de Acţiune (JCPOA). Miniştrii de externe din statele membre ale UE au reiterat sprijinul pentru menţinerea Acordului şi necesitatea continuării implementării depline a acestuia de către Iran. De asemenea, s-au exprimat în favoarea menţinerii poziţiei solidare a UE28 în acest dosar şi continuării demersurilor pentru identificarea soluţiilor optime care să protejeze interesele economice şi comerciale ale operatorilor europeni care ar putea fi afectaţi.
Ministrul de externe român a reiterat sprijinul pentru demersurile Franţei, Germaniei şi Marii Britanii (E3) în continuarea implementării JCPOA, precum şi importanţa cheie a dialogului cu SUA în vederea identificării unei soluţii durabile a dosarului iranian. Cu acest prilej, ministrul Teodor Meleşcanu a arătat că "România va susţine continuarea eforturilor diplomatice, inclusiv a dialogului E3 şi SUA, în vederea unui progres real şi a unei soluţionări durabile şi cuprinzătoare a dosarului iranian", arată MAE.
Potrivit sursei citate, discuţia privind Venezuela a avut loc în contextul recentelor alegeri prezidenţiale anticipate.
Miniştrii s-au exprimat critic la adresa cadrului de desfăşurare a alegerilor, evidenţiind nerespectarea principiilor pluralismului politic, democraţiei, transparenţei şi statului de drept. Au agreat necesitatea extinderii sancţiunilor individuale. Ministrul Teodor Meleşcanu a arătat că "singura cale pentru soluţionarea crizei o reprezintă un proces de negociere care să includă toate forţele politice venezuelene şi să definească viitorul politic şi economic al acestei ţări".
Situaţia din R. D. Congo a fost abordată din perspectiva alegerilor programate pentru luna decembrie a acestui an şi a situaţiei umanitare preocupante. Ministrul Teodor Meleşcanu a reiterat importanţa ca toţi actorii politici să respecte Acordul Saint-Sylvestre (semnat la 31 decembrie 2016), să demareze un dialog cuprinzător pentru a evita crearea de tensiuni politice suplimentare, care ar putea amâna obţinerea unei soluţii la actuala criză.
În cadrul unui dejun informal, miniştrii de externe au abordat situaţia din Fâşia Gaza, prilej cu care şi-au exprimat preocuparea faţă de violenţele care au condus la un număr mare de victime în rândul protestatarilor.
Miniştrii au reiterat sprijinul pentru soluţia a două state şi apelul la evitarea oricăror măsuri unilaterale, care ar putea spori tensiunea în regiune. Ministrul român de externe a evocat poziţia echidistantă a României în Procesul de Pace din Orientul Mijlociu, "de susţinere consecventă a necesităţii rezolvării juste şi de durată a conflictului israeliano-palestinian, prin implementarea soluţiei celor două state, care să co-existe alături în pace şi securitate".
De asemenea, arată MAE, în marja CAE, s-a desfăşurat un mic-dejun de lucru informal cu ministrul de externe macedonean Nikola Dimitrov, găzduit de către miniştrii de externe ai Bulgariei şi Austriei. Din schimbul de opinii a reieşit sprijinul general pentru un angajament sporit al UE în regiunea Balcanilor de Vest, care să faciliteze procesele de reformă asociate perspectivei europene. Au fost salutate şi încurajate progresele realizate de Skopje pe calea reformelor. Ministrul de externe Teodor Meleşcanu, care a avut şi o întrevedere bilaterală cu omologul macedonean, Nikola Dimitrov, în marja CAE, a reiterat sprijinul României pentru perspectiva europeană a Balcanilor de Vest. AGERPRES/(AS - autor: Cristina Tatu, editor online: Adrian Dădârlat)
