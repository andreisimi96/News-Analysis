Artista Silvia Dumitrescu lansează marţi, 5 iunie 2018, al zecelea album din bogata sa carieră muzicală. Albumul se numeşte "Asta sunt!" şi conţine piese semnate de soţul ei, apreciatul chitarist şi compozitor Florin Ochescu.
"Este un album de autor al lui Florin, primul lui album de autor", a precizat pentru AGERPRES Silvia Dumitrescu.
Lansarea albumului are loc la magazinul Muzica, iar alături de Silvia Dumitrescu sunt prezenţi la eveniment colegi şi prieteni din lumea artistică, dar şi oameni de radio şi televiziune - Stela Enache, Aurelian Temişan, Anca Ţurcaşiu, Gabriel Cotabiţă, Carmen Rădulescu, Viorela Filip, Berti Barbera, Carmen Movileanu, Bogdan Stanoevici, Ionel Bratu Voicescu, Marina Florea, Sergiu Cioiu, Titus Andrei, Carmen Anton, Geanina Olaru, Florin Apostol, Petrică Pană, Camelia Florescu, Lucia Popescu Moraru, Florin Silviu Ursulescu, Doru Ionescu, Olivia Cristina Sima, Octavian Ursulescu. Nu va lipsi soţul artistei, muzicianul Florin Ochescu.
Pe noul disc se regăseşte binecunoscuta piesă "Vă place genul meu", prima colaborare la festivalul de la Mamaia a artistei şi compozitorului, în 1992. La acelaşi festival au fost lansate piesele "Vino" (1997) sau "Sharica" (1998), potrivit unui comunicat remis AGERPRES.
* * *
Silvia Dumitrescu s-a născut la Bucureşti, la 3 octombrie 1959. A început să studieze pianul de la vârsta de cinci ani, când a fost înscrisă de părinţi la o secţie pentru preşcolari a Liceului de Muzică ''George Enescu'' din Bucureşti. În perioada 1966-1976 a urmat cursurile Liceului de Muzică ''George Enescu'' din Bucureşti.
În 1976 s-a transferat la Şcoala Centrală pe care a absolvit-o în 1978. Începând cu 1982 urmează cursurile Şcolii Populare de Artă, la clasa Mihaela Runceanu, conform paginii de facebook a artistei, www.facebook.com/SilviaDumitrescuOficial/ .
În martie 1984, Silvia îşi face debutul la Televiziunea Română, în spectacolul ''Melodii de neuitat''. În acelaşi an, a participat pentru prima dată la secţiunea de Interpretare a Festivalului Mamaia, dar şi la secţiunea de Creaţie a Festivalului.
Obţine Premiul I la secţiunea Interpretare a Festivalului Mamaia '85. Artista participă cu piesele ''În amurg'' (Aurel Giroveanu) şi ''Nu-mi pare rău'' (Marius Ţeicu/Roxana Popescu), piesă în primă audiţie, care devine primul succes al Silviei. Tot în 1985, Silvia Dumitrescu efectuează primul turneu peste hotare, în fosta R.D. Germană. Lansează piesele "Să zburăm" (Dumitru Lupu), "Vreau să uit jocul dragostei" (Mihai Grigoriu).
În 1986, Silvia efectuează un turneu în Turcia, alături de trupa de balet a lui Cornel Patrichi. Melodia "Nu-mi pare rău" (Marius Ţeicu) figurează pe coloana sonoră a filmului "Al patrulea gard, lângă debarcader" (regia Cristiana Nicolae). Un an mai târziu a lansat piesele "E viaţa mea" (Petre Găluşanu) şi "Visam" (Petre Găluşanu).
Cântăreaţa participă la cea de-a doua ediţie a Festivalului-Concurs de Muzică de Dans de la Costineşti, cu piesa "E viaţa mea" (Petre Găluşanu/Andreea Andrei). Compozitorul Dani Constantin îi încredinţează piesele "Viaţa va fi" şi "Dintr-un vis, am strâns albastru". Din 1988, devine angajata Ansamblului ''Tinerimea Română'', până în 2011.
La începutul lui 1988, Silvia are un apreciat succes cu piesa ''Tu, om bun'' (Dani Constantin). În primăvara aceluiaşi an, începe colaborarea de mare succes cu compozitorul Adrian Enescu. În luna mai, apare piesa ''Noi am ales'' (Adrian Enescu). În luna iunie, apare şlagărul ''O poveste oarecare'' (Adrian Enescu). În luna noiembrie, lansează piesa ''Ochi căprui'' (Adrian Enescu). Pe 18 noiembrie, în cadrul unui spectacol susţinut la Sala Polivalentă, Silvia interpretează, în primă audiţie, piesa "Cred în tine" (Adrian Enescu). În luna decembrie, efectuează un turneu în fosta URSS, alături de trupa Compact şi Angela Stoenescu.
În ianuarie 1989 este lansată piesa ''Cred în tine'' (Adrian Enescu), una dintre cele mai de succes piese ale Silviei. În luna aprilie, apare şlagărul "Ce s-a întâmplat?" (Adrian Enescu).
Silvia Dumitrescu participă la cea de-a treia ediţie a Festivalului-Concurs de Muzică de Dans de la Costineşti. Piesa ''Dansul'' (Doru Căplescu/Dan V. Dumitriu) este distinsă cu Premiul I al Festivalului şi devine unul dintre cele mai mari succese ale Silviei. Astfel, începe colaborarea cu Doru Căplescu. În decembrie 1989, efectuează un nou turneu în URSS.
În 1990 a lansat şlagărele ''Hey, You'' (Adrian Enescu), ''Opoziţie'' (Doru Căplescu), ''Poate'' (Ionel Tudor), ''Stai puţin'' (Adrian Enescu), ''Te condamn, iubite'' (Marius Ţeicu). În luna aprilie, participă la Gala-concert Interşlagăr'90 ce a avut loc la Moscova (Rusia). Însoţită de Marcel Dragomir, Silvia a interpretat două compoziţii noi ale acestuia (''Dacă vei pierde dragostea mea'', ''M-am supărat, iubirea mea''), care au obţinut Premiul de Popularitate.
În perioada 1-22 august 1990, Silvia Dumitrescu efectuează un turneu în Italia, alături de Elena Cârstea şi Loredana Groza.
Participă la secţiunea Creaţie a Festivalului Mamaia '90, cu piesa ''Marea credea că-i o glumă'' (Marius Dumitrescu/Marcel Ionescu), care obţine Premiul pentru Debut Componistic. În toamna acelui an, apare la casa de discuri Electrecord ''Cred în tine'', primul album al Silviei, cu piese de Adrian Enescu şi Doru Căplescu.
Foto: (c) MIHAI ŢĂPLIGĂ / AGERPRES FOTO
În 1991 apar şlagărele ''Soare din val'' (Adrian Enescu), ''Vreau să ştiu azi cine sunt'' (Cătălin Târcolea). Pe 10 martie 1991, în cadrul galei Premiilor ''Tineretul liber'' pe anul 1990, desfăşurată la Sala Radio, obţine Premiul ''Solista anului 1990''. În acest an, Silvia Dumitrescu, Geanina Olaru şi formaţia Holograf întreprind un lung turneu în Olanda.
În 1992 apar şlagărele ''Catrina'' (Prelucrare folclor), ''Sperând pe mai târziu'' (Virgil Popescu/Aurel Storin), ''Şi mama-mi spune'' (Mihai Grigoriu/Romeo Iorgulescu), ''Vă place genul meu'' (Silvia Dumitrescu).
La Festivalul Cerbul de aur 1994 Silvia interpretează piese de pe viitorul său album. Melodia "Săraca inima mea" (prelucrare din folclor de Adrian Enescu) figurează pe coloana sonoră a filmului "Pepe şi Fifi" (regia: Dan Piţa). Tot în toamna acestui an, Silvia Dumitrescu are un mare succes cu piesele "Aşa beu oamenii buni", "Dragă vecină" şi "Săraca, inima mea".
Foto: (c) SORIN LUPŞA / AGERPRES FOTO
În februarie 1995 apare al doilea album - ''Provocare'' - care cuprinde piese ce poartă semnătura lui Adrian Enescu, Doru Căplescu şi Florin Ochescu. Apare videoclipul piesei ''Lumea mea'' (Florin Ochescu/Silvia Dumitrescu). Silvia Dumitrescu reprezintă România, în cadrul celei de-a VIII-a ediţii a Festivalului Cerbul de Aur. Artista obţine Premiul I la secţiunea Videoclip (''Lumea mea'') şi Premiul III la secţiunea Discografie (albumul ''Provocare''). 
Cel de-al treilea album - ''Încredere'' - este lansat pe 27 martie 1998. ''Ăsta-i felul meu'' (Virgil Popescu/Dumitru Popescu Chiselet) şi ''Sharika'' (Florin Ochescu) sunt două mari succese de pe acest album. Silvia participă la preselecţia Eurovision Bucureşti '98, cu piesa "Aripi de-aş avea" (Simion Radu/Cristina Erhan), interpretată alături de Adrian Şerban, Carmen Trandafir şi Mariana Ţurcanu. 
În 2000, susţine un recital în cadrul Festivalului "Mamaia '2000". Se înscrie la cursurile Facultăţii de Muzică, Secţia Pedagogie. În 2001 pleacă în primul său turneu în SUA.
Participă, în 2002, la înregistrarea albumului ''Cutiuţa muzicală 2''. Silvia Dumitrescu efectuează un nou turneu în SUA, alături de Laura Stoica, care va dura până la începutul anului 2003. Silvia Dumitrescu continuă studiile de jazz cu Mircea Tiberian.
În vara anului 2004, artista a absolvit cursurile Facultăţii de Muzică, Secţia Pedagogie. Începând cu acest an, şi până în prezent, Silvia Dumitrescu susţine frecvent recitaluri de jazz şi blues.
La 30 mai 2005, lansează, la Sala Radio, albumul ''Miracol infinit - Best of Silvia Dumitrescu'', iar la 22 iulie 2010, apare la Ovo Music albumul ''Best of Silvia Dumitrescu''.
2012 este anul în care Silvia Dumitrescu revine la muzica pop. La începutul lunii aprilie, cântăreaţa începe o colaborare cu Robert Anghelescu de la "Proconsul". Prima piesă lansată este "Spune-mi, Doamne". În luna iunie, lansează un remix al celebrei piese "Dansul" (Doru Căplescu). La Festivalul Mamaia 2012, participă la secţiunea Creaţie cu piesa "Şi zbor" (Robert Anghelescu).
În luna ianuarie 2013, melodia "Nu mai trage, Cupidon'' (Virgil Popescu/George Popovici) a ocupat locul 10 în Clasamentul Melodiilor Anului 2012 la Top Românesc. În octombrie 2013, lansează piesa "Fiorul iubirii" (Virgil Popescu).
În aprilie 2014, lansează piesa "Sahara" (Virgil Popescu/George Topârceanu), iar în luna mai, o nouă piesă este lansată - "Cum să ajung la inima ta" (Virgil Popescu/Dumitru Popescu Chiselet). Pe 19 mai, Silvia Dumitrescu lansează, pe canalul său Youtube, piesa "Under My Skin" (Manu Savu/Theea Miculescu).
La 30 octombrie 2015 a lansat albumul ''Fiorul iubirii'', care cuprinde compoziţii semnate de Virgil Popescu, iar în noiembrie 2016 a lansat albumul ''Îl aşteptăm pe Moş Crăciun'' cu piese compuse tot de Virgil Popescu.
Foto: (c) CRISTIAN NISTOR / AGERPRES FOTO
Anul 2017 a adus lansarea albumul ''Cred în tine - In Memoriam Adrian Enescu'', cel de-al nouălea din discografia Silviei Dumitrescu.
* * *
Florin Ochescu, unul dintre marii chitarişti rock români, a cântat, de-a lungul anilor în multe trupe - Curtea Veche nr. 43 (împreună cu Sorin Chifiriuc), Roşu şi Negru (cu Liviu Tudan şi Adrian Ordean), Monolit (cu Dida Drăgan), Iris (primul disc, cu Nuţu Olteanu şi Cristi Minculescu), Sfinx, Holograf (albumul "Banii vorbesc"). După 1990, a cântat din nou cu Sorin Chifiriuc la Electric Red Roosters, apoi la Big Bandul Radio. În ultimii ani cântă blues şi soul alături de muzicieni ca Berti Barbera, Eugen Caminschi, Alex Tomaselli, Nicu Patoi, dar şi Silvia Dumitrescu. AGERPRES/(Documentare - Marina Bădulescu, editor: Cristian Anghelache, editor online: Gabriela Badea)
Sursa foto: Silvia Dumitrescu Ochescu/ Facebook
