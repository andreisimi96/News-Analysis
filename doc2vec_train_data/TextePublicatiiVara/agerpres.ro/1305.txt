Doar trei din zece francezi consideră că politica dusă de preşedintele Emmanuel Macron şi guvernul său este "corectă", iar majoritatea apreciază că şeful statului şi executivul nu fac suficient pentru cei defavorizaţi, potrivit unui sondaj BVA publicat miercuri şi citat de France Presse.
În timp ce 31% dintre francezii intervievaţi consideră "corectă" politica executivului, faţă de 37% a căror părere este contrară, procentajul este acelaşi ca în iunie 2013, la un an după intrarea în funcţie a lui François Hollande.
55% dintre ei consideră că Emmanuel Macron şi guvernul său nu fac "suficient" pentru "cei mai defavorizaţi", faţă de 11% pentru care ei fac "prea mult", potrivit acestei investigaţii pentru La Tribune.
Printre altele, pentru 59% dintre respondenţi, există "prea multe ajutoare sociale în Franţa", faţă de 39% care consideră contrariul. Guvernul a făcut la sfârşitul lunii mai declaraţii confuze privind o eventuală reducere a acestor ajutoare sociale.
Pentru 30%, prioritatea pentru reformă ar fi "reducerea duratei ajutoarelor", iar pentru 9% "reducerea cuantumului" lor. 17% nu se pronunţă.
Sondajul a fost efectuat online în zilele de 4 şi 5 iunie pe un eşantion de 1.018 persoane în vârsta de 18 ani şi peste, prin metoda cotelor. Marja de eroare este de 1,4 la 3,1 puncte. AGERPRES/(AS - autor: Sorin Calciu, editor: Gabriela Ionescu, editor online: Anda Badea)
