Noul şef al guvernului italian, Giuseppe Conte, a obţinut marţi seară votul de încredere al Senatului, în faţa căruia el a apărat politica "populistă" pe care intenţionează să o aplice: lupta împotriva "businessului" imigraţiei, relansarea creşterii economice şi revizuirea sancţiunilor impuse Rusiei, notează AFP.
Guvernul a obţinut 171 de voturi "pentru", 117 "împotrivă" şi 25 de "abţineri", a anunţat preşedinta Senatului, Elisabetta Alberti Casellati. Giuseppe Conte va trebui să obţină miercuri votul de încredere al deputaţilor.
"Dacă populism înseamnă să asculţi nevoile persoanelor, atunci revendicăm acest lucru", a afirmat Giuseppe Conte care a preluat vineri conducerea primului guvern populist dintr-o ţară fondatoare a Uniunii Europene.
Nou venit în politică, necunoscut italienilor în urmă cu două săptămâni, acest avocat în vârstă de 53 de ani a înfruntat cu convingere plenul Senatului, unde a venit pentru a prezenta primul său discurs de politică generală înainte de a cere votul de încredere al parlamentului.
Flancat de cei doi puternici vicepremieri, Luigi Di Maio, liderul Mişcării 5 Stele (M5S, antisistem), şi Matteo Salvini, şeful Ligii (extremă dreaptă), Conte a anunţat de la început că va fi "garantul" "contractului de guvernare" semnat între cei doi "acţionari majoritari" ai coaliţiei, în timp ce numeroşi observatori îşi pun întrebări legate de autonomia sa.
"Sunt conştient de responsabilitatea pe care mi-am asumat-o şi pe deplin conştient de prerogativele pe care Constituţia le atribuie" prim-ministrului, a declarat el.
Conte a confirmat fără surpriză obiectivele aflate în "contractul" guvernului său: reducerea fiscalităţii, lupta împotriva imigraţiei clandestine, venituri de inserţie pentru persoanele cele mai defavorizate şi renegocierea anumitor reguli europene, începând cu cele referitoare la dreptul de azil prevăzute în Acordul de la Dublin, care face ca esenţialul cheltuielilor pentru primirea migranţilor să apese asupra ţărilor din prima linie, ca Italia.
"Europa este casa noastră", a mai declarat el, revendicând, de asemenea, apartenenţa Italiei la Alianţa Nord-Atlantică.
Pe plan diplomatic, Conte a confirmat "deschiderea" faţă de Rusia, pe care cele două forţe politice ale majorităţii au apărat-o întotdeauna, la 24 de ore după declaraţii ale preşedintelui rus, Vladimir Putin, dezminţind orice dorinţă de a "destabiliza" sau "diviza" Uniunea Europeană.AGERPRES/(AS - editor: Alic Mîrza, editor online: Daniela Juncu)
