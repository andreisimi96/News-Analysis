* Senatul a adoptat, în calitate de primă Cameră legislativă sesizată, propunerea de modificare a Codului de procedură penală. Proiectul, care a fost iniţiat de parlamentari PSD şi ALDE, a întrunit, în plenul Senatului, 74 de voturi "pentru" şi 28 "împotrivă".
* Secţia pentru procurori în materie disciplinară a Consiliului Superior al Magistraturii a amânat, pentru 20 iunie, pronunţarea în cazul acţiunii disciplinare exercitată de Inspecţia Judiciară împotriva procurorului-şef al DNA, Laura Codruţa Kovesi, în urma refuzului de a se prezenta la Comisia parlamentară de anchetă pe tema alegerilor prezidenţiale din 2009, au precizat, pentru AGERPRES, surse din CSM.
* Preşedintele Klaus Iohannis a declarat că politica educaţională în România se face "după ureche", punctând că riscurile unei abordări haotice sunt foarte mari şi rezultatele pot fi foarte grave. El a subliniat că trebuie crescută calitatea actului didactic şi stabilite obiective în domeniu bazate pe exigenţele lumii moderne. În opinia şefului statului, analfabetismul funcţional se reflectă şi în "înaltele sfere ale politicii româneşti".
* Preşedintele Klaus Iohannis consideră că un sistem de pensii gestionat preponderent de stat nu este sustenabil într-o ţară cu natalitate redusă şi cu migraţie negativă.
* Ministrul Justiţiei, Tudorel Toader, consideră că modul în care acţionează preşedintele Klaus Iohannis, după decizia Curţii Constituţionale privind revocarea procurorului-şef al DNA, reprezintă "cel mai periculos precedent pentru statul de drept".
* Vicepremierul Paul Stănescu susţine că preşedintele Klaus Iohannis trebuie suspendat din funcţie dacă nu semnează revocarea şefei DNA, Laura Codruţa Kovesi, însă decizia trebuie luată de PSD.
* Premierul Viorica Dăncilă a fost invitată pe 20 iunie în plenul comun al Parlamentului pentru a prezenta stadiul procesului de pregătire pentru preluarea de către România a Preşedinţiei semestriale a Consiliului Uniunii Europene în ianuarie 2019.
* Campania europeană de prevenire a furturilor din buzunare "Protect Your Pocket!" a fost lansată miercuri, fiind o iniţiativă a Reţelei Europene de Prevenire a Criminalităţii din cadrul Comisiei Europene, la care participă poliţii din 25 de state europene, printre care şi Poliţia Română, partenere în cadrul EUCPN şi EUROPOL.
* Deputatul Eugen Tomac, preşedinte executiv al PMP, a anunţat că şi-a depus oficial candidatura la preşedinţia formaţiunii şi că va cere votul de încredere al colegilor la congresul extraordinar al partidului din 16 iunie cu moţiunea "Partidul Mişcarea Populară - Reîntregim România!". AGERPRES/(autor: Claudia Stănescu, editor: Mihai Simionescu, editor online: Ada Vîlceanu)
