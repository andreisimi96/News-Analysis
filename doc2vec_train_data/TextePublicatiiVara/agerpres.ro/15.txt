Centrul Infotrafic al Poliţiei Române informează că, din cauza numărului mare de autovehicule care se îndreaptă către staţiunile montane de pe Valea Prahovei, valorile de trafic sunt ridicate pe DN 1, între Frăsinet şi Comarnic, pe o distanţă de aproximativ 8 km.
Potrivit unui comunicat transmis AGERPRES, se circulă în condiţii de aglomeraţie şi în zona Buşteni, pe acelaşi sens de mers Ploieşti - Braşov, unde este formată o coloană în jur de 3 km.
Conducătorii auto sunt sfătuiţi să manifeste înţelegere şi disciplină în trafic, să circule cu atenţie sporită şi să respecte indicaţiile poliţiştilor prezenţi la faţa locului pentru fluidizarea circulaţiei.
Pe autostrada A1 Bucureşti - Piteşti, la kilometrul 68, pe sensul de mers către Piteşti, un autoturism a luat foc, ca urmare a unei defecţiuni tehnice, în apropiere de localitatea Petreşti, judeţul Dâmboviţa.
Nu au rezultat victime în urma evenimentului. Circulaţia rutieră este oprită pe sensul de mers în cauză, în vederea stingerii incendiului.
Pe drumul către mare nu sunt probleme de fluenţă, la această oră valorile de trafic fiind scăzute pe autostrada A2 Bucureşti - Constanţa.
Totodată, se circulă în condiţii normale şi pe autostrăzile A3 Bucureşti - Ploieşti şi A4 Ovidiu - Agigea, precizează sursa citată.
AGERPRES/(AS - editor: Andreea Rotaru, editor online: Simona Aruştei)
