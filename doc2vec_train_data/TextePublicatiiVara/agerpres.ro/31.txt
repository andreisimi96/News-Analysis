Câteva mii de spectatori au participat vineri seară la Gala de deschidere a Festivalului Internaţional de Film Transilvania (TIFF), ajuns anul acesta la a 17-a ediţie, în cadrul căreia a fost proiectat un documentar de scurt metraj despre disidenta anticomunistă Doina Cornea, în semn de omagiu faţă de una dintre cele mai cunoscute personalităţi ale Clujului.
Preşedintele TIFF, Tudor Giurgiu, a declarat în cadrul Galei că ideea proiectării documentarului "Păpuşa", realizat în 1993 de regizorul de origine clujeană Marius Şopterean, astăzi profesor atât la UNATC, cât şi la Facultatea de Teatru şi Televiziune a UBB, a apărut din dorinţa de a aminti de fosta disidentă Doina Cornea, care a murit în urmă cu doar câteva săptămâni. Luna aceasta ea ar fi împlinit 89 de ani. Titlul filmului face referire la păpuşa folosită de Doina Cornea pentru a ascunde diverse scrisori pe care le trimitea în Occident.
Vorbind despre festivalul ajuns anul acesta la ediţia a 17-a, Tudor Giurgiu a afirmat că TIFF-ul a crescut de la un an la altul, ajungând astăzi să fie nu doar iubit în România, ci şi apreciat pe plan internaţional.
"Trebuie să îl facem mai bun, nu mai mare. Avem la această ediţie filme din 51 de ţări. Avem, printre altele, retrospectiva Ingmar Bergman, avem filme care s-au turnat la Cluj, un regizor japonez a filmat un film horror şi la Salina Turda, dar şi o expoziţie cu fotografii ale regizorului Lucian Pintilie", a spus Giurgiu.
Filmul ales de organizatori pentru Gala de deschidere a fost "Foxtrot", o dramă controversată inspirată de conflictul israeliano-palestinian, care a fost proiectat în prezenţa regizorului Samuel Moaz. La eveniment a participat şi ambasadoarea Israelului la Bucureşti, Tamar Samash.
"Foxtrot", peliculă lansată în cadrul Festivalului de la Veneţia, îi are în centrul acţiunii pe soldaţii, taţii şi fiii naţiunii, este una amuzantă, tragică - şi una care nu ia prizonieri. Regizorul Samuel Maoz şi-a câştigat renumele internaţional încă de la debutul în lungmetraj cu "Lebanon" (2009), care a fost prima producţie israeliană premiată cu Leul de Aur la Veneţia, filmul fiind prezentat un an mai târziu la TIFF.
La Gala de deschidere din Piaţa Unirii, situată în centrul municipiului Cluj-Napoca, au participat peste 3.000 de persoane, printre care şi primarul Emil Boc, dar şi membrii juriului competiţiei TIFF. În ciuda ploii care a pornit cu doar un sfert de oră înainte de ora programată pentru primirea spectatorilor, organizatorii au reuşit să se încadreze în programul stabilit.
La ediţia din acest an vor fi proiectate 227 de filme din 51 de ţări, dintre care 178 de lung metraj. TIFF.17 are loc la Cluj între 25 mai şi 3 iunie. AGERPRES/(A, AS - autor: Elena Stanciu, editor: Antonia Niţă, editor online: Daniela Juncu)
