Preşedintele FRR, Alin Petrache, a declarat miercuri că rugby-ul românesc ''nu trebuie să se lase doborât'', iar sportul cu balonul oval din ţara noastră va găsi resorturile necesare pentru a se ridica după decizia definitivă privind descalificarea României de la Cupa Mondială din 2019 din Japonia.
''Nu reuşesc să găsesc cuvintele potrivite pentru a exprima toate emoţiile care însoţesc această decizie, emoţii ale tuturor celor care au pus suflet în acest sport în general, dar mai ales în această perioadă. Rugbyul românesc nu trebuie să se lase doborât. Pierdem acum o bună parte din ceea ce am reuşit să construim cu muncă multă, pe teren şi în afara lui. Pierdem pentru că sunt ignorate toate demersurile pe care le-am întreprins oficial, în conformitate cu regulamentele în vigoare. Nu suntem privaţi doar de participarea la Cupa Mondială, participare pe care Stejarii o meritau, ne pierdem încrederea că se face o diferenţă între cei care respectă regulile şi cei cărora nu le pasă de ele, între cei corecţi, de bună-credinţă şi cei care încearcă să găsească scuze şi portiţe, ne pierdem încrederea că împărtăşim aceleaşi valori fundamentale, noi, toţi cei implicaţi în acest sport. Ştiu că vom găsi resorturile necesare pentru a ne ridica după această lovitură, aceste resorturi sunt fix oamenii care nu ne-au părăsit niciodată, foşti şi actuali jucători şi antrenori, parteneri, suporteri, jurnalişti, cei care ştiu că rugbyul înseamnă mai mult decât decizii arbitrare. Avem nevoie de voi toţi pentru a demonstra că nu ne poate învinge nimeni şi nimic, atâta timp cât suntem o echipă'', a declarat Alin Petrache într-un comunicat postat pe site-ului FRR.
Federaţia subliniază că are drept misiune ''apărarea intereselor sportului cu balonul oval, iar situaţia creată în jurul folosirii jucătorului Sione Faka'osilea, subiect al unei analize dedicate, iniţiate de World Rugby şi în privinţa căreia au decis două comitete independente, unul de Litigii şi unul de Apel, nu are precedent în rugby prin însăşi acţiunile iniţiate de FRR''.
''Aceste acţiuni, considerate de experţi juridici drept circumstanţe atenuante, au determinat instituţia noastră să facă apel la decizia Comitetului de Litigii, decizie care impunea depunctarea pentru fiecare meci în care jucătorul neeligibil a fost folosit. Apărarea noastră s-a bazat, ca şi în cazul primei evaluări, pe buna credinţă a federaţiei noastre şi pe demersurile procedurale urmărite cu stricteţe în vederea eligibilizării - consultarea federaţiei din ţara de origine în privinţa eligibilităţii jucătorului, obţinerea unei declaraţii pe proprie răspundere de la acesta cum că nu a evoluat pentru reprezentative naţionale, totul cu respectarea criteriului de rezidenţă. În plus faţă de corespondenţa cu federaţia din Tonga, în care se precizează clar că jucătorul este eligibil, FRR a prezentat în această etapă şi scrisoarea primită recent din partea Comitetului Olimpic din Tonga, care precizează că răspunsul federaţiei lor, care a generat utilizarea unui jucător neeligibil, s-a datorat unei erori umane regretabile'', se arată în comunicat.
FRR menţionează că a luat act cu surprindere de decizia pronunţată în 5 iunie 2018 de Comisia de Apel desemnată de World Rugby, prin care, în majoritate de voturi, României i-a fost menţinută sancţiunea depunctării cu 5 puncte pentru toate meciurile din preliminarii în care l-a folosit pe jucătorul Sione Faka'osilea. Conform deciziei, în opinie separată, un judecător ar fi optat pentru suspendarea pe jumătate a sancţiunii depunctării, ceea ce ar fi dus la calificarea selecţionatei României la barajul de participare pentru Cupa Mondială.
În faţa Comisiei de Apel, FRR a fost reprezentată de societatea de avocatură ''Tucă Zbârcea & Asociaţii'', avocat pledant Dan Cristea, şi de societatea Freshfields Bruckhaus Deringer, avocat pledant Rhodri Thomas. Aceştia au arătat că, spre deosebire de situaţiile naţionalelor Spaniei şi Belgiei, care au folosit multipli jucători pentru care nu deţineau nici măcar declaraţii de eligibilitate asumate de aceştia, România a îndeplinit toţi paşii posibili pentru a verifica situaţia jucătorului Sione Faka'osilea.
''A primit o declaraţie pe proprie răspundere din partea jucătorului prin care acesta confirma că nu a jucat vreun meci pentru naţionala Tonga. A primit o declaraţie în acelaşi sens din partea Federaţiei de Rugby din Tonga, prin care se confirma că jucătorul e eligibil pentru România (...) Suplimentar, deşi o astfel de cerinţă nu este prevăzută în vreun regulament sportiv, a consultat toate bazele de date publice pe care le-a putut identifica ca având liste de meciuri internaţionale. Aceste baze de date nu indicau existenţa vreunui meci a lui Sione Faka'osilea în competiţia Gold Cup pentru naţionala statului Tonga. În acest sens, România a mai depus un extras de pe site-ul World Rugby privind această competiţie, precum şi primele pagini ale unei investigări Google care dovedeau, contrar celor susţinute de World Rugby, inexistenţa oricărei informaţii relevante 'la o simplă cautare' pe acest motor. Abia la momentul finalizării turneului de calificare, la data primirii unei reclamaţii din partea Federaţiei Ruse de Rugby, World Rugby a prezentat existenţa unei baze de date interne, în care jucătorul Sione Faka'osilea apărea ca participând la un turneu de rugby în 7 pentru Tonga în octombrie 2013. World Rugby nu a dorit să facă această bază de date publică, ea neputând fi consultată de către federaţia noastră la momentul recrutării jucătorului din Tonga'', se precizează în comunicat.
Având în vedere împrejurările arătate. FRR consideră că a întreprins cu bună-credinţă toate demersurile posibile în procedura de declarare drept eligibil a jucătorului Sione Faka'osilea. Folosirea unui jucător neeligibil într-un meci oficial atrage automat sancţiunea amenzii, conform Regulii 8.5.1 din Manualul World Rugby. Pentru a atrage sancţiunea depunctării, circumstanţe agravante trebuie să fie identificate în comportamentul federaţiei.
''FRR a arătat în faţa Comisiei de Apel că întreaga sa conduită dovedeşte existenţa unor circumstanţe atenuante evidente, fiind manifest disproporţionat a se dispune o sancţiune identică cu cea aplicată unor federaţii care au folosit mai mulţi jucători pentru care nu au întreprins niciun fel de verificări ale eligibilităţii (cazul Belgiei şi Spaniei, precum şi al precedentelor citate de World Rugby -Tahiti Rugby Union, 21.03.2018, Japan Rugby Football Union and Marsh, 29.06.2008). La fel, FRR a arătat că există o serie de precedente în care federaţii naţionale care au întreprins un sistem de verificări mult mai redus decât cel propriu au beneficiat de aplicarea de circumstanţe atenuante - Lithuanian Rugby Federation and Mantvydas Tveraga, 8.12.2017, Niue Rugby Union, 25.07.2014, British Virgin Islands, 13.02.2014). Mai mult, în faţa Comisiei de Apel, FRR a depus o adresă semnată la 28 mai 2018 de către Preşedintele Comitetului Olimpic din Tonga, Lord Tupou, prin care acesta îşi asumă existenţa unei 'erori umane' din partea Federaţiei din Tonga. Acest act dovedeşte pe cont propriu absenţa oricărei culpe a FRR în verificarea eligibilităţii jucătorului în cauză'', se afirmă în postarea de pe site-ul Federaţiei.
În consecinţă, FRR îşi exprimă surprinderea şi dezamăgirea faţă de raţionamentul majoritar, care a făcut posibilă aplicarea unei măsuri atât de drastice, câtă vreme este demonstrat că folosirea jucătorului Sione Faka'osilea a fost rezultatul unor declaraţii cu caracter eronat asumate de jucător şi Federaţia din Tonga, în ciuda tuturor confirmărilor solicitate de forul român.
Apelul înaintat de Federaţia Română de Rugby (FRR) privind descalificarea echipei naţionale de la Cupa Mondială din 2019 a fost respins de Comisia independentă care a analizat contestaţia depusă, informează World Rugby.
În consecinţă, ''Stejarii'' nu vor fi prezenţi la turneul final din Japonia de peste un an.
''(...) În urma unei revederi complete a probelor, inclusiv a declaraţiilor, a observaţiilor şi a materialelor noi înaintate de România, Spania şi World Rugby, Comitetul Independent de Apel a constatat: Comitetul Independent de Litigii a urmat abordarea corectă în impunerea unei deduceri de puncte care era în concordanţă cu deciziile a numeroase comisii din diferite turnee şi ligi de rugby, inclusiv calificările anterioare ale Cupei Mondiale; recursul României a fost respins pentru fiecare punct: în ceea ce priveşte circumstanţele neregulilor, Comitetul de Apel Independent a constatat că nu există niciun motiv să se renunţe la principiul stabilit şi coerent (inclusiv în calificările RWC din 2003 şi 2019) de impunere a unor depunctări. Totalul impus, având în vedere faptele, nu era în mod evident excesiv; recursul spaniol a fost respins pentru fiecare punct: Comitetul Independent de Apel a confirmat concluzia Comitetului Independent de Litigii că cei doi jucători au evoluat anterior pentru Franţa şi erau, prin urmare, neeligibili pentru Spania. Prin urmare, Comitetul a stabilit că sancţiunea impusă era conformă cu practica stabilită. În urma reflecţiei, rejucarea meciului Belgia -Spania s-ar fi dovedit nerealistă în lumina retragerii punctelor'', se arată, printre altele, în comunicat.
Comitetul Independent de Apel a întărit, de asemenea, declaraţia Comitetului Independent de Litigii conform căreia cazul demonstrează că federaţiile, chiar acţionând cu bună-credinţă, pot face greşeli, iar World Rugby ar trebui să ia măsuri pentru a evita repetarea acestor circumstanţe.
Pe 15 mai, România a fost penalizată cu retragerea a 30 de puncte în clasamentul zonei Europa pentru folosirea unui jucător neeligibil, Sione Faka'osilea, care evoluase pentru reprezentativa de rugby în VII a statului Tonga. După această sancţiune, "stejarii" au pierdut primul loc, care-i ducea în Japonia, în favoarea Rusiei.
Spania a contestat şi ea retragerea a 40 de puncte pentru utilizarea a doi jucători neeligibili. Spania a pierdut locul 2, care o ducea la baraj, această poziţie revenind acum Germaniei.
Spania a contestat şi decizia nerejucării meciului său cu Belgia, de pe 18 martie. Ibericii aveau nevoie de victorie pentru a termina în faţa României şi a se califica la Mondial, dar au fost învinşi (10-18), partida fiind arbitrată de un român, Vlad Iordăchescu. Federaţia spaniolă susţinea că desfăşurarea meciului a fost afectată de mai multe decizii ale arbitrului. AGERPRES/(AS- autor: Adrian Drăguţ, editor: Mircea Lazaroniu, editor online: Irina Giurgiu)
