Sârbul Novak Djokovic, fostul lider mondial al tenisului masculin, care încearcă să revină la nivelul său de altădată, s-a calificat luni în turul 2 al turneului de Mare Şlem de la Roland Garros după ce l-a învins pe modestul brazilian Rogerio Dutra Silva (134 ATP) în trei seturi, 6-3, 6-4, 6-4.
Aşa cum i s-a mai întâmplat în ultima vreme, Djokovic, acum locul 22 mondial, a făcut mai multe greşeli grosolane, mai ales în ce priveşte reverul, comentează AFP. Următorul adversar al lui Djokovic va fi un spaniol, David Ferrer, finalist în 2013, sau Jaume Munar, venit din calificări.
Tot luni, austriacul Dominic Thiem, N.8 ATP, a trecut fără emoţii de runda inaugurală, după 6-2, 6-4, 6-1 cu belarusul Ilia Ivaşka. Victorios sâmbătă la Lyon, Thiem este singurul care l-a învins pe zgură pe Rafael Nadal în ultimele două sezoane (de două ori).
Următorul adversar al austriacului va fi promiţătorul jucător grec Stefanos Tsitipas (39 ATP), care l-a învins luni pe spaniolul Carlos Taberner, 7-5, 6-7 (5-7), 6-4, 6-3.
Alte rezultate din primul tur:
Roberto Bautista (Spania/N.13) - Denis Istomin (Uzbekistan) 6-2, 6-7 (3/7), 1-6, 6-4, 6-4
Santiago Giraldo (Columbia) - Marcos Baghdatis (Cipru) 3-6, 3-4 (abandon)
AGERPRES (editor: Mircea Lazaroniu, editor online: Ada Vîlceanu)
