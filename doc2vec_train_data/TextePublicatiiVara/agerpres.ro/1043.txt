Copii la şcoală, Bucureşti, 4 aprilie 1954
Ziua Învăţătorului este sărbătorită la 5 iunie.
Proiectul legislativ, iniţiat de un grup de 70 de parlamentari, a fost adoptat de Senat la 20 iunie 2007 şi de Camera Deputaţilor la 9 octombrie 2007. Potrivit expunerii de motive, postate pe site-ul www.cdep.ro , ''drumul României în Europa trece, invariabil, prin şcoală'' şi se impune ca învăţământul să primească atenţia cuvenită, acesta fiind unul dintre domeniile care ''ne mai reprezintă cu onoare în exterior''. Astfel, această zi se doreşte a fi un moment bun de reflecţie asupra şcolii şi a slujitorilor ei, o ocazie pentru a ne manifesta recunoştinţa faţă de dascăli. 5 iunie reprezintă data naşterii lui Gheorghe Lazăr (n. 5 iun. 1779 - m. 17 sept. 1823), ''fondatorul învăţământului în limba naţională în Ţara Românească''.
Această dată a fost stabilită prin Legea nr. 289 din 29 octombrie 2007, manifestarea urmând a avea un caracter educaţional, naţional, apolitic şi cultural.
Potrivit actului normativ, Ziua Învăţătorului este sărbătorită în toate unităţile de învăţământ de stat, particulare şi confesionale din sistemul românesc, iar Ministerul Educaţiei, Cercetării şi Tineretului şi alte instituţii abilitate ale statului acordă premii, distincţii, medalii şi titluri onorifice cadrelor didactice şi elevilor, pentru merite deosebite.
Datele de 5 octombrie (Ziua Internaţională a Educaţiei) şi 5 iunie (Ziua Învăţătorului) sunt marcate distinct în structura anului şcolar. Potrivit Legii 289/2007, ministrul educaţiei, cercetării şi tineretului elaborează şi aprobă anual un plan care să includă manifestări specifice pentru această zi. Astfel, potrivit Ordinul ministrului Educaţiei Naţionale nr. 3.382/24.02.2017 privind structura anului şcolar 2017-2018, unităţile de învăţământ şi inspectoratele şcolare judeţene vor marca prin manifestări specifice, conform planificărilor existente la nivelul fiecărei şcoli, zilele de 5 octombrie (Ziua Internaţională a Educaţiei) şi 5 iunie (Ziua Învăţătorului), se arată pe site-ul Ministerului Educaţiei Naţionale, www.edu.ro . AGERPRES/(Documentare-Andreea Onogea, editor: Cristian Anghelache, editor online: Gabriela Badea)
