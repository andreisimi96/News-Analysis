Procurorii anticorupţie trag un semnal de alarmă şi îşi exprimă îngrijorarea faţă de potenţiala afectare a statutului de independenţă a procurorilor.
Reacţia DNA vine în contextul deciziei Curţii Constituţionale privind obligaţia preşedintelui României de a emite ordinul de revocare a şefei DNA.
"Este momentul să tragem un semnal de alarmă şi să ne exprimăm îngrijorarea faţă de potenţiala afectare a statutului de independenţă a procurorilor, care reprezintă o premisă esenţială a luptei împotriva corupţiei. Fără garanţiile legale existente în prezent, lupta împotriva corupţiei nu ar fi fost posibilă, iar pierderea acestor garanţii riscă să afecteze grav investigaţiile desfăşurate de procurorii anticorupţie", se arată într-un comunicat transmis AGERPRES de DNA, care precizează că reflectă punctul de vedere exprimat de procurorii anticorupţie.
Curtea Constituţională a decis, miercuri, că preşedintele României urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare a Laurei Codruţa Kovesi.
"Curtea, cu majoritate de voturi, a statuat: 1. Constată existenţa unui conflict juridic de natură constituţională între ministrul Justiţiei şi preşedintele României, generat de refuzul preşedintelui României de a da curs propunerii de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kovesi. 2. Preşedintele României urmează să emită decretul de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kovesi", arăta CCR. AGERPRES/(AS - autor: George Onea, editor: Georgiana Tănăsescu, editor online: Ada Vîlceanu)
