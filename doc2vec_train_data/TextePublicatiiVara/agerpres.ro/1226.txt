Fostul ministru al Dezvoltării Elena Udrea afirmă că "sistemul încă există şi funcţionează" şi sunt încă "judecători şi procurori care execută ordinele şi comenzile generalilor SRI" şi precizează că până nu va decide ce va face în continuare, nu va face nicio declaraţie pe tema condamnării sale la închisoare cu executare în dosarul "Gala Bute".
"Sistemul încă există şi funcţionează, protocoalele şi culoarele din justiţie sunt în continuare eficiente, sunt încă judecători şi procurori care execută ordinele şi comenzile generalilor SRI. Până decid ce voi face în continuare, vă rog să acceptaţi că nu voi da nicio declaraţie", a scris Elena Udrea pe Facebook.
Ea le mulţumeşte, totodată, tuturor celor care au susţinut-o în această perioadă.
"Mulţumesc tuturor celor care aţi crezut şi credeţi în dreptatea mea, tuturor celor care m-aţi susţinut, mă susţineţi, v-aţi rugat şi vă rugaţi pentru mine! Mulţumesc presei care a dus şi duce o luptă mai aprigă şi mai determinată pentru adevăr şi oprirea abuzurilor din România, decât o duc aleşii poporului, cei care ar avea obligaţia să o facă. (...) Doamne, ajută tuturor!", conchide Udrea.
Înalta Curte de Casaţie şi Justiţie a condamnat-o definitiv, marţi, pe fostul ministru Elena Udrea la 6 ani de închisoare în dosarul "Gala Bute" pentru luare de mită şi abuz în serviciu.
Un complet de cinci judecători de la Instanţa supremă a respins apelul declarat de Udrea şi de către ceilalţi inculpaţi, fiind menţinută sentinţa dată de instanţa de fond.
De asemenea, instanţa a respins cererea depusă de Elena Udrea privind repunerea procesului pe rol. AGERPRES/(AS - autor: Daniel Florea, editor: Florin Marin, editor online: Ada Vîlceanu)
