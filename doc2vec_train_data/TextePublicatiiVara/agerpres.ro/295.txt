Şaisprezece tineri din lumea întreagă cu vârste cuprinse între 21 şi 26 de ani au fost invitaţi de Comisia Europeană să ia parte la programul Tineri Lideri, desfăşurat în cadrul evenimentului Zilele Europene ale Dezvoltării (EDD), cel mai important forum european dedicat cooperării şi dezvoltării, care va avea loc la Bruxelles în perioada 5-6 iunie 2018, se menţionează într-un comunicat de presă de pe site-ul evenimentului.
Lansat în 2015, programul Tineri Lideri oferă o platformă de comunicare unor tineri talentaţi care şi-au demonstrat expertiza şi capacitatea de a fi lideri şi care vor împărtăşi din experienţa lor şefilor de stat şi de guvern precum şi comunităţii interesate de domeniul politicilor de dezvoltare.
Cei 16 tineri au fost aleşi din 283 de candidaţi provenind din 82 de ţări pe criteriul abilităţilor excepţionale şi pasiunii de a contribui la dezbaterea despre dezvoltarea durabilă şi, în special, pentru implicarea în proiecte legate de egalitatea de gen, principala temă a ediţiei de anul acesta a evenimentului.
'În prezent, peste jumătate din populaţia lumii este alcătuită din persoane cu vârsta sub 30 de ani. Nu este suficient să lucrăm la construirea unui viitor mai bun pentru generaţia tânără. Trebuie să îl construim împreună cu ei, să le oferim platforma de care au nevoie pentru a-şi pune în aplicare minunatele idei. Aştept cu nerăbdare să-i întâlnesc pe aceşti tineri care ne vor inspira în cadrul Zilelor Europene ale Dezvoltării', a precizat comisarul european pentru cooperare internaţională şi dezvoltare, Neven Mimica, în comunicatul de presă dedicat evenimentului.
Pe parcursul şederii în capitala Belgiei, tinerii vor avea prilejul să viziteze instituţiile europene, să ia parte la seminarii, discuţii şi dezbateri cu factori de decizie din Comisia Europeană, cu lideri internaţionali, profesionişti din domeniul dezvoltării şi reprezentanţi ai sectorului privat.
Tinerii lideri de anul acesta sunt: Taffan Ako din Suedia, Shwetal Shah din India, Esther Nakajjigo din Uganda, Hope Jeremiah Offor din Nigeria, Dorcas Apoore din Ghana, Diwa Samad din Afganistan, Ernesto Hernandez Otero din El Salvador, Olaoluwa Abagun din Nigeria, Grace Banda din Malawi, Phonsina Archane din Republica Congo, Natalie Tingo din Kenya, Lais Rocha Leao din Brazilia, Salma Abdallah din Sudan, Shah Rafayat Chowdhury din Bangladesh, Bushra Dabbagh din Siria şi Farhad Wajdi din Afganistan.
Potrivit domeniului în care şi-au dovedit expertiza, fiecare dintre cei 16 lideri va lua parte la dezbateri despre rolul femeilor şi fetelor în domenii precum pacea şi securitatea, digitalizare, sănătate, economie, educaţie, luarea deciziilor, drepturile omului, dezvoltare sau mediu.
Începând cu prima ediţie, care a avut loc în anul 2006, forumul Zilele Europene ale Dezvoltării s-a dorit un adevărat incubator de idei menite să aducă schimbare şi să contribuie, prin încurajarea cooperării, la obiectivul construirii unei lumi fără sărăcie şi mai sustenabile, în care toţi oamenii să aibă şansa la o viaţă decentă. În fiecare an, forumul atrage peste 6.000 de participanţi din peste 140 de ţări, reprezentând 1.200 de organizaţii din domeniul dezvoltării durabile.
Ediţia de anul acesta, cea de-a 12-a, va avea în prim-plan egalitatea de gen şi capacitatea femeilor de a contribui la dezvoltarea sustenabilă a societăţii şi se va desfăşura sub titulatura 'Femeile şi fetele în fruntea dezvoltării durabile: protejează, capacitează, investeşte'. Evenimentul va fi structurat în jurul a trei mari subteme: integritatea fizică şi psihologică a femeilor şi a fetelor; drepturile sociale şi economice ale femeilor şi ale fetelor; voce şi participare pentru femei şi fete.
AGERPRES/(AS-autor: Simona Tatu, editor: Mariana Ionescu, editor online: Simona Aruştei)
