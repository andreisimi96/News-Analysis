Ministrul delegat pentru Afaceri Europene, Victor Negrescu, a avut, miercuri, la Bruxelles, o întrevedere cu Luca Jahier, preşedintele Comitetului Economic şi Social European, discuţiile fiind axate pe evoluţia procesului de pregătire privind preluarea de către România a Preşedinţiei Consiliului UE.
Potrivit unui comunicat al MAE, ministrul delegat a trecut în revistă principalele dimensiuni ale agendei de lucru a Preşedinţiei României la Consiliul Uniunii Europene, precum şi evoluţia procesului de pregătire la nivel intern.
"Oficialul român a evidenţiat rolul pe care l-au jucat reprezentanţii României din Comitetul Economic şi Social European în cadrul procesului de consultare privind tematicile de interes ale Preşedinţiei României la Consiliul Uniunii Europene, atât prin propunerile formulate, cât şi printr-o participare activă şi constantă la şedinţele Comitetului de Coordonare a Sistemului naţional de gestionare a Afacerilor Europene şi la dezbaterile din cadrul Forumul "EU-RO 2019", toate contribuţiile fiind ulterior integrate în procesul de reflecţie derulat în vederea fundamentării agendei politice a Preşedinţiei României la Consiliul UE", se arată în comunicat.
Victor Negrescu a afirmat în context că Preşedinţia României la Consiliul UE va pune în prim plan cetăţeanul, "ţara noastră fiind un promotor constant al coeziunii, precum şi al echilibrului instituţional la nivel european".
"Pentru a apropia Uniunea Europeană de locuitorii săi, trebuie create condiţiile unor procese decizionale îmbunătăţite şi ale unui dialog mai democratic şi mai transparent între cetăţeni şi autorităţi. În acest spirit, apreciem eforturile Comitetului Economic şi Social European de a juca rolul de punte de legătură între instituţiile comunitare cu rol de decizie şi societatea europeană şi ne dorim o cooperare strânsă şi pe durata exercitării mandatului nostru, în vederea avansării agendei europene prin implementarea unor soluţii incluzive şi durabile, de care să beneficieze toate statele membre. În acest sens, România va găzdui, anul viitor, mai multe reuniuni importante ale CESE", a declarat Negrescu, citat în comunicat. AGERPRES/(AS - autor: Daniel Florea, editor: Florin Marin, editor online: Ada Vîlceanu)
