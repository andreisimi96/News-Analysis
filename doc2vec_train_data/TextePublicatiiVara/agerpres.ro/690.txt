Celebrul designer Yves Saint Laurent s-a născut la 1 august 1936, într-o familie de aristocraţi francezi, în oraşul Oran din Algeria.
O legendă de familie spune că Yves şi-a descoperit gustul pentru lucruri frumoase pe când avea trei ani, după ce i-a spus unei mătuşi că pantofii cu care era încălţată nu se asortau cu rochia. Femeia s-a supărat, dar, privindu-se mai atent în oglindă, i-a dat dreptate nepoţelului. Cam la aceeaşi vârstă, Yves a început să facă schiţe de hăinuţe pentru păpuşi, iar la 13 ani ştia că va deveni un designer celebru. Visul i s-a împlinit şi datorită încurajărilor mamei sale, care i-a fost întotdeauna alături.
La vârsta de 17 ani a plecat la Paris, unde i-a prezentat desenele sale directorului revistei "Vogue", Michel de Brunhoff, care le-a publicat imediat, potrivit biography.com . După ce s-a înscris la o şcoală de modă şi stil, a fost introdus de mentorul său la casa de modă "Christian Dior", unde a lucrat până la moartea lui Brunoff, în anul 1957.
După ce a preluat conducerea Casei Dior, Yves Saint Laurent a lansat prima colecţie proprie, intitulată "Ligne Trapeze". A fost un succes răsunător, care i-a adus, un an mai târziu, Premiul Oscar. În 1960 a prezentat colecţia revoluţionară "Beat Look", după care a părăsit Franţa pentru a-şi satisface serviciul militar obligatoriu.
Pe 4 decembrie 1961, şi-a creat propria casă de modă, alături de Pierre Bergé. Împreună, primul la creaţie şi celălalt la administrarea firmei, au creat o marcă al cărui logo, format din trei litere negre înlănţuite, s-a răspândit cu repeziciune în toată lumea, simbolizând eleganţa a la francaise. El a fost cel care a introdus taiorul ca piesă vestimentară în moda feminină.
Imperiul Saint Laurent s-a dezvoltat considerabil. Pe lângă creaţii haute couture, casa de modă a produs colecţii destinate bărbaţilor, blănuri, bijuterii, parfumuri, precum şi o gamă variată de accesorii distribuite în întreaga lume. De asemenea, a colaborat şi cu lumea cinematografiei, fiind creatorul costumelor pentru numeroase filme de marcă. Expoziţii dedicate lui Yves Saint Laurent au fost vernisate la Paris, Moscova, Petersburg, Sidney, Tokyo.
Casa de modă s-a închis în 2002, când Yves Saint Laurent s-a hotărât să se pensioneze. Doi ani mai târziu, după renovarea extensivă a clădirii, Fondaţia Pierre Bergé - Yves Saint Laurent şi-a deschis porţile.
În 1985, preşedintele de atunci al Franţei, François Mitterrand, i-a acordat "Legiunea de Onoare", cea mai înaltă distincţie franceză, iar la 14 iulie 2007 a primit din partea fostului preşedinte francez Nicolas Sarkozy titlul de "Mare ofiţer al Legiunii de Onoare".
La 7 ianuarie 2002, Yves Saint Laurent şi-a anunţat retragerea din meseria care l-a făcut cunoscut în întreaga lume. După această decizie a petrecut o mare parte a timpului, la casa lui din Marrakech, Maroc. Yves Saint Laurent a murit, după o boală îndelungată, în casa din Paris, la 1 iunie 2008. Funeraliile au avut loc la biserica Saint-Roch. Designerul a fost incinerat, iar cenuşa păstrată într-un mormânt în grădinile Majorelle, la Marrakech, pe care Yves Saint Laurent şi Pierre Bergé le-au cumpărat în 1980.
Printre personalităţile care au participat la funeralii s-au numărat actriţa Catherine Deneuve, fostul manechin Betty Catroux, creatorii de modă Kenzo Takada, Hubert de Givenchy, Christian Lacroix, John Galliano, Vivienne Westwood, Valentino, Ines de la Fressange, fostul preşedintele Nicolas Sarkozy şi soţia sa, Carla Bruni.
Legendarul designer Yves Saint Laurent a dominat aproape o jumătate de veac Olimpul mondial al haute couture: el a inventat pentru femei articole vestimentare care sunt şi astăzi la modă, cum ar fi paltonul clasic, costumele-pantalon sau fusta scoţiană în carouri. Designerul nu numai că a creat modă, ci a format un stil, şi în timp ce moda trece, stilul său rămâne. AGERPRES/(Documentare - Suzana Cristache Drăgan, editor: Marina Bădulescu, editor online: Daniela Juncu)
