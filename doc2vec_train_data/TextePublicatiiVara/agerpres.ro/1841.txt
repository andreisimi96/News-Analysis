Numărul de pasageri pe care îl vor înregistra aeroporturile bucureştene la sfârşitul anului va depăşi 14 milioane, a declarat, vineri, purtătorul de cuvânt al Companiei Naţionale Aeroporturi Bucureşti (CNAB), Valentin Iordache.
"Anul acesta ne aşteptăm să depăşim lejer 14 milioane de pasageri'', a spus el, după evenimentul de lansare a noilor rute Air Canada Rouge de la Toronto şi Montreal către Bucureşti.
Potrivit acestuia, programul strategic de dezvoltare a infrastructurii Aeroportului Internaţional Henri Coandă se află "cumva în linie dreaptă", urmând să aibă loc exproprierea terenurilor pentru utilitate publică.
"Extinderea înseamnă de fapt acest program strategic de dezvoltare a infrastructurii la aeroport, care, deşi a fost de-a lungul timpului amânat din varii motive, acum se află cumva în linie dreaptă, pentru că ne apropiem de momentul în care se va produce acea expropriere a terenurilor pentru utilitate publică, acestea urmând a fi concesionate către aeroport şi pe această zonă se vor dezvolta noi terminale de pasageri, platforme, căi de rulare, astfel încât şi capacitatea pistelor - pentru că nu vom construi o nouă pistă, vom rămâne cu acestea două -, dar căile de rulare vor permite ca această capacitate a pistelor să crească substanţial. În consecinţă, şi traficul va putea să crească şi noi să avem posibilitatea de a-l acomoda în bune condiţii", a precizat Iordache.
Planurile de extindere ale aeroportului au fost realizate în urmă cu mai mult de zece ani, însă dificultatea operaţiunilor de expropriere şi a licitaţiilor aferente au întârziat masiv lucrările, care ar fi trebuit să fie finalizate în 2018.
Noul terminal proiectat pentru Aeroportul Henri Coandă urmează a avea 25 de noi porţi de îmbarcare.
Aeroporturile Henri Coandă şi Băneasa au avut anul trecut un trafic de 12,84 milioane de pasageri, în creştere cu 16,8% faţă de anul precedent. AGERPRES/(A - autor: Oana Tilică, editor: Nicoleta Gherasi, editor online: Ada Vîlceanu)
