Apartenenţa la neamul românesc nu se măsoară în distanţă fizică faţă de ţară, ci în intensitatea cu care îi dorim binele şi ne implicăm pentru asta, a scris duminică, pe pagina sa de Facebook, fostul premier Dacian Cioloş.
''Colegii din Platforma România 100 trimit un mesaj de suflet tuturor românilor care trăiesc în afara graniţelor ţării de voie sau de nevoie. Le spun şi eu că apartenenţa la neamul românesc nu se măsoară în distanţă fizică faţă de ţară, ci în intensitatea cu care îi dorim binele şi ne implicăm pentru asta. Cred că cei cărora le e teamă de românii care, prin alegere sau obligaţi de soartă, trăiesc în afară sunt, mai ales, cei care se tem de exigenţa celor care vor o Românie condusă cinstit, profesionist, cu respect faţă de cetăţenii care vor să-şi ducă traiul într-o ţară normală'', afirmă Cioloş.
Într-un comunicat al Platformei România 100, semnatarii arată că diaspora românească nu este un corp separat de ţară, diaspora românească nu a avut şi nu are alte priorităţi decât oamenii care au rămas între graniţele României.
"În ultima duminică din luna mai sărbătorim Ziua românilor de pretutindeni. (...) Ne desparte distanţa, dar ne uneşte speranţa. Speranţa că România se va dezvolta astfel încât să permită, într-o zi, întoarcerea acasă a milioane de români care i-au trecut hotarele cu ambiţia de a contribui mai mult şi mai bine la sprijinul familiilor. Diaspora şi oamenii din ţară au fost un singur trup şi un singur suflet în momente cheie pentru evoluţia politică şi apropierea europeană a României. Diaspora a catalizat energiile schimbării la alegerile prezidenţiale din 2014. (...) Diaspora este cea care aduce în ţară 1,5 miliarde de euro în fiecare an, o monedă de echilibru financiar a sute de mii de familii, plătită cu muncă grea, suferinţă, condiţii precare de lucru, înstrăinare şi dor insuportabil, de multe ori, atât pentru cei plecaţi, cât şi pentru copiii şi familiile rămase în urmă'', se mai arată în comunicatul citat.
Totodată, semnatarii atrag atenţia şi spun că diaspora este o sursă inepuizabilă de expertiză de care România ar trebui să se bucure şi să beneficieze în fiecare zi.
''Specialiştii români au deschis porţile marilor universităţi şi institute ale lumii, fără să închidă niciodată în urmă porţile ţării din care au plecat. Emigraţia înseamnă curaj, determinare şi responsabilitate pentru celălalt, rămas acasă. Ştim că proiectele, acţiunile şi expertiza voastră, a celor plecaţi dincolo de graniţe, îmbinate cu cele ale oamenilor de acasă, pot acoperi oricând, cu succes, toate ariile bunei guvernări. La mulţi ani în care să construim #împreună o Românie aşa cum aţi visat-o atunci când aţi plecat şi în care să vă întoarceţi cu drag!", adaugă semnatarii comunicatului. AGERPRES / (AS - autor: Cristina Tatu, editor: Irina Poenaru, editor online: Daniela Juncu)
