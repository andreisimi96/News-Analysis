Romanul "Perechea dragoste, perechea moarte", scris de Flaviu George Predescu şi inspirat de tragedia care s-a petrecut la clubul Colectiv în 30 octombrie 2015, a fost lansat sâmbătă, în cadrul celei de-a XIII-a ediţii a Salonului de Carte Bookfest, la standul editurii Rao.
Dedicată celor care au murit sau au fost răniţi fizic şi sufleteşte la Colectiv, cartea reprezintă prin intermediul ficţiunii dramatica poveste de dragoste a doi tineri care ajung să fie despărţiţi prin moarte.
"Este o carte dedicată victimelor de la Colectiv, este un răspuns pe care literatura contemporană era datoare să îl dea acelui nefericit eveniment, acelei drame naţionale şi este un produs 100% ficţional, dar care păstrează elementele verosimilului. (...) Este o poveste de dragoste care se destramă în urma acestui incendiu. O jumătate din pereche moare în timpul incendiului, într-un club de noapte din Bucureşti, iar personajul care rămâne este măcinat de o depresie, după acea despărţire", a declarat autorul.
El a precizat că în vederea documentării a discutat cu doi supravieţuitori ai incendiului, dar şi cu specialişti din domeniul medical.
"Toate temele care s-au discutat în acea perioadă şi după, foarte multe dintre ele, care nu sunt clarificate nici acum, au rămas şi sunt îngropate, acolo, în roman. Aş îndrăzni să spun că şi peste 30 de ani, dacă cineva deschide această carte, deja are matricile emoţionale ale perioadei respective şi situaţionale", a spus Flaviu George Predescu.
Scriitoarea Loreta Popa s-a declarat impresionată de modul în care au fost prezentate în volum povestea de dragoste dintre cei doi tineri, dar şi un subiect "dureros, mai mult decât actual".
"El îşi aşează cuvintele în pagină gândindu-se că mai târziu ele vor ajunge acolo unde trebuie, în sufletul cititorului. (...) Personajele sunt foarte bine conturate, sunt foarte bine aduse în lumină", a precizat ea.
Lingvistul Dorin Uritescu a apreciat că romanul este "o evidentă continuare a misiunii contrasistem" a lui Augustin Buzura.
"Afinităţi elective găsim multe între celebrul scriitor şi psihiatru Augustin Buzura şi Flaviu George Predescu, psiholog cu studii post-universitare şi scriitor consacrat de cele şapte volume de poezie premiate, un volum de eseuri şi romanul 'Softul GE'. (...) Tema depresiei este elementul cheie în roman, oglindită în remuşcările şi regretele personalului mărturisitor şi tragic", a spus el.
Flaviu George Predescu, născut pe 4 februarie 1981 la Cugir, judeţul Alba, poet şi prozator, este membru din 2012 al Uniunii Scriitorilor din România. A fost premiat pentru proză şi poezie de către Uniunea Scriitorilor în anii: 2011, 2012, 2014 şi 2017. AGERPRES/ (A - autor: Irinela Vişan, editor: Karina Olteanu, editor online: Adrian Dădârlat)
