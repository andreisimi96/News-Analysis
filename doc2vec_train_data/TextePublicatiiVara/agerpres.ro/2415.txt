Expoziţia ''Regina Maria - un veac de inspiraţie'', care are ca scop principal revalorizarea imaginii şi rolului jucat de Regina Maria în desăvârşirea Marii Uniri şi recrearea atmosferei de epocă, s-a deschis miercuri seară în cadrul salonului expoziţional Constantin Baraschi din Parcul Regele Mihai I (Herăstrău).
La vernisaj - la care au participat, alături de directorul Administraţiei Monumentelor şi Patrimoniului Turistic, Oana Zaharia, colecţionari, artişti şi un numeros public - personalitatea Reginei Maria, "un model de urmat", a fost evocată de directorul adjunct al Muzeului Naţional Cotroceni, Ştefania Dinu.
Foto: (c) ALEX MICSIK / AGERPRES FOTO
"Ea ne poate spune cum e să fii foarte tânăr şi să vii într-o ţară pe care nu o cunoşti, dar să încerci asta, să călătoreşti, să îi afli istoria, obiceiurile, tradiţiile, pe care să ţi le însuşeşti, să înveţi să o iubeşti - cu bunele şi cu relele ei - să înveţi că ţara în care ai venit să-i fii regină are idealuri, pe care să le respecţi, aşa cum trebuie să înveţi să-i iubeşti poporul şi întotdeauna să faci bine, indiferent în ce poziţie te-ai afla", a spus Ştefania Dinu.
Creatoarea conceptului expoziţiei, colecţionarul Iulia Gorneanu, director artistic al Galeriei Galateca, a declarat pentru AGERPRES că 70% dintre exponatele din vitrine aparţin colecţiei sale.
Foto: (c) ALEX MICSIK / AGERPRES FOTO
"Practic am venit cu conceptul, cu o foarte mare parte a colecţiei mele, cam, să zic aşa, 70% din ce vedeţi în vitrine, şi cu ideea de a pune în oglindă artă contemporană inspirată de o mare personalitate şi obiecte de colecţie adunate cu grijă, inspirate tot de aceeaşi personalitate imensă a Reginei Maria a României, precum cele din colecţiile Raluca Alexandru Partenie, Diana Lazăr din Cluj şi Andreea Ciortea din Sibiu", a spus Gorneanu.
Foto: (c) ALEX MICSIK / AGERPRES FOTO
Pentru Iulia Gorneanu, Regina Maria a fost un model care i-a definit viaţa. "Regina Maria mi-a definit viaţa şi mi-a uşurat-o, pentru că am descoperit-o din post-adolescenţă, perioadă în care fetele au nevoie de un model. Modelul meu a fost ea. Şi a fost atât de puternică şi sursă de inspiraţie pe atâtea planuri - de la patriotism, diplomaţie, dârzenie, devotament, jertfă, până la feminitate, frumuseţe, curaj de a-ţi asuma gustul, eclectismul şi a comunica vizual lucruri pe care le simţi şi în care crezi. Pentru noi toţi ea ar trebui să însemne cam acelaşi lucru, zic eu", a afirmat Iulia Gorneanu.
Foto: (c) ALEX MICSIK / AGERPRES FOTO
Organizată de Primăria Municipiului Bucureşti, prin Administraţia Monumentelor şi Patrimoniului Turistic, în contextul Anului Centenar 2018, expoziţia cuprinde lucrări de artă contemporană inspirate de personalitatea Reginei Maria, ţinute evocatoare create de tineri designeri, precum şi obiecte de colecţie de epocă, cărţi rare, unele având chiar autograful reginei, fotografii originale cu Alteţa Sa, dar şi celebrele reclame realizate în epocă.
Creaţiile vestimentare, în număr de 100 de piese şi accesorii, sunt fie din colecţii private expuse în anul 2016 la Muzeul Naţional Cotroceni, fie colecţii care, prin intermediul acestui eveniment, sunt prezentate în premieră, precum piesele de port tradiţional ţărănesc din perioada 1900 - 1930, cu înaltă valoare etnografică şi estetică, în stilul celor purtate de Regina Maria.
Expoziţia va fi deschisă până pe 19 iunie, zilnic, între orele 10,00 - 19,00. AGERPRES/(A, AS - autor: Daniel Popescu, editor: Andreea Rotaru, editor online: Gabriela Badea)
