Preşedintele PSD, Liviu Dragnea, a afirmat sâmbătă, referindu-se la publicarea motivării deciziei CCR în cazul procurorului-şef al DNA, Laura Codruţa Kovesi, că este "aproape imposibil pentru cineva să desconsidere o decizie a Curţii Constituţionale".
"E aproape imposibil pentru cineva să desconsidere o decizie a Curţii Constituţionale. Trebuie să aibă mâna prinsă foarte greu în menghină ca să nu respecte decizia Curţii Constituţionale. Nu cred că undeva, într-o ţară democratică, se poate pune această problemă", a declarat Dragnea, la plecarea de la mitingul PSD-ALDE din Piaţa Victoriei , fiind întrebat dacă a văzut motivarea CCR în cazul şefei DNA şi ce crede că se va întâmpla după publicarea acesteia.
Totodată, întrebat ce se va întâmpla cu preşedintele Klaus Iohannis dacă nu va respecta decizia CCR, Liviu Dragnea a răspuns: "Să nu credeţi că am chemat aici sute de mii de oameni degeaba şi, dacă o să-i mai chem o dată, o să vină un milion. Nu-i chem degeaba".
Chestionat dacă are vreo estimare oficială privind participarea la miting, liderul PSD a spus: "Da, este mult mai mult decât ne-am aşteptat noi". În acest context, întrebat dacă au fost peste jumătate de milion de persoane, Dragnea a răspuns: "Cam da". AGERPRES/(A - autor: Mădălina Cerban, editor: Mirela Bărbulescu, editor online: Adrian Dădârlat)
