Premierul Benjamin Netanyahu a declarat miercuri că armata israeliană a dat "cea mai dură lovitură din ultimii ani" grupărilor armate palestiniene din Gaza, într-o primă reacţie la cele mai grave violenţe între cele două tabere în conflictul israeliano-palestinian din 2014, relatează AFP.
"Armata a reacţionat cu forţă la tirurile provenind din Gaza prin atacarea a zeci de ţinte teroriste, cea mai dură lovitură dată în ultimii ani" grupurilor armate din enclava palestiniană, a afirmat Netanyahu într-un comunicat.
"Atunci când ne testează, ei plătesc imediat. Şi dacă vor continua să ne testeze, vor plăti scump", a mai spus premierul israelian citat de dpa.
Gruparea islamistă Hamas care controlează Fâşia Gaza a anunţat miercuri că a ajuns la un acord de încetare a focului cu Israelul după cele mai grave schimburi de focuri între Israel şi grupările militante palestiniene după războiul din 2014.
Cu toate acestea, Israelul nu a confirmat încetarea focului.
Militanţii palestinieni au lansat peste 100 de tiruri de mortiere şi rachete în direcţia Israelului în noaptea de marţi spre miercuri. Armata israeliană a răspuns bombardând zeci de locaţii militare din Fâşia Gaza, a anunţat purtătorul de cuvânt al armatei Jonathan Conricus.
Confruntările armate au izbucnit după ce mai mult de 100 de palestinieni au fost ucişi de forţele israeliene în timpul protestelor din ultimele săptămâni.
Purtătorul de cuvânt al armatei Jonathan Conricus a declarat că miercuri situaţia era "stabilă, însă depinde în întregime de ceea ce va încerca Hamas să facă".
"Dacă Hamas va încerca să escaladeze situaţia, (armata israeliană) este pregătită să răspundă", a afirmat el.AGERPRES/(AS - autor: Mihaela Moise, editor: Tudor Martalogu, editor online: Anda Badea)
