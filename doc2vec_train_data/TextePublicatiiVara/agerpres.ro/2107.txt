Fostul preşedinte Traian Băsescu susţine că actualul şef al statului, Klaus Iohannis, se află ''într-o situaţie extrem de dificilă'' indiferent ce decizie va lua în privinţa procurorului-şef al DNA, Laura Codruţa Kovesi, şi, totodată, România se confruntă cu ''o pierdere ireversibilă pentru democraţie'' prin faptul că preşedintele nu mai poate decide referitor la numirea şi revocarea procurorilor-şefi.
În opinia lui Traian Băsescu, singura soluţie în acest moment, "pentru a nu reveni la epoca Iliescu-Năstase", este organizarea unui referendum "cu câteva întrebări bine gândite şi bine explicate românilor".
"Preşedintele Iohannis se află într-o situaţie extrem de dificilă cu doar două variante de acţiune şi cu o pierdere ireversibilă pentru democraţie: Prima variantă: să respecte decizia CCR şi să o revoce pe Laura Codruţa Koveşi (LCK) ceea ce îl va pune într-o situaţie extrem de dificilă faţă de propriul electorat; A doua variantă: să nu respecte decizia CCR şi să nu o revoce pe LKC, ceea ce îl descalifică pentru funcţia de preşedinte şi îl pune în faţa unei suspendări. Pierderea pentru democraţie: problema nu este LCK, ci faptul că preşedintele nu mai poate decide cu privire la numirea şi revocarea procurorilor-şefi, această decizie fiind trimisă, prin ministrul justiţiei, înapoi la partid, ca pe vremea lui Năstase. Este foarte interesant de văzut cum va mai putea apăra Preşedintele independenţa procurorilor pe care o clamează în toate declaraţiile publice, când nominalizările vor fi făcute de Dragnea, la partid", afirmă Băsescu luni într-o postare pe contul său de Facebook.
El consideră că s-a ajuns în această situaţie din cauza "incapacităţii" lui Klaus Iohannis "de a anticipa ferocitatea PSD de a controla justiţia şi toată puterea, prin comoditate, prin non-combat".
Băsescu aminteşte că Iohannis a acceptat "fără să schiţeze niciun gest" desemnările succesive de către PSD ale premierilor Grindeanu, Tudose şi Dăncilă, dar nu a numit un director la SIE, nu a adus clarificări privind politica externă, desemnarea ambasadorilor şi nici a procurorilor, astfel că funcţia preşedintelui a devenit "golită de atribuţiuni".
"Preşedintele ar fi trebuit să-şi impună punctul de vedere cu ocazia numirii pe bandă rulantă a premierilor. Poate l-au fascinat ceremoniile de instalare a noilor guverne, dar a uitat să impună cu aceste ocazii numirea directorului civil la SIE, clarificările legate de politica externă, desemnarea ambasadorilor, desemnarea procurorilor şi până la urmă, realizarea unui document de coabitare în care să facă foarte clare atribuţiile partajate cu guvernul. Şi, uite aşa, un preşedinte ales cu peste 6 milioane de voturi, dublu faţă de toate voturile obţinute de PSD şi ALDE la un loc, este pus la colţ, de o gaşcă de politicieni incompetenţi dar avizi de puterea totală în stat, iar funcţia preşedintelui este golită de atribuţiuni", arată Băsescu.
El este de părere că doar cei care nu cunosc PSD-ul ar putea face astfel de greşeli, dar preşedintele Iohannis "cu siguranţă îl cunoaşte, pentru că PSD-ul i-a fost 'far călăuzitor' atunci când şi-a obţinut 'nobilul titlu' de 'Premierul de la Grivco'".
"Sub augusta lentoare a Preşedintelui Iohannis s-a produs schimbarea arhitecturii puterii executive şi golirea de conţinut a funcţiei şi a autorităţii Preşedintelui României, lucru extrem de dăunător pentru echilibrul de putere în stat. Singura soluţie pentru a mai salva ceva, pentru a nu reveni la epoca Iliescu-Năstase, este un referendum cu câteva întrebări bine gândite şi bine explicate românilor. Altfel, somn uşor Domnule Preşedinte! Poţi să dormi liniştit, nu mai ai nimic de făcut", afirmă fostul şef al statului.
Nu în ultimul rând, Traian Băsescu se declară revoltat de această situaţie şi precizează că a scris "cu amărăciune" aceste cuvinte, deoarece pe el l-a "costat enorm apărarea Instituţiei Preşedintelui Ales al României". AGERPRES/(AS, autor: Karina Olteanu, editor: Antonia Niţă, editor online: Gabriela Badea)
