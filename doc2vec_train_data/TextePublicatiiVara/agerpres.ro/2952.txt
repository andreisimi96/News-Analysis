Consumatorii casnici de energie electrică îşi pot schimba furnizorul cu altul care le oferă un preţ mai mic, fără a ieşi însă din piaţa reglementată, se arată într-un comunicat al Autorităţii Naţionale de Reglementare în domeniul Energiei (ANRE), remis AGERPRES.
Oficialii ANRE menţionează că, în şedinţa Comitetului de reglementare de miercuri, a fost aprobată desemnarea Enel Energie Muntenia în calitate de furnizor de ultimă instanţă opţional (FUI opţional), pentru zonele de reţea Moldova, Oltenia, Muntenia Nord, Transilvania Nord şi Transilvania Sud.
Mai exact, cei din aceste regiuni pot schimba furnizorul lor tradiţional (CEZ pentru Oltenia, E.ON pentru Moldova şi Enel pentru Transilvania şi Muntenia Sud) cu Enel, pentru a obţine un preţ mai mic cu 0,3%, dar fără a ieşi în piaţa liberă.
Este pentru prima dată când acest lucru este posibil în România. Astfel, se creează o competiţie şi pe piaţa reglementată de energie, iar oamenii pot alege compania care le oferă cel mai mic preţ.
"Desemnarea Enel Energie Muntenia SA va conduce la creşterea numărului de opţiuni pe care un client beneficiar de serviciu universal le va avea la încheierea contractului de furnizare, pentru locurile de consum amplasate în cele cinci zone de reţea menţionate, iar, în calitatea sa de FUI opţional, compania va avea obligaţia să asigure furnizarea energiei electrice în regim de serviciu universal, în aceleaşi condiţii de siguranţă şi calitate ca şi FUI obligat şi la un preţ mai mic cu 0,3% faţă de cel al furnizorului obligat pentru zona de reţea respectivă", au explicat reprezentanţii ANRE.
Şi ceilalţi furnizori de ultimă instanţă se pot înscrie pentru a fi desemnaţi FUI opţionali pentru alte zone decât cele unde activează în prezent, cu condiţia să poată oferi un preţ mai mic decât furnizorul tradiţional din regiunea respectivă.
Începând cu 1 iulie 2018, preţul final al energiei electrice aplicat de furnizorii de ultimă instanţă va scădea în medie cu 3,53%. AGERPRES/(AS - autor: Florentina Cernat, editor: Oana Tilică, editor online: Irina Giurgiu)
