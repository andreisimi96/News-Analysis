Poliţia Rutieră din judeţul Hunedoara a primit şi va folosi în misiunile viitoare de pe drumurile publice un radar tip "pistol", denumit ştiinţific "cinemometru laser", cu care poliţiştii se vor deplasa în diverse locuri pentru a-i depista şi înregistra, chiar şi de la 1.200 de metri distanţă, pe şoferii care depăşesc viteza legală pe drumurile publice.
"Aparatul stochează, pe cardul de memorie, înregistrări video ce pot cuprinde marca maşinii, numărul de înmatriculare, dar şi trăsăturile faciale ale conducătorului auto, acţionând pe o rază de aproximativ 1.200 de metri", a declarat vineri purtătorul de cuvânt al Inspectoratului de Poliţie Judeţean Hunedoara, Bogdan Niţu.
Poliţiştii le reamintesc şoferilor care nu respectă regimul legal de viteză că pot fi sancţionaţi contravenţional de către poliţiştii cu atribuţii pe linie rutieră, care pot acţiona cu echipaje rutiere inscripţionate sau neinscripţionate.
Cuantumul amenzilor pentru nerespectarea limitelor legale de viteză poate varia între 290 şi 2.900 lei, iar ca măsură complementară poate fi dispusă şi reţinerea permisului de conducere pe o perioadă de 90 de zile. AGERPRES/(AS - autor: Sorin Blada, editor: Karina Olteanu, editor online: Ada Vîlceanu)
