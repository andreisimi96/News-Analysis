Contul curent al balanţei de plăţi a înregistrat, în primele patru luni ale acestui an, un deficit de 2,053 miliarde euro, cu aproximativ 15% mai mare comparativ cu cel din perioada similară a anului trecut, de 1,786 miliarde euro, informează Banca Naţională a României, printr-un comunicat remis, miercuri, AGERPRES.
"În perioada ianuarie - aprilie 2017, în structură, balanţa bunurilor a consemnat un deficit mai mare cu 414 milioane euro, balanţa serviciilor a înregistrat un excedent mai mic cu 143 milioane euro, balanţa veniturilor primare a înregistrat un deficit mai redus cu 354 milioane euro, iar balanţa veniturilor secundare un excedent mai mic cu 64 milioane euro", se menţionează în comunicat.
În primele patru luni ale anului, datoria externă totală a crescut cu 1,593 miliarde euro. În structură, datoria externă pe termen lung a însumat 67,73 miliarde euro la 30 aprilie 2018 (71,2% din totalul datoriei externe), în scădere cu 1,3% faţă de 31 decembrie 2017. Datoria externă pe termen scurt a atins nivelul de 27,34 miliarde euro (28,8% din totalul datoriei externe), în creştere cu 10% faţă de 31 decembrie 2017.
Rata serviciului datoriei externe pe termen lung a fost 19,9% în perioada ianuarie - aprilie 2018, comparativ cu 23,9% în anul 2017. Gradul de acoperire a importurilor de bunuri şi servicii la 30 aprilie 2018 a fost de 5,3 luni, nivel comparabil cu cel de la 31 decembrie 2017 (5,4 luni).
Gradul de acoperire a datoriei externe pe termen scurt, calculată la valoarea reziduală, cu rezervele valutare la BNR la 30 aprilie 2018 a fost de 82,1%, comparativ cu 87,2% la 31 decembrie 2017. AGERPRES/(AS - autor: Nicoleta Gherasi, editor: Oana Tilică, editor online: Ada Vîlceanu)
