Tenismanul austriac Dominic Thiem, N.8 mondial, s-a calificat vineri în optimile de finală ale turneului de Mare Şlem de la Roland Garros după ce a dispus de italianul Matteo Berrettini (96 ATP) în patru seturi, 6-3, 6-7 (5), 6-3, 6-2.
Thiem, 24 de ani, singurul tenisman care l-a învins pe zgură pe Rafael Nadal în ultimele două sezoane şi unul dintre puţinii contracandidaţi serioşi ai spaniolului la Roland Garros, va juca pentru un loc în sferturi cu japonezul Kei Nishikori.
În ultimii doi ani, austriacul s-a oprit în semifinale, învins de Nadal anul trecut şi de sârbul Novak Djokovic în 2016, de fiecare dată în trei seturi, aminteşte AFP.
În optimi a acces vineri şi italianul Marco Cecchinato, doar locul 72 ATP, în dauna spaniolului Pablo Carreno, locul 11 în ierarhia mondială, care anul trecut a atins sferturile la Roland Garros. Cecchinato, care până anul acesta nu câştigase niciun meci într-un turneu de Mare Şlem, s-a impus cu 2-6, 7-6 (5), 6-3, 6-1.
AGERPRES (editor: Mircea Lazaroniu, editor online: Ada Vîlceanu)
