Credincioşii musulmani participă, miercuri seară, la o cină tradiţională de Iftar organizată în Piaţeta ''Decebal'' din centrul municipiului Medgidia, eveniment desfăşurat în postul Lunii Ramazan.
Potrivit Comitetului de Reorganizare a Uniunii Democrate a Tătarilor Turco-Musulmani din România (CRUDTTMR), începând cu ora 20,30, la masa de Iftar vor lua parte membri ai comunităţii musulmane, reprezentanţi ai municipalităţii, personalităţi dobrogene ale culturii tătare şi turce.
"Pentru a nu întrerupe tradiţia mesei de Iftar, eforturile şi costurile organizării acestui eveniment sunt continuate prin sponsorizările, devotamentul şi voluntariatul membrilor comunităţii în mai multe localităţi din judeţ printre care: Medgidia, Castelu, Valea Seaca, Techirghiol, Agigea, Eforie, Mangalia, Lumina sau Constanţa", au menţionat reprezentanţii CRUDTTMR.
Masa de Iftar se desfăşoară, după apusul soarelui, în fiecare zi din postul Ramazan, care în acest an durează între 16 mai şi 15 iunie. Până la asfinţit, musulmanii nu au voie să consume apă sau mâncare.
Pe 16 mai, membrii comunităţii musulmane din România au început marele post aspru al Lunii Sfinte Ramazan, o perioadă de abstinenţă de 30 de zile, în care practicanţilor religiei islamice le este interzis să se hrănească şi să se hidrateze de la răsăritul şi până la apusul soarelui, conform unui comunicat de presă al Muftiatului Cultului Musulman din România.
Potrivit sursei citate, Luna Ramazan semnifică, în religia islamică, începutul revelării Coranului Cel Sfânt, eveniment consemnat a fi avut loc în anul 610, în Noaptea Sfântă de Kadir, a 27-a noapte din Luna Sfântă Ramazan, în peştera Hira din muntele Nur, situată lângă oraşul Mecca, revelaţie ce a durat 23 de ani.
"Învăţăturile islamice impun ca, de la începerea Postului, timp de 30 de zile, credincioşii musulmani să parcurgă un ciclu spiritual profund, distinct normelor cotidiene de pe parcursul anului, cele patru săptămâni fiind petrecute în reculegere şi rugăciune, pentru primenirea corporală şi spirituală. Potrivit tradiţiei şi preceptelor religioase, postul şi efectuarea celor cinci rugăciuni zilnice, de preferinţă în cadrul unei geamii, sunt urmate în perioada nocturnă de cina - 'Iftar', pe care musulmanii o împart cu prietenii, rudele, cunoscuţii sau pelerinii. În aceeaşi perioadă, masa rituală de dinaintea zorilor - 'Sahur', este luată în familie", precizează sursa citată.
Conform religiei islamice, Postul Ramazanului este un act de pietate şi recunoştinţă faţă de Allah, Cel Care i-a revelat Profetului Muhammed Cartea Sfântă, Coranul. Tradiţia islamică spune că în această perioadă porţile Paradisului sunt deschise, cele ale iadului sunt ferecate, iar diavolii sunt încătuşaţi.
"Un moment important pentru credincioşii musulmani în perioada Lunii Ramazan este Noaptea de Kadîr (Kadîr Gecesi-Noaptea Atotputernică), celebrată anul acesta în noaptea de 10/11 iunie, când se consideră că Allah Atotputernicul i-a revelat Cartea Sfântă, Coranul, Profetului Muhammed. Tradiţia spune, de asemenea, că tot în această noapte rugăciunile sunt îndeplinite, adică se înfăptuiesc", potrivit Muftiatului.
Conform tradiţiei, pentru a marca semnificaţia deosebită a acestei Luni Sfinte, slujbele din moschee, mukabele, încep dimineaţa, cu citirea Coranului, de către imami, la care participă femeile. Seara are loc slujba teraavih, cu participarea bărbaţilor şi a femeilor din comunitate. Postul din Luna Sfântă Ramazan nu înseamnă doar abstinenţa fizică, ci şi cea spirituală, călătorii, femeile gravide, femeile care alăptează şi bolnavii având înlesnirea să amâne postul pentru o dată ulterioară.
În această lună, considerată a iertării şi a milei, musulmanii trebuie să aibă, cu precădere, un comportament specific preceptelor islamului, postul fiind considerat un mijloc de purificare, un exerciţiu de autocontrol şi o dovadă de credinţă. AGERPRES / (AS - autor: Nona Jalbă, editor: Irina Poenaru, editor online: Gabriela Badea)
