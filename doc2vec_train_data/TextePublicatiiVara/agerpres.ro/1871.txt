Echipa Golden State Warriors a câştigat vineri seara cel de-al treilea titlu în ultimii patru ani în Liga profesionistă nord-americană de baschet (NBA) după ce a învins în cel de-al patrulea meci al finalei pe Cleveland Cavaliers cu scorul de 108-85, impunându-se astfel la general cu 4-0.
În faţa unui public care a umplut până la refuz Oracle Arena, ''războinicii'', impulsionaţi de starurile Stephen Curry şi Kevin Durant, au arătat că rămân lideri de necontestat în NBA, intrând în posesia celui de-al şaselea lor trofeu, umilind echipa vedetei LeBron James.
De altfel, Durant, 29 de ani, a fost declarat cel mai bun jucător al seriei finale, cu o medie de 28,8 puncte/meci, dintre care 43 de puncte reuşite în meciul numărul 3, un nou record personal. În celelalte trei întâlniri, Golden State s-a impus cu scorurile de 124-114, 122-103 şi 110-102.
Formaţia din Oakland a devenit astfel cea de-a treia cea mai titrată echipă din NBA, la egalitate cu Chicago Bulls din perioada lui Michael Jordan, în spatele lui Boston Celtics şi Los Angeles Lakers, campioane de 17, respectiv 16 ori.
"Cavalerii", care au disputat cea de-a patra lor finală consecutivă, s-au înclinat cu scorul general de 1-4 în faţa rivalilor de la Golden State Warriors în 2017. AGERPRES/(AS-editor: Adrian Drăguţ, editor online: Anda Badea)
