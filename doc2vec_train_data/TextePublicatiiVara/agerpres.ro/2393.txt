Guvernul a aprobat, în şedinţa de miercuri, un proiect de Hotărâre care prevede finanţarea a două programe de interes naţional (PIN) destinate persoanelor vârstnice, cu un buget total de aproape 115 milioane de lei, se arată într-un comunicat al Ministerului Muncii şi Justiţiei Sociale (MMJS).
Cele două PIN-uri,' Servicii comunitare la domiciliu pentru persoanele vârstnice' şi' Sprijin pentru autorităţile administraţiei publice locale din unele unităţile administrativ-teritoriale în care nu s-au înfiinţat/nu au fost acreditate serviciile publice de asistenţă socială', vor fi implementate în perioada 2018 - 2020.
Prin intermediul primului program se vor asigura servicii de îngrijire la domiciliu pentru persoane vârstnice dependente şi vor fi înfiinţate noi unităţi de îngrijire la domiciliu, publice, în cadrul/ în subordinea serviciilor publice de asistenţă socială (SPAS), în unităţile administrativ-teritoriale în care acestea nu există.
De asemenea, programul va implementa metoda managementului de caz pentru persoanele vârstnice care beneficiază de suport pentru realizarea unor activităţi instrumentale ale vieţii zilnice, asigurate de voluntari sau de îngrijitori informali şi de servicii de asistenţă comunitară.
Bugetul total al programului este de 25,184 milioane de lei, din care 3,2 milioane de lei vor fi alocaţi pentru anul 2018, 12,592 milioane de lei pentru anul 2019 şi 9,391 milioane de lei pentru anul 2020.
Prin cel de-al doilea PIN, "Sprijin pentru autorităţile administraţiei publice locale din unele unităţile administrativ-teritoriale în care nu s-au înfiinţat/ nu au fost acreditate serviciile publice de asistenţă socială", serviciile publice de asistenţă socială din 1.000 de comune vor fi sprijinite să obţină certificatul de acreditare prin angajarea/ contractarea, în fiecare dintre acestea, a unui asistent social, iar salariile asistenţilor sociali din aceste servicii vor fi asigurate pentru 24 de luni.
"În acest fel, cel puţin 300.000 de persoane aflate în dificultate din comunităţile în care se înfiinţează SPAS vor beneficia de serviciile de asistenţă socială, de realizarea evaluării iniţiale, inclusiv de consiliere şi informaţii referitoare la riscurile sociale şi drepturile de protecţie socială de care poate beneficia, de consilierea necesară în vederea depăşirii situaţiilor de dificultate, precum şi de servicii de asistenţă comunitară", precizează MMJS.
Bugetul total al programului este de 89,216 milioane de lei. În acest an, bugetul alocat va fi de 12,821 milioane de lei, alţi 44,608 milioane de lei sunt prevăzuţi pentru anul 2019 şi 31,787 milioane de lei pentru anul 2020.
Pentru anul 2018, fondurile necesare sunt prevăzute în bugetul Ministerului Muncii şi Justiţiei Sociale, reprezentând un total de 16,646 milioane de lei.AGERPRES/(AS - autor: Andreea Marinescu, editor: Mariana Nica, editor online: Anda Badea)
