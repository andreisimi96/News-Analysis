Ministrul delegat pentru Afaceri Europene, Victor Negrescu, a declarat că România îşi propune derularea unui mandat eficient pe perioada preşedinţiei la Consiliul UE, în care să joace rolul de mediator imparţial în cadrul negocierilor de la nivelul Consiliului Uniunii Europene, potrivit unui comunicat transmis AGERPRES.
"Performanţa României pe perioada Preşedinţiei la Consiliul Uniunii Europene, în primul semestru al anului viitor, va fi măsurată în numărul de dosare finalizate. În momentul de faţă există aproximativ 170 de dosare legislative discutate între statele membre, la care se adaugă zeci de alte dosare nelegislative sau iniţiative europene. Dat fiind faptul că Parlamentul European va intra în perioada electorală, efortul nostru s-a concentrat pe capacitatea noastră de fi activi încă din prima zi de mandat. De aceea, începând cu 1 iulie 2018, România va fi deja parte a procesului decizional pe foarte multe dintre dosarele active, aşa cum o facem, spre exemplu, încă de acum câteva luni în cazul viitorului cadru financiar multianual. O parte importantă a responsabilităţii pentru bunul mers al lucrurilor revine ministerelor de resort, pe dosarele specifice, precum şi Reprezentanţei Permanente a României pe lângă instituţiile europene", a declarat Victor Negrescu, miercuri, la conferinţa "România la Preşedinţia Consiliului Uniunii Europene: valorificarea dosarelor economice".
Evenimentul a fost organizat de CursDeGuvernare.ro, cu sprijinul Băncii Naţionale a României.
România va asuma, în perioada 1 ianuarie - 30 iunie 2019, preşedinţia Consiliului Uniunii Europene. AGERPRES/(AS-autor: Florentina Peia, editor: Mihai Simionescu, editor online: Anda Badea)
