* Preşedintele Senatului, Călin Popescu-Tăriceanu, a declarat că, în redactarea numeroaselor rapoarte din ultimii 11 ani privind Mecanismul de Cooperare şi Verificare, Comisia Europeană s-a bazat aproape exclusiv pe imaginea deformată ce i-a fost furnizată de instituţiile de forţă ale statului român. ''Din cauza politicii părtinitoare, uneori chiar partizane a Comisiei, MCV a fost ţinut captiv de sistemul de influenţă ocult şi meta-legal coordonat de Serviciul Român de Informaţii şi de Direcţia Naţională Anticorupţie, devenind pur şi simplu un alt instrument, la nivel naţional, de presiune asupra oponenţilor acestui sistem paralel cu statul de drept", a spus Tăriceanu.
* În context, liderul PNL, Ludovic Orban, a solicitat demisia lui Călin Popescu-Tăriceanu din funcţia de preşedinte al Senatului, considerând că a adus grave prejudicii României prin poziţiile împotriva instituţiilor europene, iar liderul USR, Dan Barna, a afirmat că ultimele declaraţii ale şefului Senatului arată că acesta a ajuns "fratele întru iliberalism al lui Orban Viktor".
* Judecătorul CCR Petre Lăzăroiu a declarat, pentru AGERPRES, că a fost chemat de unul dintre consilierii preşedintelui Klaus Iohannis, care i-ar fi comunicat că şefului statului i se cere imperios de către o asociaţie emiterea unui decret de revocare din funcţie a magistratului. În replică, Administraţia Prezidenţială a arătat că Simina Tănăsescu, consilier prezidenţial, a avut o discuţie tehnică, fără implicarea Instituţiei preşedintelui României, cu judecătorul Petre Lăzăroiu despre solicitarea asociaţiei civice VeDem Just, subliniind că orice fel de speculaţii sau insinuări cu privire la eventuale presiuni exercitate asupra magistratului sunt complet neadevărate şi nefondate.
* Curtea Constituţională va discuta pe 18 iulie sesizările PNL şi USR la legea privind înfiinţarea Fondului Suveran de Dezvoltare şi Investiţii.
* Poliţistul Eugen Stan a fost trimis în judecată de procurorii Parchetului de pe lângă Înalta Curte de Casaţie şi Justiţie, în stare de arest preventiv, pentru săvârşirea a 18 infracţiuni de agresiune sexuală, aflate în concurs real. Potrivit unui comunicat al Parchetului General, în perioada 2 noiembrie 2009 - 5 ianuarie 2018, Eugen Stan a agresat sexual 18 persoane, cu vârste între 5 şi 38 de ani, în diferite locuri de pe raza municipiului Bucureşti.
* Un bebeluş de aproximativ un an a fost rănit într-un parc din sectorul 2 al Capitalei şi transportat la spital fără semne vizibile, părinţii săi susţinând că a fost electrocutat. Cercetările au fost preluate de secţia de poliţie. AGERPRES/(redactor: Georgiana Tănăsescu, editor: Andreea Rotaru, editor online: Anda Badea)
