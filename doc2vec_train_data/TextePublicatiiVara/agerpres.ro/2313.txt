Dirijorul Horia Andreescu se va afla în luna iunie la pupitrul Filarmonicii "Moldova" şi al Filarmonicii "George Enescu", în două concerte alături de pianiştii Daniel Goiţi şi Elisabeth Leonskaja.
Potrivit unui comunicat de presă transmis miercuri AGERPRES, vineri seară, de la ora 19,00, în ultimul episod al Integralei concertelor şi simfoniilor de Beethoven, inclus în stagiunea 2017-2018 a Filarmonicii "Moldova" din Iaşi, Horia Andreescu se va întoarce la Casa de cultură a studenţilor, unde va dirija Simfonia nr. 8 în fa major, op. 93 şi Simfonia nr. 5 în do minor, op. 67.
Solist va fi pianistul clujean Daniel Goiţi, în Fantezia pentru pian, cor şi orchestră, op. 80, pentru care îşi va da concursul şi Corul academic Gavriil Musicescu, dirijat de Doru Morariu.
Integrala Beethoven va fi urmată în sezonul următor de o integrală Brahms-Schumann, în viziunea dirijorală a lui Horia Andreescu. Stagiunea 2017-2018 a Filarmonicii "Moldova" din Iaşi a fost dedicată Centenarului Marii Uniri, precizează sursa citată.
În 20 şi 22 iunie, Horia Andreescu va dirija concertul Filarmonicii "George Enescu" de la Ateneul Român, solistă Elisabeth Leonskaja, în care vor putea fi ascultate lucrările: Clopotele la soroc de Felicia Donceanu, Concertul în la minor pentru pian şi orchestra de Grieg şi Simfonia a IV-a a Brahms.
"Concertele alături de Elisabeth Leonskaja sunt o bucurie de fiecare dată, sunt o dovadă de prietenie artistică, iar faptul că încă de când a câştigat concursul Enescu ea revine constant la Ateneu cred că este esenţial pentru publicul bucureştean", afirmă dirijorul, citat în comunicat.
În ultimele luni, dirijorul Horia Andreescu a susţinut turnee de succes în Kuweit, cu Orchestra Filarmonicii "George Enescu", în Taiwan, cu Wiener Kammer Orchester, şi la Sofia, la pupitrul Filarmonicii din Sofia.
Horia Andreescu este dirijor principal al Filarmonicii "George Enescu" din Bucureşti, orchestră pe care a dirijat-o prima oară în anul 1987.
Până în 2010, pentru mai bine de 18 ani, a fost directorul artistic şi dirijorul şef al Orchestrelor şi Corurilor Radio România.
De-a lungul timpului, artistul a dirijat ansambluri de excepţie precum Orchestra Gewandhaus din Leipzig, Capela de Stat din Berlin, Opera Comică din Berlin, Orchestra Simfonică din Londra, Filarmonica Regală din Londra, Orchestra Naţională a Rusiei, Orchestra Simfonică BBC Scotland, orchestrele simfonice din Viena, Ierusalim, Rejkjavik, Alabama şi Taipei, orchestrele radio din Viena, Leipzig, Hamburg, Köln, Copenhaga, Madrid, Katowice, Sofia şi Ljubljana, cele trei ansambluri ale Radioului Olandez, orchestrele filarmonice din Amsterdam, Stuttgart, Budapesta, Johannesburg şi Nagoya, orchestrele de cameră din Israel şi Olanda, Orchestra Arenei din Verona, Collegium Musicum Copenhaga şi ansamblul Modern din Frankfurt.
Este frecvent invitat să participe la jurizarea unor competiţii internaţionale, iar prin activitatea sa de profesor asociat al Universităţii Naţionale de Muzică din Bucureşti contribuie esenţial la creşterea noilor generaţii de instrumentişti şi dirijori, precizează sursa citată. AGERPRES/(AS - autor: Daniel Popescu, editor: Florin Marin, editor online: Ada Vîlceanu)
