Un grup de 30 de voluntari irlandezi, 25 elevi şi cinci profesori de la Wesley College din Dublin, ajută, zilele acestea, doi tineri bihoreni să-şi ridice, la Oradea, locuinţa mult visată, în cadrul proiectului Habitat pentru Umanitate Beiuş.
Potrivit directorului de programe de la la asociaţia Habitat pentru Umanitate Beiuş, beneficiarii locuinţei sunt doi tineri mai puţin norocoşi, care vor să se căsătorească. Norbert, capul familiei, a avut o copilărie grea, ajungând împreună cu fraţii săi la orfelinat, după ce casa lor a fost mistuită de flăcări.
"Sunt foarte fericit că aceşti tineri, atât de harnici, au venit special să ne ajute să ne construim casa mult visată. Abia aştept ca, după mult timp, să am din nou un loc pe care să-l numesc casa mea!" a mărturisit Norbert.
Casa celor doi va avea două dormitoare, un living cu baie şi posibilitatea de mansardare. Este construită pe structură uşoară, pe terenul pus la dispoziţie de Căminul Felix, unde au mai fost ridicate, de-a lungul anilor, alte 30 de case pentru tineri în dificultate.
Ceremonia de inaugurare a locuinţei va avea loc miercuri, 13 iunie, de la ora 15,00.
Irlandezii aniversează, în acest an, 15 ani de colaborare cu Habitat Beiuş prin acest proiect de construcţie accelerată, ce se desfăşoară în perioada 4-14 iunie.
"Inima acestui parteneriat este reverendul Nigel Mackey, care s-a dedicat ajutorării celor mai puţin norocoşi de la noi. Şi a făcut-o chiar şi atunci când ţara lor trecea printr-o perioadă economică dificilă, dându-ne şi nouă şi tinerilor de la Wesley College o lecţie frumoasă, spunând că tinerii noştri trebuie să înţeleagă că nu există recesiune în privinţa generozităţii, a dărniciei, a compasiunii, a timpului pe care ei îl pot dărui altora!" a spus Emil Popa.
Până în prezent, peste 20 de familii au beneficiat de o locuinţă nouă şi alte 11 au fost ajutate, în diverse etape, de către voluntarii de la Wesley College, care au implicat peste 500 de elevi în proiectele din Bihor începând din 2003. AGERPRES/(A,AS-autor: Eugenia Paşca, editor: Diana Dumitru, editor online: Gabriela Badea)
Sursa foto: Habitat pentru Umanitate Beius/ Facebook
