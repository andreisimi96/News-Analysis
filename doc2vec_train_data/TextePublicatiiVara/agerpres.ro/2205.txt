Ministerul Turismului intenţionează crearea unei rute a Patrimoniului Medieval la nivel naţional, în care să fie evidenţiate obiectivele cele mai importante din fiecare judeţ, construite între secolul XII până în anul 1821, a anunţat, marţi, la Târgu Mureş, Steliana Cojocariu, consilier în Ministerul Turismului, în cadrul Seminarului "Oportunităţi de dezvoltare a Reţelelor Culturale Europene în România".
"Dorim să facem o tură culturală la nivel naţional. Prima propunere ar fi o Rută a Patrimoniului Medieval. Noi vrem o Rută a Patrimoniului Medieval la nivel naţional astfel încât din fiecare judeţ să scoatem în evidenţă obiectivele cele mai importante care aparţin de această epocă, care încep undeva în secolul XII - Cetatea Sighişoarei a fost construită atunci - şi terminăm cu 1821. Însă pentru a face parte din această Rută a Patrimoniului Medieval am stabilit şi câteva criterii: obiectivul să fie de interes local, naţional, universal. Iniţial am dorit să fie doar de categoria A, dar în urma seminariilor ni s-a spus că există obiective de categoria B renovate, care arată mult mai bine decât cele de categoria A", a arătat Steliana Cojocariu.
Un alt criteriu pentru includerea în această rută este existenţa unor drumuri corespunzătoare, parcări, indicatoare, obiectivul să fie deschis pentru vizitatori, să existe un magazin de suveniruri şi un centru de informare turistică în apropiere, să existe materiale de promovare, istorii, poveşti despre evenimente legate de această temă.
"Am spus că această temă poate spune câte ceva despre istoria României, că tema se manifestă în toate oraşele României - până şi Culele din Oltenia sunt tot din perioada medievală şi foarte puţini cunosc. Majoritatea cunosc patrimoniul UNESCO, facem şi această rută, putem face 'Ruta Monumentelor UNESCO din România', însă Ruta Patrimoniului Medieval evidenţiază mult mai multe obiective, decât cea a monumentelor UNESCO", a subliniat reprezentanta Ministerului Turismului.
Steliana Cojocariu a precizat că echipa Ministerului Turismului are experienţă în organizarea de rute şi scrierea de proiecte, întrucât a contribuit şi la proiectul transnaţional "Visul lui Marco Polo".
"O altă rută pe care noi am făcut-o, de data aceasta este vorba despre o rută la nivel transnaţional, am făcut-o printr-un proiect transnaţional alături de alte şase ţări - Grecia, Turcia, Ucraina, Georgia, Republica Moldova - o rută care se numea 'Visul lui Marco Polo'. Fiecare ţară a fost obligată să intre cu propria rută, cu zece obiective, iar în total să fie 90 de obiective care să poată fi vizitate pe mare, într-o perioadă de o lună. Acesta era visul lui Marco Polo. Având în vedere că s-a făcut prin programul Marea Neagră, singurul judeţ eligibil a fost Constanţa, prin urmare obiectivele incluse au fost din Constanţa. Ruta noastră s-a numit 'Ruta istoriei antice a României la Marea Neagră' şi s-a derulat sub motto-ul 'Peste 2000 de ani de istorie care pot fi cunoscuţi în două zile'. Toate aceste 10 obiective se puteau vizita în două zile şi reprezentau istoria a peste 2000 de ani la Marea Neagră", a arătat Steliana Cojocariu.
Programul Rutelor Culturale a fost creat în 1987 de către Consiliul Europei, obiectivul acestuia fiind evidenţierea existenţei unui patrimoniu cultural comun şi punerea în aplicare a principiilor fundamentale ale Consiliului Europei - drepturilor omului, diversitatea şi identitatea culturală, dialogul, schimbul şi îmbogăţirea reciprocă dincolo de frontiere şi secole.
"Scopul acestui seminar este de a conştientiza autorităţile publice locale asupra obiectivelor pe care le pot include în rutele culturale europene certificate de Consiliul Europei şi de a realiza, la nivel naţional, o rută a patrimoniului medieval, în care să fie introduse obiective din fiecare judeţ. Un alt obiectiv pe care îl avem este de a identifica, împreună cu participanţii la aceste seminarii, o temă potrivită pentru a crea o rută culturală europeană certificată de Consiliul Europei, o rută nouă, care să fie a României, însă legată de cel puţin alte două ţări, aceasta fiind condiţie obligatorie a certificării", a declarat purtătorul de cuvânt al Primăriei Târgu Mureş, Cosmin Blaga, gazda evenimentului.
La Seminarul "Oportunităţi de dezvoltare a Reţelelor Culturale Europene în România" de la Târgu Mureş, organizat în contextul declarării anului 2018, ca "An European al Patrimoniului Cultural", au participat reprezentanţi ai primăriilor din judeţul Mureş, ai asociaţiilor de turism şi dezvoltare din mediul public şi privat, ai unor obiective de interes turistic şi muzee, asociaţii culturale şi istorici.
Obiectivul urmărit de Ministerul Turismului prin acest seminar itinerant este conştientizarea autorităţilor publice locale cu privire la importanţa conservării şi promovării patrimoniului material şi imaterial românesc, valorificarea obiectivelor turistice prin turism, dezvoltarea turismului şi creştere vizibilităţii României ca destinaţie turistică atractivă şi durabilă prin intermediul moştenirii culturale. AGERPRES/(A - autor: Dorina Matiş, editor: Karina Olteanu, editor online: Anda Badea)
Sursa foto:  culture-routes.net
