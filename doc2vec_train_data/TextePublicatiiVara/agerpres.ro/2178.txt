Soprana Angela Gheorghiu i-a transmis marţi primarului general al Capitalei, Gabriela Firea, că este "profund deziluzionată" că aceasta continuă să se folosească de numele unor mari personalităţi oferindu-le cheia şi cetăţenia de onoare a Bucureştiului, amintind că ea a refuzat aceste distincţii deoarece a simţit că munca şi notorietatea sa "vor fi instrumentalizate" de edilul-şef.
Angela Gheorghiu îi invită pe toţi politicienii români "să se poarte cuviincios" şi "să nu se mai servească" niciodată pentru interesele lor "mărunte politice" de personalităţi ce obţin mari succese şi victorii.
"Sunt profund deziluzionată, stimată doamnă primar al oraşului Bucureşti, pentru că aţi continuat să vă folosiţi de numele unor mari personalităţi, oferindu-le cheia şi cetăţenia de onoare a Bucureştiului. Având o carieră mondială din anul 1990 până astăzi, sunt şi eu un exemplu pentru elita şi intelectualii din România ce nu se lasă instrumentalizaţi de dumneavoastră; da, ţin să subliniez că am refuzat cheia şi cetăţenia de onoare a oraşului Bucureşti în septembrie 2017 cu ocazia concertului meu oferit de către Primăria oraşului Bucureşti publicului din România. Am refuzat aceste onoruri şi pe data de 1 decembrie 2017, cu ocazia Zilei Naţionale a României. V-am trimis chiar atunci, pe 1 decembrie 2017, un e-mail cu o scuză, crezând sincer că va urma să îmi oferiţi aceste distincţii doar pentru ceea ce reprezint în lumea artei internaţionale şi nu pentru a vă putea folosi de numele meu pentru imaginea politică a domniei voastre. Am simţit atunci că munca şi notorietatea mea vor fi instrumentalizate de către dumneavoastră şi de aceea am refuzat", a scris marea artistă pe Facebook.
Ea a adăugat că urmare a refuzului său, şase personalităţi româneşti au primit atunci cheia şi cetăţenia de onoare a Capitalei.
"Apoi am aflat că în aceeaşi zi de 1 decembrie aţi oferit cheia şi cetăţenia de onoare a Bucureştiului acelor şase personalităţi româneşti, ce v-au răspuns afirmativ, ca la comandă. Ce au simţit oare acele 6 personalităţi, care au fost invitate în aceeaşi zi, în dimineaţa zilei de 1 decembrie, pentru a fi onorate, pe fugă, în locul meu, în ciuda lungilor cariere ce le-au avut, nu ştiu. Mi-am dorit întotdeauna şi încă îmi doresc ca aceste onoruri primite din partea ţării mele să îmi fie oferite numai şi numai pentru munca mea şi pentru dăruirea mea întru artă, pentru cariera ce am avut-o pe întreg mapamondul de 28 de ani. Există multe metode de a onora un artist", a subliniat Angela Gheorghiu.
Marea soprană recomandă personalităţilor din România să cumpănească "foarte bine" înainte de a accepta o astfel de recunoaştere.
"Invit pe toţi politicienii români să se poarte cuviincios şi să nu se mai servească niciodată pentru interesele lor mărunte politice de marile personalităţi din România ce obţin mari succese şi victorii! Nu este elegant ca un om politic să se servească în mod public de talentul, succesul şi mai ales de munca unei personalităţi artistice mondiale. Ţin foarte mult să vă asigur că există şi oameni care ţin la demnitatea şi la munca lor, dând dovadă de o coloană vertebrală solidă şi care sunt extrem de atenţi la imaginea, asocierea şi onorabilitatea muncii lor", a completat Angela Gheorghiu.
Reacţia sopranei Angela Gheorghiu vine după ce, luni seară, primarul general al Capitalei, Gabriela Firea, i-a oferit "Cheia Oraşului Bucureşti" , în cadrul unei ceremonii organizate la Arena Naţională, jucătoarei de tenis Simona Halep, care a câştigat în premieră turneul de la Roland Garros . AGERPRES/(AS - autor: Claudia Stănescu, editor: Florin Marin, editor online: Andreea Lăzăroiu)
