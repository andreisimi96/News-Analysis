Alianţa Pacienţilor Cronici din România (APCR) a afirmat miercuri, într-o scrisoare deschisă adresată ministrului Sănătăţii, Sorina Pintea, că pentru cele 19 medicamente incluse pe lista medicamentelor compensate şi gratuite este nevoie de publicarea cât mai urgentă a protocoalelor terapeutice. Asociaţia propune ca, în viitor, odată cu publicarea Hotărârii de Guvern prin care este actualizată lista medicamentelor gratuite şi compensate, să fie publicate simultan şi protocoalele terapeutice.
"Săptămâna trecută a fost publicată în Monitorul Oficial nr. 456 Hotărârea de Guvern nr. 380, pentru modificarea şi completarea anexei la Hotărârea de Guvern nr. 720/ 2008, prin care 19 noi medicamente au fost incluse pe lista medicamentelor compensate şi gratuite din ţara noastră. Dorim să salutăm eforturile Ministerului Sănătăţii de a pune la dispoziţia pacienţilor români, în regim compensat, medicamentele de care au nevoie. După cum bine ştiţi, pentru ca pacienţii din România să poată primi aceste tratamente este acum nevoie de pregătirea şi publicarea protocoalelor terapeutice. Din practică, ştim însă ca acest demers durează, uneori chiar mult peste termenul de 30 de zile menţionat în legislaţia aferentă (a se vedea accesul la medicamentele din HG 127, din 23 martie 2018). Ca urmare, vă rugăm să ne sprijiniţi şi să vă asiguraţi că protocoalele terapeutice sunt publicate cu celeritate, pentru ca pacienţii ce suferă de boli grave să poată avea acces fără întârziere, la noile medicamente", afirmă APCR.
APCR propune ca, odată cu publicarea Hotărârii de Guvern prin care este actualizată lista medicamentelor gratuite şi compensate, să fie publicate simultan şi protocoalele terapeutice.
"Aceasta ar putea reprezenta o practică de succes în viitor, în condiţiile în care comisiile de specialitate ar putea lucra la realizarea protocoalelor terapeutice imediat ce noile medicamente primesc aviz HTA pozitiv, din partea Agenţiei Naţionale a Medicamentului şi Dispozitivelor Medicale.Încă o dată vă rugăm, şi speram, ca protocoalele terapeutice pentru noile molecule vor fi publicate la timp, în sprijinul pacienţilor romani", susţine APCR.
Totodată, reprezentanţii pacienţilor cronici asigură reprezentanţii MS de întregul suport în găsirea celor mai bune soluţii pentru îmbunătăţirea sistemului de sănătate. AGERPRES/(AS-autor: Roberto Stan, editor: Mihai Simionescu, editor online: Ada Vîlceanu)
