Preşedintele Institutului Sportiv Român (ISR), Adrian Socaciu, a declarat, vineri, în cadrul Forumului Sportului Românesc, eveniment care se desfăşoară la Palatul Parlamentului, că în ultima perioadă sportul "a devenit doar o luptă financiară"
"Observ că sportul în ultima perioadă a devenit doar o luptă financiară. Am uitat de valorile adevărate ale sportului, de ceea ce înseamnă sportul şi care au fost bazele mişcării sportive, a Jocurilor Olimpice sau a sporturilor neolimpice. Pornind de la aceste lucruri ar trebui să ne întrebăm încotro mergem", a afirmat oficialul ISR.
În cadrul panelului "Politică şi diplomaţie în sport", Adrian Socaciu a subliniat efectul pozitiv pe care îl are sportul în aplanarea conflictelor dintre ţări. "Cred că ar trebui să ne uităm în primul rând în spate, atât la istoria României, cât şi la istoria lumii, şi să vedem că sportul a jucat un rol foarte important înainte de războaie, în războaie şi după războaie. Avem un război de zi cu zi, fiecare cu noi, fiecare cu celălalt, însă trebuie să ne punem întrebarea de ce se întâmplă acest lucru şi ce facem în acest sens. Să nu uităm că după foarte mult timp Coreea de Nord şi Coreea de Sud s-au reîntâlnit. Dar totul a pornit de la Jocurile Olimpice de iarnă acolo unde cele două ţări au defilat sub acelaşi steag. Iar asta ne arată că prin sport putem sparge orice bariere. De aceea spun cu toată responsabilitatea că sportul poate renaşte o ţară şi poate să o transforme într-o campioană", a adăugat Adrian Socaciu.
Forumul Sportului Românesc, prin care Institutul Sportiv Român (ISR) marchează Centenarul Marii Uniri, a început joi, la Palatul Parlamentului şi se va încheia sâmbătă.
Evenimentul, a cărui temă este "Locul şi rolul României în contextul sportului mondial, la 100 de ani de la Marea Unire", reuneşte 75 de speakeri de pe patru continente şi include trei conferinţe şi 16 workshopuri de specialitate. Printre subiectele abordate se află: management sportiv, provocări juridice actuale în sport, psihologie şi coaching în sport, modalităţi de finanţare în sport, match fixing, antidoping, corupţie şi integritate în sport, educaţie pentru şi prin sport, provocări şi ameninţări în sport, tehnologie, sport profesionist, sport pentru toţi etc.
La forum participă în cele 3 zile lideri internaţionali şi locali din partea organizaţiilor sportive, din rândul sportivilor şi a altor actori importanţi din domeniu precum Mihai Covaliu (Comitetul Olimpic şi Sportiv Român), Octavian Morariu (Comitetul Olimpic Internaţional / Rugby Europe), Jaime Cambreleng Contreras (FIFA), Eric Saintrond (FISU), Michele Colucci (oficial UE), Carlos del Campo Colas (La Liga, Spania), Octavian Bellu (antrenor gimnastică), Raffaele Chiulli (preşedintele ARISF - Asociaţia Federaţiilor Olimpice), Stephan Fox (preşedintele AIMS - Asociaţia Federaţiilor Neolimpice), Gabriela Szabo (director general CSM Bucureşti), Rui Botica Santos (arbitru TAS), Thierry Kinderstuth (INSEP Franţa), Miguel Maria Garcia Caba (Real Madrid), Ionuţ Lupescu (fost fotbalist), Christopher Neesham (Societatea Australiană a Psihologilor), Takuya Yamazaki (Tokyo 2020) şi Vlad Marinescu (Rsportz).
Conform programului, forumul continuă sâmbătă, la Palatul Parlamentului, sala C.A Rosetti, începând cu ora 9,30.
Institutul Sportiv Român (ISR) este o instituţie înfiinţată cu scopul de a dezvolta industria sportului prin educaţie şi cunoaştere. Prin proiectele sale de dezvoltare, institutul reuneşte specialişti din toate domeniile, personalităţi sportive şi actori importanţi din diverse sectoare de business, cu scopul de a spori expertiza şi nivelul de implicare a resurselor umane specializate în sport. ISR îşi propune să construiască o fundaţie solidă pentru sportul românesc, o fundaţie construită pe valori, cunoştinţe, integritate şi fair play.
AGERPRES (editor: Marius Ţone, editor online: Irina Giurgiu)
