Peste 100 de persoane au participat, duminică seara, la un protest organizat în faţa sediului Partidului Social Democrat din Iaşi.
Timp de mai bine de o oră şi jumătate, manifestanţii au format un lanţ uman în faţa sediului filialei ieşene a PSD, având drapelul naţional, dar şi steagurile Uniunii Europene, Statelor Unite ale Americii, Alianţei Nord Atlantice.
Foto: (c) Daniela Malache / AGERPRES
Protestatarii, de la adulţi, copii, femei, bătrâni au venit cu pancarde cu mesaje precum "Stop. România, SUA şi UE vă impun oprirea modificărilor legilor justiţiei", "Vă vedem şi de la Iaşi", "Avertisment! PSD-ALDE luaţi-vă mâinile murdare de pe preşedintele nostru! Nu vă atingeţi de Laura Codruţa Kovesi", "PSD eşti un gunoi, ca şi electoratul pe care îl ţii în minciună şi teroare pentru a-l manipula", "Luaţi labele de pe Justiţie! Nu vă atingeţi de Iohannis! Nu vă atingeţi de Kovesi! Iaşul spune stop".
În tot acest timp, protestatarii au scandat "Nu pentru hoţi, legi pentru toţi", "Hoţii la închisoare, nu la guvernare!", "În democraţie hoţii stau la puşcărie", "PSD, partid de hoţi, nu ne-ai cumpărat pe toţi", "M-am săturat să fiu furat", "Iaşul nu se lasă, hai ieşiţi din casă", "Legile voastre, nişte dezastre". AGERPRES / (A - autor: Daniela Malache, editor: Marius Frăţilă, editor online: Adrian Dădârlat)
