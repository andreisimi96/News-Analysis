Peste 42% dintre IMM-uri nu au adoptat normele privind Protecţia Datelor cu Caracter Personal (GDPR), măsuri care trebuie să intre în Legea prevenţiei concomitent cu implicarea autorităţilor statului în elaborarea de ghiduri pentru consiliere, a declarat, marţi, preşedintele Consiliului Naţional al Întreprinderilor Private Mici şi Mijlocii din România (CNIPMMR), Florin Jianu, într-o conferinţă de specialitate.
"Instituţiile statului trebuie să fie mai active în informarea mediului de afaceri. Am făcut un sondaj în rândul IMM-urilor iar la întrebarea 'Consideraţi că autorităţile publice competente au asigurat măsuri corespunzătoare pregătirii implementării GDPR în România?', 97,4% au menţionat că nu. Printre cele mai importante dificultăţi întâmpinate în implementarea GDPR, respondenţii au menţionat lipsa unor ghiduri practice (16%) şi creşterea efortului birocratic (16%)", a spus Florin Jianu.
Alte dificultăţi în implementarea GDPR ţin de complexitatea regulamentului (14%), informarea insuficientă şi lipsa unor campanii organizate (14%).
Conform sondajului, 79,4% dintre repondenţi au spus că deţin informaţii despre conţinutul Regulamentului General privind Protecţia Datelor, iar 35% dintre aceştia spun că s-au informat de pe site-urile naţionale, în timp ce 30% dau ca sursă mass-media.
La întrebarea 'Aţi reuşit să vă instruiţi salariaţii proprii privind regulile şi procedurile adoptate de confidenţialitate şi securitate a datelor', doar 21,1% au răspuns pozitiv, restul menţionând că urmează (44,7%) sau că nu au reuşit încă să îşi instruiască salariaţii (34,2%).
Aproape toţi repondenţii (97,4%) consideră că amenzile pentru neimplementarea GDPR de 20 milioane euro sau 4% din cifra de afaceri sunt exagerat de mari sau sunt disproporţionate.
Regulamentul European 2016/679 privind Protecţia Datelor cu Caracter Personal (GDPR) a intrat în vigoare la nivelul Uniunii Europene începând cu data de 25 mai 2018.
Potrivit studiului 'The Economic Costs of the European Union's Cookie Notification Policy' din 2014, politica de notificare a vizitatorilor asupra folosirii cookie-urilor (cea pe care Regulamentul General privind Protecţia Datelor vine să o înlocuiască) genera o cheltuială anuală de peste 2 miliarde de euro în cadrul Uniunii Europene. Costul investit în aducerea site-ului şi a sistemelor interne în conformitate cu reglementările în vigoare fusese atunci estimat la 900 euro/site, sumă ce poate fi un reper şi pentru cerinţele Regulamentului General privind Protecţia Datelor, apreciază reprezentanţii CNIPMMR.
Aceştia solicită autorităţilor competente adoptarea unor măsuri urgente precum realizarea unui program de digitalizare şi susţinerea costurilor implicate, din fondurile UE, asigurarea unui serviciu de consiliere gratuită pentru IMM-uri pentru implementarea Regulamentului General privind Protecţia Datelor, punerea în aplicare a Legii prevenirii, realizarea de cursuri de formare gratuite. AGERPRES/(AS - autor: Carmen Marinescu, editor: Andreea Marinescu, editor online: Gabriela Badea)
