O persoană a decedat, una este încarcerată şi alte şase sunt rănite, în urma unui accident de circulaţie produs la 4 iunie 2018 pe DN12 la Sâncrăieni, după coliziunea între un autoturism şi un microbuz. Potrivit purtătorului de cuvânt al Inspectoratului pentru Situaţii de Urgenţă (ISU) Harghita, Alina Ciobotariu, a fost activat Planul Roşu de intervenţie, care presupune suplimentarea resurselor medicale de la nivelul întregului judeţ. La faţa locului au fost mobilizate o autospecială pentru victime multiple, o ambulanţă SMURD, trei salvări de la Serviciul de Ambulanţă, o maşină de descarcerare grea cu spital mobil şi o autospecială complexă de stingere, cu modul de prim ajutor.
* * *
Evenimente rutiere în care au fost implicate microbuze sau autobuze soldate cu victime, în ultimii doi ani:
23 mai 2018 - Un microbuz şcolar care transporta elevi din comuna vasluiană Vinderei a fost implicat într-un accident rutier. Accidentul a avut loc pe DJ 242, pe raza comunei Vinderei. Într-o curbă, conducătorul auto al microbuzului, un bărbat de 47 de ani, a lovit o maşină condusă de o femeie de 42 de ani, directoarea Şcolii Vinderei. În microbuzul şcolar se aflau 15 elevi, opt dintre ei au suferit contuzii şi răni minore şi au acuzat dureri uşoare, fiind transportaţi la spitalul Bârlad.
19 aprilie 2018 - Un accident în care au fost implicate două autobuze a avut loc în municipiul Satu Mare, pentru asigurarea intervenţiei fiind activat Planul roşu de intervenţie. Un număr de 12 persoane, dintre care două în stare gravă, au fost transportate la spital în urma accidentului.
12 aprilie 2018 - O persoană a murit şi alte şapte au fost rănite, după ce un autoturism a intrat în coliziune cu un microbuz pe DN 6 în zona localităţii teleormănene Bujoreni. A fost activat Planul Roşu de Intervenţie.
5 aprilie 2018 - Un microbuz în care se aflau zece persoane, bărbaţi, cu vârste cuprinse între 17 şi 45 de ani, a căzut în râul Bistriţa, accidentul soldându-se cu moartea a nouă persoane, una singură reuşind să se salveze. Tragedia s-a produs pe raza localităţii Viişoara, comuna Alexandru cel Bun, iar autorităţile judeţene au declanşat Planul Roşu de Intervenţie. La faţa locului au fost mobilizate mai multe autospeciale de intervenţie. Microbuzul nu era destinat transportului de persoane, ci dispunea de nişte bănci improvizate. El transporta muncitori forestieri de la Arad către Săvineşti.
16 martie 2018 - Patru persoane au fost rănite în urma unui accident rutier produs pe raza localităţii Leghin Pipirig din judeţul Neamţ. Potrivit purtătorului de cuvânt al Inspectoratului pentru Situaţii de Urgenţă (ISU), Adrian Rotaru, un microbuz în care se aflau şase persoane a ieşit de pe carosabil, a lovit un gard din beton şi apoi s-a răsturnat. La faţa locului s-au deplasat o autospecială de descarcerare de la Detaşamentul de pompieri Târgu Neamţ, dar şi o ambulanţă SMURD şi două ambulanţe de la Serviciul Judeţean de Ambulanţă.
2 martie 2018 - O persoană a decedat şi alte două au fost încarcerate în urma unui accident rutier petrecut joi pe DE 581, au informat reprezentanţii Inspectoratului pentru Situaţii de Urgenţă (ISU) Vaslui. Potrivit sursei citate, în accident au fost implicate două autovehicule, un microbuz şi un autoturism, iar la faţa locului s-au deplasat mai multe autospeciale de la Detaşamentul Vaslui şi de la Secţia Huşi.
26 februarie 2018 - Trei persoane au fost rănite într-un accident rutier petrecut pe DJ 106, la ieşirea din municipiul Sibiu, după ce un autoturism a intrat în coliziune cu un microbuz, în zonă circulaţia desfăşurându-se pe un singur fir, alternativ.
14 februarie 2018 - Un microbuz de transport călători a fost implicat într-un accident rutier pe raza localităţii prahovene Băicoi, două persoane fiind rănite. Potrivit purtătorului de cuvânt al Inspectoratului Judeţean de Poliţie Prahova, Raluca Brezeanu, în microbuzul care se deplasa pe ruta Ploieşti-Mislea se aflau şapte persoane. Din primele cercetări, un autoturism ar fi intrat pe contrasens şi s-ar fi izbit de microbuz. În urma impactului, şoferul autoturismului, dar şi o persoană din microbuz au fost răniţi, cele două victime fiind transportate la spital.
8 februarie 2018 - Cinci persoane au fost rănite într-un accident rutier produs în localitatea Găneasa-Şindriliţa, din judeţul Ilfov. Au fost implicate două autoturisme şi un microbuz.
1 februarie 2018 - Un accident rutier în care au fost implicate trei autovehicule, între care un microbuz, a avut loc pe DN 1, în zona Floreşti, cinci persoane fiind rănite. Un microbuz Mercedes Vito de categorie 8+1 locuri ar fi încercat să vireze stânga către Floreşti şi nu ar fi acordat prioritate unui autoturism, microbuzul ricoşând într-o autoutilitară.
* * *
10 decembrie 2017 - Două persoane au decedat şi alte 18 au fost rănite, după ce microbuzul în care se aflau s-a răsturnat pe DN 15, între Borsec şi Tulgheş, fiind declanşat codul roşu de intervenţie, a anunţat ISU Harghita. Microbuzul făcea curse regulate între Praga şi Orhei, în Republica Moldova. Cele două persoane decedate sunt din Republica Moldova. Din primele informaţii, accidentul s-ar fi produs din cauza neadaptării vitezei la condiţiile meteo şi de drum.
27 noiembrie 2017 - Un grav accident de circulaţie a avut loc în judeţul Maramureş, soldat cu 13 răniţi. Un autobuz cu aproximativ 50 de pasageri a intrat în coliziune cu un autocamion. Accidentul a avut loc în localitatea Vadul Izei şi a fost activat Planul Roşu de Intervenţie la nivelul judeţului Maramureş. Au fost alertate pentru intervenţia la faţa locului un echipaj de descarcerare, două echipaje de prim ajutor SMURD, o autospecială de transport victime multiple şi 3 echipaje ale Serviciului de Ambulanţă, potrivit IGSU. Au fost raportate de la faţa locului 13 persoane rănite, dintre care două cu traumatisme multiple.
16 noiembrie 2017 - 12 persoane au fost rănite într-un accident produs la Răducăneni, judeţul Iaşi, în urma unei ciocniri între un TIR şi un microbuz. A fost activat planul roşul de intervenţie.
25 octombrie 2017 - O persoană a murit şi alte cinci au fost rănite, dintre care două foarte grav, într-un accident rutier în cursul nopţii, pe şoseaua Borşului, între localitatea Sântion şi municipiul Oradea. În accident au fost implicate un autotren înmatriculat în Polonia şi un microbuz, potrivit Inspectoratului pentru Situaţii de Urgenţă Bihor. Răniţii au fost transportaţi la Spitalul Clinic Judeţean Bihor.
12 octombrie 2017 - Un accident rutier în care au fost implicate un microbuz ce transporta persoane şi un camion a avut loc la 12 octombrie 2017, în localitatea Petru Vodă din comuna Poiana Teiului, judeţul Neamţ, şi s-a soldat cu rănirea a cel puţin şase persoane, dintre care un copil, a anunţat purtătorul de cuvânt al Inspectoratului pentru Situaţii de Urgenţă Neamţ, Adrian Rotaru. Autorităţile din judeţul Neamţ au pus în aplicare Planul roşu de intervenţie.
28 septembrie 2017 - Un grav accident rutier, soldat cu trei morţi şi 12 răniţi dintre care unul în comă, a avut loc pe DJ 222, la Medgidia, în judeţul Constanţa, fiind implicate un autoturism şi un autobuz cu persoane. A fost activat planul roşu de intervenţie.
14 septembrie 2017 - 13 persoane au fost rănite şi transportate la spital, în urma unui accident petrecut pe DN 66A, în localitatea Aninoasa. În accident au fost implicate un microbuz de transport persoane şi un autoturism, autorităţile activând Planul Roşu de intervenţie în acest caz, potrivit reprezentanţilor ISU Hunedoara. "Una dintre victime este într-o stare mai gravă, restul prezintă leziuni uşoare", a precizat purtătorul de cuvânt al ISU Hunedoara, Anemona Doda.
14 septembrie 2017 - Un şofer a murit după ce în autoturismul pe care îl conducea pe autostrada A1 Deva-Nădlac, în apropiere de Buziaş, a intrat un microbuz la volanul căruia se afla un cetăţean bulgar. În urma impactului, a rezultat decesul şoferului român şi accidentarea gravă a pasagerei din dreapta, care a fost transportată la spital.
8 septembrie 2017 - O persoană a murit şi două au fost grav rănite într-un accident petrecut pe DN13 Braşov-Sighişoara, după ce un microbuz în care se aflau opt persoane s-a răsturnat. Alte cinci persoane au refuzat transportul la spital.
3 septembrie 2017 - Cinci persoane, între care un copil, au fost rănite în urma unui accident rutier în care au fost implicate un microbuz şi un autoturism pe DN1, între localităţile Vlădeni şi Perşani, judeţul Braşov.
30/31 august 2017 - Două persoane au fost rănite în urma unui accident rutier petrecut în noaptea de miercuri spre joi pe A1, sensul de mers Orăştie-Sebeş, după ce un microbuz în care se aflau şapte oameni a intrat într-un TIR. Evenimentul a avut loc în jurul orei 3.30 la intrarea pe autostradă de pe raza localităţii Aurel Vlaicu.
14 august 2017 - Trei persoane, între care un copil de 8 ani, au murit după ce microbuzul în care se aflau a căzut în râul Dâmboviţa, informează ISU Bucureşti-Ilfov. Accidentul s-a petrecut la intersecţia Splaiului Dudescu cu Şoseaua de Centură a Capitalei. Cinci victime au fost transportate la spital de ambulanţele SMURD - trei la Spitalul ''Bagdasar-Arseni'', o persoană la Spitalul ''Sf. Pantelimon'' şi o alta la Spitalul ''Sf. Ioan''.
10 august 2017 - Două persoane au murit şi alte zece au fost rănite, într-un accident pe un drum judeţean dintre localităţile arădene Sântana şi Curtici, provocat de şoferul unui microbuz de călători, care a intrat pe contrasens şi s-a tamponat aproape frontal cu un autocar, fără pasageri la bord. Microbuzul transporta muncitori la o fabrică din zonă, în timp ce autocarul era gol. În urma accidentului, a fost activat planul roşu de intervenţie.
12 iulie 2017 - Un accident rutier s-a produs, la intrarea în municipiul Constanţa, în care au fost implicate un autoturism şi un microbuz ce efectua o cursă regulată pe ruta Constanţa-Piatra Neamţ. În urma accidentului, 14 persoane, printre care şi doi copii, au fost rănite şi transportate la spital.
6 iulie 2017 - Un grav accident rutier a avut loc pe DN52, în judeţul Teleorman, soldat cu un mort şi 14 răniţi, dintre care patru grav. Un tir şi un microbuz cu pasageri au intrat în coliziune la Furculeşti, între Alexandria şi Turnu Măgurele.
23 iunie 2017 - Un autocar, în care se aflau 37 de persoane, s-a răsturnat pe DN 73A, în judeţul Braşov, între Râşnov şi Pârâul Rece. La nivelul judeţului a fost activat planul roşu de intervenţie. În accident au fost rănite 12 persoane.
23 mai 2017 - Mai multe persoane au fost rănite într-un accident rutier produs pe A1 între două microbuze şi un autoturism, în zona localităţii Topolovăţ, fiind activat parţial planul roşu de intervenţie, a anunţat Inspectoratul pentru Situaţii de Urgenţă Timiş. La faţa locului au fost trimise trei autospeciale de stingere, una de descarcerare grea, două autospeciale pentru victime multiple, un spital mobil, trei ambulanţe SMURD şi două echipaje de la Ambulanţă. Au fost alertate şi spitalele din zonă care dispun de unităţi de primiri urgenţe.
20 mai 2017 - Şoferul unui autoturism implicat într-un accident rutier produs la Cernica, judeţul Ilfov, a murit, alte şapte persoane au fost rănite, dintre care doi copii, unul de opt ani şi unul de opt luni, au anunţat oficiali ai ISU Bucureşti-Ilfov. Şoferul autoturismului a pătruns pe contrasens intrând în coliziune cu un microbuz.
16 mai 2017 - Un microbuz care circula pe autostrada A1, între Sebeş şi Orăştie, judeţul Alba, şi transporta 20 de copii s-a răsturnat într-un şanţ, unul dintre minori suferind escoriaţii, iar conducătorul auto fiind rănit grav.
27 aprilie 2017 - Trei persoane, printre care un copil de cinci ani, au fost rănite în urma unui accident rutier produs pe DN 17, în localitatea Cristeştii Ciceului din judeţul Bistriţa-Năsăud, între un microbuz şi o autoutilitară, cauza fiind oboseala acumulată la volan.
7 aprilie 2017 - Un elev a fost grav rănit şi alţi cinci au suferit răni uşoare în urma unui accident rutier produs la Izimşa (comuna Obârşia de Câmp), între un microbuz cu elevi şi un automobil, potrivit Inspectoratului pentru Situaţii de Urgenţă Mehedinţi.
4 aprilie 2017 - Doi cetăţeni bulgari dintr-un microbuz implicat într-un accident rutier, produs pe DN 6, în comuna Dăneasa, judeţul Olt, au fost răniţi uşor şi asistaţi la faţa locului de echipaje medicale ale SMURD şi Serviciului Judeţean de Ambulanţă.
21 martie 2017 - Două persoane au murit, iar alte şapte au fost rănite în urma impactului dintre un microbuz şi un autocamion, accidentul având loc pe DN 1, în localitatea prahoveană Bărcăneşti.
20 martie 2017 - Un microbuz care transporta elevi la un liceu din Deva s-a răsturnat în localitatea Cristur, pe şoseaua care face legătura între municipiile Deva şi Hunedoara. În microbuz se aflau 18 copii, dintre care nouă au fost transportaţi iniţial la spitalele din Deva şi Hunedoara pentru investigaţii medicale. Ulterior, alţi patru copii au fost duşi de părinţi la spital pentru un consult de specialitate. Un alt accident a avut loc la ieşirea din localitatea Ciorogârla către Capitală, fiind implicate mai multe autovehicule, printre care şi un microbuz. Şapte persoane rănite în accident au fost transportate la spital, acestea fiind conştiente.
3 februarie 2017 - Un accident rutier soldat cu 16 răniţi, dintre care cinci răniţi grav, a avut loc pe DN 1C Cluj-Napoca-Gherla, în zona localităţii clujene Răscruci. Un microbuz a intrat în coliziune cu un tir ce venea din sens opus, în momentul în care acesta din urmă vira pe o stradă laterală. Răniţii au fost transportaţi la spital cu suspiciuni de fracturi şi contuzii.
15 ianuarie 2017 - O persoană a murit şi mai multe au fost rănite într-un accident produs în localitatea Pipirig din judeţul Neamţ. O autoutilitară a intrat pe contrasens şi a lovit frontal un microbuz de pasageri, în urma căruia o femeie a murit şi mai multe persoane au fost rănite. Autorităţile au declanşat Codul Roşu de intervenţie, iar la faţa locului au fost trimise patru ambulanţe şi două autospeciale SMURD. AGERPRES/(Documentare - Cerasela Bădiţă, Suzana Cristache Drăgan, editor: Liviu Tatu, editor online: Ada Vîlceanu)
