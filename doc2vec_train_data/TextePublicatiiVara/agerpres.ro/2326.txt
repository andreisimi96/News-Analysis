Patru persoane din judeţul Olt născute în 1918, anul Marii Uniri, au fost felicitate miercuri de către prefectul Petre Silviu Neacşu şi şefii structurilor Ministerului Afacerilor Interne (MAI), informează Inspectoratul pentru Situaţii de Urgenţă (ISU) Olt.
"Astăzi a debutat în judeţul Olt campania Ministerului Afacerilor Interne 'O viaţă cât un centenar', prin care se doreşte aducerea în prim-plan a românilor născuţi în anul 1918, anul Marii Uniri. Patru olteni împlinesc în acest an 100 de ani de existenţă. Domnul prefect al judeţului Olt, Petre Silviu Neacşu, şi şefii structurilor judeţene ale Ministerului Afacerilor Interne s-au întâlnit şi i-au felicitat astăzi pe oltenii care s-au născut odată cu România. Astăzi suntem onoraţi să îi vizităm pe cei patru centenari din judeţul Olt - doamnele Petrişor Sofia, din comuna Slătioara şi Stoicescu Sorana-Venera, din municipiul Caracal şi domnii Burcioiu Gheorghe, din comuna Bărăşti şi Otea Vergil, din comuna Ianca", precizează ISU Olt.
Potrivit sursei citate, centenarii vor fi sărbătoriţi împreună cu familiile lor, primind un steag tricolor, o insignă omagială, mesajul Ministrului Afacerilor Interne cu ocazia împlinirii a 100 de ani, dar şi un tort aniversar. AGERPRES/(AS - autor: Gheorghe Pietrar, editor: Oana Popescu, editor online: Ada Vîlceanu)
