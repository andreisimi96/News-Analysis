Peste 3.300 de pompieri sunt pregătiţi să intervină cu peste 2.200 de mijloace tehnice în sprijinul populaţiei şi autorităţilor locale din zonele vizate de fenomenele meteorologice periculoase care vor intra în vigoare miercuri.
"În contextul emiterii, de către Administraţia Naţională de Meteorologie, a atenţionării Cod galben pentru perioada 13 iunie, ora 14,00 - 15 iunie, ora 08,00, ce vizează instabilitate atmosferică accentuată, averse torenţiale, frecvente descărcări electrice, vijelii şi căderi de grindină în Banat, Crişana, Oltenia, Maramureş, Transilvania, jumătatea de vest a Munteniei şi zonele de munte, IGSU a dispus unităţilor subordonate luarea măsurilor necesare pentru prevenirea şi gestionarea operativă a unor eventuale situaţii de urgenţă", a anunţat Inspectoratul General pentru Situaţii de Urgenţă, printr-un comunicat de presă transmis miercuri AGERPRES.
În judeţele aflate sub incidenţa codului de vreme rea s-a dispus asigurarea rezervei de personal, pentru a putea fi suplimentate efectivele de intervenţie, în cazul producerii unor situaţii de urgenţă. Totodată, la nivelul zonelor vizate sunt monitorizate permanent cursurile de apă, pentru a stabili dacă s-ar putea produce inundaţii.
Potrivit sursei citate, pentru asigurarea acţiunilor în sprijinul administraţiei publice locale şi comunităţilor, pompierii din cadrul subunităţilor operative au verificat şi pregătit mijloacele tehnice de intervenţie la inundaţii - motopompe de mare capacitate, bărci şi autospeciale cu echipamente pentru evacuarea apei.
"Dacă situaţia din teren o va impune, la nivelul inspectoratelor pentru situaţii de urgenţă se vor activa grupele operative şi centrele judeţene de coordonare şi conducere a intervenţiei, care au în componenţă reprezentanţi ai tuturor structurilor cu atribuţii în managementul situaţiilor de urgenţă", se arată în comunicat.
Evoluţia situaţiei din teren va fi permanent monitorizată prin Centrul Operaţional Naţional al IGSU.
Pentru evitarea producerii unor situaţii de urgenţă care pot afecta viaţa şi bunurile, se recomandă cetăţenilor ca pe timpul intensificării vântului şi căderilor de grindină,să se adăpostească în locuinţe sau alte spaţii care le asigură protecţia şi să deconecteze aparatura casnică.
De asemenea, pentru limitarea posibilelor pagube generate de vântul puternic, autoturismele trebuie parcate în zone ferite, la distanţă faţă de copaci sau stâlpi de electricitate.
"Având în vedere posibilitatea averselor cu acumulări semnificative de apă, recomandăm populaţiei din zonele vizate de avertizări să ia măsuri pentru curăţarea şanţurilor şi rigolelor de scurgere pentru facilitarea evacuării normale a apelor pluviale", mai transmite IGSU.
Informaţii despre modul de comportare în cazul producerii unor situaţii de urgenţă sau alte date utile despre manifestarea fenomenelor meteorologice periculoase pot fi obţinute prin intermediul aplicaţiei DSU, care poate fi descărcată gratuit din Google Play Store şi App Store, şi al Platformei Naţionale de Pregătire pentru Situaţii de Urgenţă "Fiipregatit.ro". AGERPRES/(AS - autor: Daniel Alexandru Florea, editor: Claudia Stănescu, editor online: Ada Vîlceanu)
