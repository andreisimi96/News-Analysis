Sf. Mc. Ermie, Eusebiu şi Haralambie
Trupul şi Sângele Domnului; Vizita Sf. Fc. Maria; Sf. Petronela, fc. m.
Sfântul mucenic Ermie, pomenit în calendarul creştin ortodox la 31 mai, era un soldat în armata romană, înaintat în vârstă, care trăia în Comane, la hotarul imperiului cu Armenia.
În timpul împăratului Antonin cel Pios (138-161), pentru mărturisirea credinţei a fost adus înaintea guvernatorului Sebastian.
Înainte de a fi supus la multe şi grele chinuri pentru că nu a vrut să aducă jertfe zeilor, demnitarul i-a spus că având în vedere bătrâneţea şi înţelepciunea sa îl cruţă şi îl miluieşte. Sfântul i-a răspuns că nu îi trebuie milă: "eu caut mila lui Dumnezeu, Care mă va duce la Dânsul; Acela înţelepţeşte pe robii Săi cu Duhul Său cel Sfânt" (Vieţile Sfinţilor).
A fost chemat şi un vrăjitor care i-a pregătit otrăvuri puternice, Sfântul Ermie fiind obligat să le bea. Faptul că a rămas nevătămat după ce a băut otrăvurile l-a făcut pe vrăjitor să strige cu mare glas: "îmbătrânit în păcate şi în răutăţi, mă înnoiesc cu sufletul, întorcându-mă spre Dumnezeul cel viu, Care petrece totdeauna în veci".
Noului şi neaşteptatului mărturisitor al Lui Hristos i s-a tăiat capul, botezându-se în sângele său, iar Sfântul Ermie a fost şi mai rău chinuit.
Sfântul Ermie s-a mutat către Domnul, după ce i s-a tăiat capul. (sursă: vol. "Vieţile Sfinţilor") AGERPRES/(Documentare - Mariana Zbora-Ciurel, editor: Horia Plugaru)
