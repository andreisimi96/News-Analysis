Austriacul Adi Huetter, fost antrenor al elveţienilor de la Young Boys Berna, a fost prezentat ca noul tehnician al echipei germane de fotbal Eintracht Frankfurt.
''Întotdeauna am visat să să pregătesc o formaţie din Bundesliga. Sunt extrem de fericit că acum am această oportunitate la o echipă de tradiţie, aşa cum este Eintracht Frankfurt. Am muncit din greu în ultimii 10 ani pentru a putea fi acum aici'', a afirmat Huetter, 48 de ani.
Potrivit DPA, Huetter a semnat un contract pe trei ani cu deţinătoarea Cupei Germaniei, care a încheiat sezonul pe locul 8.
Huetter a luat titlul în acest an în Elveţia cu Young Boys Berna, şi îl înlocuieşte pe banca tehnică a celor de la Eintracht pe Niko Kovac, acesta urmând să o pregătească pe campioana Bayern Munchen, care s-a despărţit de Jupp Heynckes. AGERPRES/(AS- autor: Adrian Drăguţ, editor: Mihai Ţenea, editor online: Anda Badea)
