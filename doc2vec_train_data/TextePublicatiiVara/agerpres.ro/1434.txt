Un muncitor care efectua lucrări de intervenţie la Mănăstirea Rohia a rămas captiv pe un stâlp electric, fiind necesară intervenţia pompierilor, conform dispeceratului ISU Maramureş.
Echipajul Serviciului de Ambulanţă Judeţean (SAJ) Maramureş care s-a deplasat la locul accidentului a executat manevrele de resuscitare ale electricianului, însă fără succes. "Medicul a iniţiat manevrele de resuscitare (...) Pacientul se afla în stop cardiorespirator, au fost nevoiţi să declare decesul, din păcate", a precizat pentru AGERPRES directorul medical al SAJ Maramureş, Ioana Cătană.
O echipă a poliţiei se află la locul incidentului pentru a demara o anchetă şi stabili cauzele producerii acestuia.
Societatea Electrica a oprit temporar furnizarea de energie electrică în zonă până la terminarea cercetării iniţiate de poliţişti.
La începtul acestei săptămâni, un alt muncitor care schimba un corp de iluminat pe un stâlp din aceeaşi localitate s-a electrocutat, dar a supravieţuit şi se află sub îngrijiri medicale la Spitalul Judeţean de Urgenţă din Baia Mare. AGERPRES /(AS, A-autor: Leontin Cupar, editor: Diana Dumitru, editor online: Ada Vîlceanu)
