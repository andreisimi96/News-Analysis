O echipă de opt femei preia ştafeta bărbaţilor în acest 'reboot' al seriei de filme 'Ocean's', pentru a da o lovitură foarte glamour, un proiect ce se înscrie în mişcarea #MeToo şi care încalcă oarecum codul cinematografic al acestui gen foarte masculin, relatează AFP.
'Ocean's 8' se lansează vineri în cinematografe, la zece ani după 'Ocean's 13', al treilea episod al acestei saga de aventuri întreprinse de Danny Ocean (George Clooney) şi banda sa care devalizează cazinourile şi care face risipă de umor.
Pentru a revitaliza genul, Warner Bros l-a obligat pe Danny, care a murit în 2018 în circumstanţe neelucidate, să-i lase locul surorii sale mezine, Debbie (Sandra Bullock), care, asemeni fratelui său la începutul aventurilor, tocmai a ieşit din închisoare.
Decorul s-a schimbat: se trece de la atmosfera închisă a cazinourilor la extravaganţa oraşului New York, care devine, cu prilejul galei anuale Met, unul din personajele emblematice ale noului film.
Această gală, organizată în fiecare an de atotputernica Anna Wintour, redactor şef al revistei Vogue, a fost aleasă de Debbie Ocean pentru a pune mâna pe un colier al firmei Cartier, în valoare de 150 de milioane de dolari. Pentru a reuşi acest lucru ea va strânge o echipă de experte, toate femei. O raritate, chiar dacă unele filme s-au aventurat în acest gen, precum 'Set if Off' (1996) sau 'Les Braqueuses' (1994).
Însă 'Ocean's 8' elimină complet testosteronul, latura obscură şi dimensiunea dramatică, elemente inerente genului şi prezente în primele trei părţi 'Ocean's'.
Fără arme, explozii sau violenţă fizică. Fără chiar elementul negativ, un fel de inamic comun asemeni celui întruchipat de Terry Benedict (Andy Garcia) în primele părţi. Importantă este doar planificarea şi executarea minuţioasă a planului.
Şi deşi unele încercări precedente ale genului au prezentat bande de fete neexperimentate, adesea neîndemânatice şi chiar caricaturizate, 'Ocean's 8' prezintă o echipă feminină condusă de Debbie care nu are nimic de invidiat la omologii săi bărbaţi în frunte cu Danny Ocean.
"Nu a existat vreodată o echipă de femei de top ca aceasta", declara la sfârşitul lunii mai regizorul Gary Ross ('Hunger Games'), la o conferinţă de presă la New York. Realizatorul şi co-scenaristul filmului a explicat că a avut nevoie de "trei sau patru ani" pentru ca acest proiect cu buget mare, dar susţinut în totalitate de actriţe, să vadă lumina zilei. Din distribuţia filmului fac parte trei actriţe laureate cu Oscar şi vedeta pop Rihanna.
"Este interesant de văzut că acum doi sau trei ani, proiectul părea imposibil", în timp ce astăzi toată lumea spune "sigur că da!", notează şi Cate Blanchett, care o interpretează pe Lou, un alter ego al lui Debbie. "Multe lucruri s-au schimbat astăzi, cred eu", spune actriţa.
Deşi proiectul a început mult înainte de afacerea Weinstein, acest scandal a făcut ca Hollywood să reflecteze asupra locului pe care îl ocupă femeile în industria cinematografică. "Ceea ce contează, mai ales pentru tinerele femei, este de a vedea mai multe personaje feminine care să nu fie arhetipuri anoste, ci mai degrabă personaje diferite, complexe şi nuanţate", a declarat co-scenarista filmului Olivia Milch.
În această eră #MeToo, nimic nu mai este neutru, chiar şi un film care nu are nicio legătură cu politicul şi se doreşte în primul rând o sursă de divertisment. "Nu trebuie subestimată puterea reprezentării vizuale", este de părere şi Anne Hathaway, care joacă rolul lui vedetei Daphne Kluger, cea care va purta celebrul colier la gala Met, organizată în faimosul Metropolitan Museum din New York.
"Unei fetiţe de opt ani, care ar putea vedea filmul, nu-i vom spune să facă o carieră în lumea jafurilor, ci să facă ceea ce vrea şi să-şi acorde cât mai mult spaţiu", pentru a se realiza în viaţă, a încheiat celebra actriţă.AGERPRES/(AS-autor: Mihaela Nicolaescu, editor: Mariana Ionescu, editor online: Anda Badea)
