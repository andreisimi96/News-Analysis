Drumarii care deszăpezesc Transfăgărăşanul l-au filmat, în ultimele două zile, la Bâlea, pe un urs care este deja un obişnuit al locului, dovadă că majoritatea cabanierilor l-au botezat "van Damme", după actorul Jean Claude van Damme, care a filmat aici o reclamă în urmă cu doi ani, au anunţat reprezentanţii Direcţiei Regionale de Drumuri şi Poduri Braşov.
Potrivit acestora, ursul a fost surprins în zona Cascadei Bâlea, loc vizitat de turişti.
Ursul nu este singurul animal care merge pe Transfăgărăşan în această perioadă, când şoseaua este închisă circulaţiei maşinilor. Căprioarele pot fi des văzute în zona Transfăgărăşanului şi când circulaţia este deschisă.
Drumarii au eliberat deja un sens de mers, însă Transfăgărăşan rămâne deocamdată închis circulaţiei.
DN 7C Transfăgărăşan este închis circulaţiei între Piscu Negru (judeţul Argeş) şi Bâlea Cascadă (judeţul Sibiu), pe tronsonul kilometric 104 - 131, până la finalul lunii iunie, conform Centrului Infotrafic din Inspectoratul General al Poliţiei Române. AGERPRES/(AS - autor: Isabela Paulescu, editor: Oana Popescu, editor online: Ada Vîlceanu)
