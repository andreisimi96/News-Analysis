Societatea Naţională Nuclearelectrica a lansat o aplicaţie pentru telefon mobil, ''Access SNN'', destinată relaţiei cu investitorii, ceea ce va permite accesul rapid la o bază de date completă despre companie, dar şi la activităţile şi rezultatele acesteia, a anunţat, vineri, SNN.
Aplicaţia a fost creată pentru a răspunde la nevoia în creştere de informatii rapide, concise şi uşor accesibile pentru acţionari, investitori, reprezentanţii mass-media şi publicul larg, în scopul facilitării accesului de oriunde la date de interes precum principalele evenimente din activitatea companiei, situaţiile financiare la zi şi istorice, evoluţia preţului acţiunilor, dividende, calculator de investiţii şi alte informaţii descriptive despre SNN.
"Ne propunem să avem o abordare transparentă şi proactivă în dialogul cu stakeholderii noştri, să fim disponibili pe toate canalele de comunicare pentru a oferi informaţii şi a răspunde la întrebări. Aplicaţia pe care o lansăm astăzi reprezintă un instrument pe care l-am gândit pornind de la necesităţile acţionarilor şi investitorilor, dar şi ale celor care vor să ştie mai multe despre SNN şi sperăm să devină un hub de informaţii pentru dumneavoastră", precizează Valentina Dinu, reprezentantul Nuclearelectrica în Relaţia cu Investitorii.
De asemenea, în aplicaţie mai pot fi vizualizate şi calendarul financiar al SNN, materialele pentru următoarea AGA convocată şi grafice privind evoluţia preţului acţiunilor. Aplicaţia permite transmiterea de mesaje rapide ce vor fi recepţionate de departamentul specializat în relaţia cu investitorii din cadrul companiei şi soluţionate în cel mai scurt timp.
"Accesul rapid la o bază de date complete despre companie, activităţile şi rezultatele acesteia în vederea facilitării adoptării deciziei de a investi bazată pe informaţii clare, furnizate constant şi în timp util este o responsabilitate a unei companii listate. Transparenţa actului managerial şi responsabilitatea faţă de companie, acţionarii săi şi investitori, ca parte integrantă a guvernanţei
corporative, sunt coordonate majore de acţiune în cadrul SNN", spune Cosmin Ghiţă, CEO Nuclearelectrica.
Aplicaţia SNN poate fi descărcată din magazinele Android şi Apple sau de pe site-ul SNN.
Nuclearelectrica a înregistrat în primele trei luni ale acestui an un profit net de 189,99 milioane lei, cu 51,7% mai mare comparativ cu cel din perioada similară a anului trecut, conform datelor transmise Bursei de Valori Bucureşti.
Rezultatul din exploatare (EBIT) s-a majorat cu 44,4%, ajungând la 213,23 milioane lei, iar EBITDA (rezultatul înainte de impozitare, cheltuieli financiare nete, depreciere şi amortizare) a crescut cu 25,1%, la 335,735 milioane lei, în principal ca urmare a creşterii veniturilor din exploatare cu 15%, influenţate de majorarea cu 11,8% a veniturilor din vânzarea energiei electrice (la 541,245 milioane lei).
"Ca urmare a liberalizării complete a pieţei energiei electrice începând cu 1 ianuarie 2018, strategia de vânzări a SNN a fost reconfigurată în conformitate cu noile condiţii de piaţă, cu axare pe piaţa forward şi contracte pe perioade lungi de timp şi preţuri stabile, în scopul valorificării optime a producţiei", se menţionează în raportul companiei.
Producţia brută de energie electrică a celor două unităţi operaţionale ale CNE Cernavodă a fost de 2.950.627 MWh în primele trei luni din 2018.
SN Nuclearelectrica se află sub autoritatea Ministerului Energiei, statul deţinând 82,48% din acţiuni, Fondul Proprietatea, 9,10% şi alţi acţionari, 8,42%.
Componentă a SNN, sucursala CNE Cernavodă asigură funcţionarea în siguranţă a Unităţilor nucleare 1 şi 2, fiecare cu o putere instalată de producţie de 700 MW. Cele două reactoare de la Cernavodă asigură aproximativ 20% din necesarul de energie al României. AGERPRES/(AS-autor: Mariana Nica, editor: Andreea Marinescu, editor online: Gabriela Badea)
