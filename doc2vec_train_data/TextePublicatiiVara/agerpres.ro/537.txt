Rusia, echipa gazdă a Cupei Mondiale de fotbal 2018, a fost învinsă de formaţia Austriei cu scorul de 1-0 (1-0), miercuri, la Innsbruck, într-un meci de pregătire pentru turneul final ce va avea loc între 14 iunie şi 15 iulie.
Singurul gol al partidei a fost înscris de Alessandro Schoepf, în min. 28.
Potrivit Reuters, Rusia a avut din nou o prestaţie neconvingătoare, cu două săptămâni înaintea debutului competiţiei. Echipa Austriei, care nu s-a calificat la CM 2018, a expus fragilitatea defensivei antrenate de Stanislav Cercesov. ''Veteranul'' Serghei Ignaşevici, care va împlini 39 de ani în iulie, a revenit în activitate şi a jucat meciul cu numărul 121 pentru reprezentativă.
Rusia nu a mai câştigat de şase meciuri şi a primit 10 goluri în ultimele patru partide.
Rusia este totuşi creditată ca favorită la calificarea în optimi din Grupa A, în care le va înfrunta echipele Arabiei Saudite (pe 14 iunie, în meciul de deschidere), Egiptului şi Uruguayului.
În ultima lor partidă de verificare, ruşii vor juca pe 5 iunie, la Moscova, cu Turcia, echipă antrenată de românul Mircea Lucescu.
La Innsbruck au evoluat echipele:
Austria: Lindner - Proedl, Dragovic, Hinteregger - Lainer, Baumgartlinger (Grillitsch, 46), Zulj (Ilsanker, 80), Schoepf (Alaba, 58) - Kainz (Schlager, 72), Schaub (Burgstaller, 46), Arnautovic (Alar, 83).
Rusia: Akinfeev - Granat, Ignaşevici, Kudriaşov, Mario Fernandes (Smolnikov, 67) - Golovin (Aleksei Miranciuk, 76), Kuziaev (Dzagoev, 56), Zobnin, Samedov (Anton Miranchuk, 63) - Smolov (Dziuba, 72), Jirkov (Cerîşev, 64).
A arbitrat: Hermanus Nijhuis (Olanda).
AGERPRES (editor: Mihai Ţenea, editor online: Simona Aruştei)
