Secretarul general al ONU, Antonio Guterres, a apreciat că summitul istoric din Singapore între preşedintele american Donald Trump şi liderul nord-coreean Kim Jong-Un reprezintă o ''etapă importantă'' în denuclearizarea Peninsulei Coreea, informează AFP.
Într-un comunicat, Guterres a cerut tuturor părţilor "să profite de această oportunitate istorică" şi încă o dată a oferit expertiza ONU pentru a atinge obiectivul declarat al preşedintelui SUA: dezmembrarea arsenalului nuclear al Phenianului.
Donald Trump şi Kim Jong-Un şi-au arătat bunăvoinţa la summit, care a culminat cu semnarea unui document comun, dar fără progrese majore asupra arsenalului nuclear al Coreei de Nord, notează AFP.
Întrebat despre această miză crucială după decenii de tensiuni legate de ambiţiile atomice ale Phenianului, preşedintele american a dat asigurări că procesul de denuclearizare ar putea începe de acum "foarte repede".
La rândul său, Uniunea Europeană a salutat summitul dintre preşedintele american Donald Trump şi liderul nord-coreean Kim Jong-Un ca pe o "etapă vitală şi necesară" spre denuclearizarea Peninsulei Coreea.
"Obiectivul ultim, împărtăşit de întreaga comunitate internaţională şi exprimat de Consiliul de Securitate al Naţiunilor Unite, rămâne denuclearizarea completă, verificabilă şi ireversibilă a Peninsulei Coreea. Declaraţia comună semnată astăzi de liderii SUA şi Republicii Populare Democrate Coreene (RPDC, denumirea oficiala a Coreei de Nord) indică în mod clar că acest obiectiv poate fi atins", a salutat într-un comunicat şefa diplomaţiei europene, Federica Mogherini.
Agenţia Internaţională pentru Energie Atomică (AIEA) este "pregătită să efectueze orice activitate de verificare" la siturile nucleare nord-coreene, a declarat marţi şeful AIEA, care "salută" rezultatul summitului dintre Donald Trump şi Kim Jong-Un.
"AIEA este pregătită să efectueze orice activitate de verificare în Coreea de Nord, pe care ţările în cauză ar putea să o ceară", a declarat secretarul general Yukiya Amano într-un comunicat, salutând documentul semnat de liderii SUA şi Coreii de Nord privind denuclearizarea Peninsulei Coreea.
China, principalul aliat al Coreii de Nord, a salutat de asemenea summitul din Singapore, exprimându-se din nou pentru o "denuclearizare totală" a statului vecin.
"Astăzi, faptul că liderii celor două ţări au stat unul lângă altul pentru negocieri de la egal la egal are un sens important şi constituie începutul unei noi istorii", a declarat ministrul de externe chinez Wang Yi. "China salută şi sprijină" acest proces, a adăugat ministrul chinez, întrebat dacă Beijingul s-a simţit cumva marginalizat de apropierea dintre Washington şi Phenian, conform Liberation.
De asemenea, Marea Britanie a salutat angajamentul Coreii de Nord privind denuclearizarea. "Salutăm summitul constructiv între preşedintele american Donald Trump şi liderul nord-coreean Kim Jong-Un, un pas important spre stabilitatea unei regiuni vitale pentru creşterea economică la nivel mondial", a citit un purtător de cuvânt al premierului Theresa May comunicatul semnat de ministrul de externe Boris Johnson.
"Kim Jong-Un s-ar putea să fi auzit mesajul că doar o schimbare de direcţie poate aduce un viitor prosper şi sigur pentru nord-coreeni. Mai este încă mult de făcut şi sperăm că Kim va continua să negocieze cu bună-credinţă spre o denuclearizare completă, verificabilă şi ireversibilă", afirmă Johnson în declaraţia sa. AGERPRES/(AS - autor: Lilia Traci, editor: Ionuţ Mareş, editor online: Gabriela Badea)
