La finalul celor zece ani de mandat, Misiunea Uniunii Europene de sprijinire a supremaţiei legii în Kosovo (EULEX, European Union Rule of Law Mission in Kosovo) este celebrată în discursuri oficiale, dar criticată de stradă, îndreptându-se spre un bilanţ critic, comentează vineri AFP.
Această Misiune a UE de instituire a 'statului de drept' în Kosovo, care va înceta, la 14 iunie, orice activitate de investigare şi judecată, a fost instalată în decembrie 2008, la zece luni după proclamarea unilaterală a independenţei Kosovo.
Cu ajutorul a sute de milioane de euro cheltuite în decurs de un deceniu, cu sute de magistraţi şi poliţişti trimişi pentru a elucida cele mai grave crime comise în timpul şi după războiul între gherila kosovară albaneză şi forţele sârbe (1998-1999), EULEX avea mandat să combată corupţia şi să construiască un raport de încredere între kosovari şi sistemul lor penal.
'Am toate motivele să fiu nemulţumită de EULEX', a declarat Silvana Marinkovic (46 de ani) pentru AFP. La fel ca în cazul altor 1.600 de persoane, dispariţia soţului ei Goran la sfârşitul războiului, rămâne fără răspuns. 'Nici măcar nu au încercat să-mi rezolve problema', spune această femeie din Kosovo aparţinând minorităţii sârbe.
Alexandra Papadopoulou, diplomat grec responsabil de gestionarea încheierii mandatului EULEX, apără 'o moştenire vizibilă în Kosovo, cu numeroase succese evidente', invocând cele 648 de verdicte pronunţate. Este de altfel şi opinia împărtăşită de preşedintele kosovar Hashim Thaçi, potrivit căruia 'instituţiile din Kosovo au beneficiat extraordinar de pe urma cooperării cu EULEX'.
Dar după un deceniu, Kosovo se situează pe locul 85 în clasamentul corupţiei al Transparency International, înaintea Albaniei, dar în urma Serbiei. 'Corupţia este larg răspândită şi rămâne un motiv de îngrijorare' în acest teritoriu cu 1,8 milioane de locuitori, menţionează Comisia Europeană în ultimul său raport.
Ironizând promisiunea EULEX de a prinde 'peştii mari', cotidianul Zeri a calificat-o recent ca fiind 'misiunea pentru peştii mici'.
Doar trei principali lideri rebeli au fost judecaţi: Sami Lushtaku şi Fatmir Limaj au fost achitaţi, iar Sylejman Selimi a fost condamnat la opt ani de închisoare pentru torturarea unor prizonieri.
Printre asasinatele neelucidate figurează cazul jurnalistului Xhemail Mustafa, împuşcat în locuinţa sa în 2000. Fost consilier al preşedintelui Ibrahim Rugova, el denunţa în articolele sale violenţa exercitată de gherilele Armatei de Eliberare din Kosovo (UCK) împotriva opoziţiei.
Pentru fiica sa Beriane Mustafa (36 de ani), EULEX a 'eşuat complet': 'Nu înţeleg cum o misiune a Uniunii Europene, cu toate mijloacele de care a dispus, nu a reuşit să rezolve niciuna dintre aceste crime ...'.
Războiul din Kosovo s-a soldat cu 13.000 de morţi. Potrivit organizaţiei neguvernamentale Humanitarian Law Centre, specializată în crime de război în fosta Iugoslavie, doar 25 de cazuri au fost soluţionate. 'Au fost mii de victime ale unei politici de viol sistematic comise de forţele sârbe; nu a fost nici un singur caz rezolvat sau un singur vinovat pedepsit', susţine această organizaţie într-un comunicat trimis AFP.
'EULEX este un eşec', o 'idee foarte bună (...) foarte prost pusă în practică'', apreciază italianul Andrea Capussela, fost înalt responsabil de la International Civilian Office (ICO) - organism internaţional responsabil să sprijine înfiinţarea de instituţii în Kosovo - autor al volumului 'Construirea statului în Kosovo: Democraţie, corupţie şi UE în Balcani" ('State-Building in Kosovo: Democracy, Corruption and the EU in the Balkans').
Potrivit expertului italian, 'în timpul celor zece ani de mandat al EULEX, statul de drept nu s-a consolidat în Kosovo, ci dimpotrivă, pare să fi slăbit'. El subliniază în acest sens 'incompetenţa conducerii, oportunismul şi o alegere politică de a nu contesta statu quo-ul'.
Chiar dacă nu au fost demonstrate, mai multe acuzaţii de corupţie la adresa magistraţilor săi nu au îmbunătăţit imaginea EULEX în faţa kosovarilor. 'Ar fi fost mai bine ca Europa să fi investit această sumă imensă în crearea de locuri de muncă', susţine Jonuz Muftiu, avocat pensionar.
EULEX 'nu a fost înfiinţată pentru a rezolva cu o baghetă magică în decursul câtorva ani toate problemele din Kosovo legate de statul de drept', răspunde acuzaţiilor Alexandra Papadopoulou.
Ariana Qosja, de la think-tank-ul independent KIPRED, specializat în probleme de securitate, este pesimistă cu privire la anchetele nefinalizate ale EULEX, 'predate acum justiţiei locale': în Kosovo, 'sistemul judiciar rămâne sub control politic', afirmă ea. AGERPRES/(AS - autor: Lilia Traci, editor: Gabriela Ionescu, editor online: Anda Badea)
Sursa foto:  eulex-kosovo.eu
