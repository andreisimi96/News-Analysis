Jucătoarea spaniolă de tenis Garbine Muguruza, numărul trei mondial, a acces marţi în turul 2 al turneului de Mare Şlem de la Roland Garros, la capătul unui meci de două seturi cu rusoaica Svetlana Kuzneţova, 7-6 (0), 6-2.
Meciul a fost întrerupt mai mult de o oră din cauza ploii. Muguruza, care are 24 de ani, a câştigat în 2016 turneul de la Roland Garros, iar Kuzneţova, acum locul 43 WTA, a fost victorioasă pe zgura pariziană în 2009. Rusoaica va împlini 33 de ani luna viitoare.
Spaniola va juca în runda următoare cu franţuzoaica Fiona Ferro (21 de ani, 257 WTA), beneficiara unui wild card, care s-a impus în faţa germancei Carina Witthoft (61 WTA), cu 6-4, 6-2.
Muguruza este una din jucătoarele care o pot detrona din fruntea clasamentului WTA pe românca Simona Halep.
Tot în primul tur al probei feminine de simplu, australianca Samantha Stosur a trecut de belgianca Yanina Wickmayer, cu 6-2, 6-4, iar americanca Bethanie Mattek-Sands a învins-o pe suedeza Johanna Larsson, 6-4, 6-3.
AGERPRES (autor: Mircea Lazaroniu; editor: Mihai Ţenea, editor online: Anda Badea)
