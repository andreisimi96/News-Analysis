Vladimir Putin este aşteptat vineri într-o vizită de stat de trei zile în China, axată pe stimularea relaţiilor militare şi economice dintre cele două ţări, transmite dpa. Este de altfel prima vizită de stat întreprinsă de Vladimir Putin, după realegerea sa pentru al patrulea mandat prezidenţial la 18 martie a.c., anterior şeful statului rus efectuând o vizită de lucru în Austria, prima deplasare a sa într-o ţară din Uniunea Europeană, după vizita la Budapesta, în Ungaria, în august 2017, conform media ruse.
Preşedintele chinez Xi Jinping îl va primi pe omologul său rus cu onoruri militare în Marea Sală a Poporului din Beijing, în finalul discuţiilor aşteptându-se semnarea mai multor acorduri comerciale.
Rusia şi China vor să-şi aprofundeze cooperarea în domenii precum infrastructura, energia, cercetarea ştiinţifică şi tehnologia avansată, a menţionat Putin într-un interviu acordat înaintea acestei vizite pentru Corporaţia Centrală de Radio şi Televiziune din China (China Media Group).
În ultimii ani, Moscova şi-a concentrat atenţia pe întărirea legăturilor cu Asia, în contextul în care relaţiile sale cu Occidentul s-au deteriorat sensibil ca urmare a rolului său în criza din Ucraina, notează dpa.
Un rol central în acest sens l-a jucat Organizaţia Cooperării de la Shanghai (SCO), un bloc economic şi militar eurasiatic. Cu ocazia actualei vizite în China, preşedintele rus urmează să participe la un summit al SCO în oraşul chinez Qingdao în acest weekend.
Organizaţia Cooperării de la Shanghai - care grupează China, Rusia, Kazahstan, Kârgâzstan, Tadjikistan, Uzbekistan şi la care au aderat recent Pakistan şi India - deţine 'un sfert din PIB-ul global, 43% din populaţia lumii şi 23% din suprafaţa totală a planetei', declarase Putin în interviul pentru media chineze.
'Resursele sunt imense. Luând în considerare dinamica creşterii în Asia, China şi India, vom încerca să dăm un impuls economiei ruse şi să susţinem dinamica de care avem nevoie', a afirmat Vladimir Putin. 'Toate acestea, împreună cu capacităţile noastre militare, constituie o forţă imensă', a subliniat el.
În interviu, liderul rus l-a descris pe Xi Jinping ca pe un om de încredere şi sincer, remarcând - între altele - că preşedintele chinez este singurul conducător străin cu care şi-a sărbătorit vreodată ziua de naştere. 'A fost un eveniment foarte simplu', a evocat Putin. 'Am băut câte un păhărel cu vodcă şi am tăiat nişte salam', şi-a mai amintit el. Agenţia de presă rusă TASS, care a publicat anterior fragmente din respectivul interviu, a indicat că Putin s-a referit la cea dea 61-a aniversare a sa, care a coincis cu participarea la summitul APEC din Bali, la 7 octombrie 2013. AGERPRES/(AS - autor: Lilia Traci, editor: Gabriela Ionescu, editor online: Anda Badea)
