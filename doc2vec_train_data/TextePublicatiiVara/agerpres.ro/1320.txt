Ministrul de externe francez, Jean-Yves Le Drian, a afirmat miercuri că declaraţia Iranului potrivit căreia ar putea să-şi majoreze capacitatea de îmbogăţire a uraniului dacă acordul internaţional privind programul nuclear iranian eşuează riscă să ajungă aproape de ''linia roşie'', relatează agenţia Reuters.
''Întotdeauna este periculos să te joci cu linia roşie'', a declarat Le Drian la postul de radio Europe 1, precizând însă că planurile de salvare a acordului, încheiat în 2015 între Teheran şi marile puteri ale lumii (SUA, China, Rusia, Marea Britanie, Franţa, Germania), rămân intacte.
Tensiunile dintre Iran şi Occident au reizbucnit luna trecută după ce preşedintele american Donald Trump a anunţat retragerea SUA din acord, despre care consideră că are deficienţe profunde.
Declaraţia şefului diplomaţiei franceze survine la o zi după ce premierul israelian Benjamin Netanyahu a făcut apel la Franţa să-şi îndrepte atenţia către abordarea problemei privind ''agresiunea Iranului în regiune'', spunând că nu mai are nevoie să convingă Parisul să se retragă din acord, care oricum va fi distrus de presiunea economică. AGERPRES/(AS - autor: Angela Sârbu, editor: Gabriela Ionescu, editor online: Anda Badea)
