Fermierii români din Transilvania vor fi premiaţi în cadrul conferinţei PRIA Agriculture care va avea loc la Cluj-Napoca în data de 14 iunie 2018.
Conferinţa PRIA Agriculture şi PRIA Gala Fermierilor Români din Transilvania sunt evenimente importante pentru agricultură şi reprezintă o reală platformă de dezbatere între fermieri, autorităţi şi companiile care îşi desfăşoară activitatea în acest sector.
În cadrul acestei conferinţe, organizată de PRIAevents, se vor recunoaşte eforturile şi contribuţia fermierilor români ce au investit multă muncă, resurse şi experienţa lor de-a lungul timpului, au contribuit la dezvoltarea sau menţinerea agriculturii României pe un loc bun în UE.
'Au investit cunoştinţe şi energie pentru agricultura românească - motor extrem de important al economiei României. De asemenea, vom recunoaşte meritele cercetătorilor şi al celor care au avut un aport important pentru agricultura noastră. Agricultura este vitală pentru întreaga lume. Uniunea Europeană alocă un buget mare şi o atenţie deosebită acestui sector. De aceea, Politica Agricolă Comună (PAC) consolidează competitivitatea şi sustenabilitatea agriculturii din UE, prin acordarea de plăţi directe fermierilor, prin măsuri de piaţă şi finanţează programele de dezvoltare a zonelor rurale din Uniune. Va fi extrem de important să discutăm despre ce ne va rezerva aceasta după 2020 şi despre cum ne poziţionăm noi în noua PAC', spun cei de la PRIAevents.
Potrivit organizatorilor, în conferinţă vor fi discutate subiecte de o deosebită importanţă pentru fermieri şi pentru agricultura României.
"Fermierii acordă importanţă maximă acestei teme pentru că este important să contribuim şi noi la viitoarele prevederi, deoarece agricultura ocupă un rol important pentru România. Astfel, Ministerul Agriculturii, împreună cu fermierii, ar trebui să stabilească ce este mai bine pentru România şi să obţinem astfel rezultate mai bune şi simplificarea aplicării PAC, poate creşterea subvenţiilor pentru fermierii români şi mai multe fonduri europene", apreciază aceştia.
Aproape 20 de miliarde de euro urmează să fie investite în agricultura românească, precum şi în zonele rurale, până în 2020, prin intermediul Politicii Agricole Comune (PAC). Legea terenurilor agricole este de asemenea unul dintre punctele importante care vor fi în dezbatere, precum şi absorbţia fondurilor europene.
La eveniment au fost invitaţi Emil Boc, primarul municipiului Cluj-Napoca, Istvan Valentin Vakar, vicepreşedinte al Consiliului Judeţean Cluj, Valeriu Tabără, preşedinte ASAS şi fost ministru al Agriculturii şi Dezvoltării Rurale, Floricel Dima, subsecretar de stat la Ministerul Agriculturii şi Dezvoltării Rurale, Felix Arion, director general Agro Transilvania Cluster, Sorin Ciplea, vicepreşedinte Cooperativa Agricolă Lunca Someşului Mic, Nicolae Tritean, director al Staţiunii de Cercetare şi Dezvoltare Turda, Adrian Zaharia, director executiv la Agenţia de Plăţi şi Intervenţie pentru Agricultură Cluj şi Ştefan Dimitriu, preşedinte al Camerei de Comerţ şi Industrie Cluj.
Conferinţele PRIA aduc în atenţie cele mai importante teme de dezbatere din fiecare domeniu şi reunesc un număr mare de participanţi.
       
PRIA Agriculture va reuni 200 participanţi - fermieri, asociaţii, clustere, cooperative şi reprezentanţi ai autorităţilor centrale şi locale, companii care activează in agricultură şi în domenii conexe. AGERPRES/(AS - autor: Carmen Marinescu, editor: Oana Tilică, editor online: Ada Vîlceanu)
