Ministrul Culturii şi Identităţii Naţionale, George Ivaşcu, a declarat, la deschiderea celei de-a XIII-a ediţii a Salonului de Carte Bookfest, că "o carte este ca un prieten" şi a spus că aceste cărţi "ne învaţă să visăm".
"O carte e ca un prieten, trebuie să încerci de mai multe ori până o găseşti, dar când vă întâlniţi rămâneţi împreună pe viaţă. Va fi mereu aproape de tine, nu te va dezamăgi şi-ţi va da putere şi încredere în clipele de îndoială. Cartea este memoria acumulată a celor dinaintea noastră, cartea face posibilă educaţia şi comunicarea oamenilor, cărţile ne învaţă tot ce există şi, deseori, mai mult. Cărţile, mai ales, ne învaţă să visăm", a declarat, miercuri, George Ivaşcu.
Ministrul a salutat prezenţa la Bookfest a tinerilor şi a evidenţiat importanţa acestei ediţii a manifestării, în contextul în care SUA reprezintă invitatul de onoare al salonului.
"La Bookfest avem de ales din cataloage de edituri tot mai bogate de la an la an, avem traduceri tot mai îngrijite şi tipărituri de calitate, avem autori şi titluri noi şi mă bucur că avem atâţia tineri, pentru că înseamnă că avem şi cititori noi. Valoarea acestei ediţii este cu atât mai mare, cu cât invitatul de onoare în acest an sunt Statele Unite ale Americii", a spus Ivaşcu.
Totodată, ministrul Culturii a îndemnat la căutarea, în standurile editurilor prezente la Bookfest, cărţii menite a schimba viaţa cititorului care o va descoperi.
"Pe aceste rafturi din jurul nostru sunt mii de volume care vă vor informa, educa, uimi, amuza sau pune pe gânduri. Printre ele poate va fi şi o carte care vă va schimba complet viaţa. Ajunge să o întâlniţi şi s-o adoptaţi. Şi, ca să reiau formula magică folosită de mama când îşi termina povestea, veţi trăi împreună fericiţi până la adânci bătrâneţi. Vă urez căutare rodnică", a încheiat George Ivaşcu.
La deschiderea Bookfest au fost prezenţi preşedintele Klaus Iohannis şi ambasadorul SUA la Bucureşti, Hans Klemm.
Şeful statului a apreciat că un eveniment dedicat cărţii reprezintă întotdeauna un prilej de bucurie pentru cititori, un semn de normalitate pentru cultura română, dar şi o dovadă a responsabilităţii faţă de tineri şi a precizat că se numără printre cei care cred în "legătura dintre carte, educaţie şi consolidarea democraţiei".
"Am acordat Înaltul Patronaj Salonului Internaţional de Carte Bookfest în anul Centenarului pentru că am dorit să subliniez rolul esenţial al cărţii în păstrarea memoriei unui popor, în dezvoltarea conştiinţei sociale şi naţionale, şi pentru că mă număr printre cei care cred în legătura dintre carte, educaţie şi consolidarea democraţiei", a punctat şeful statului.
Salonul de Carte Bookfest 2018, care reuneşte peste 150 de edituri şi are ca invitat de onoare SUA, s-a deschis miercuri, la Romexpo. Desfăşurată timp de cinci zile, în perioada 30 mai - 3 iunie, pe o suprafaţă cu 50% mai mare decât în anii trecuţi, de peste 15.000 mp, ediţia din acest an a Bookfest prilejuieşte întâlnirea cu nume de prestigiu ale culturii noastre.
Participarea SUA din acest an, ca ţară invitată de onoare, se desfăşoară sub motto-ul "Celebrating the South" şi prilejuieşte publicului român întâlnirea cu autori americani din diverse domenii.
Bookfest este organizat de Asociaţia Editorilor din România, sub egida Federaţiei Editorilor din România, cu sprijinul MCIN şi al Ambasadei Statelor Unite ale Americii din Bucureşti, evenimentul beneficiind, pentru al treilea an consecutiv, de înaltul patronaj al preşedintelui României. AGERPRES/(AS - autor: Daniel Popescu, editor: Mihai Simionescu, imagine: Alfred Schupler, redactor video: Alberta Forgiarini, grafician: Liliana Iordan, editori online: Irina Giurgiu, Ada Vîlceanu)
