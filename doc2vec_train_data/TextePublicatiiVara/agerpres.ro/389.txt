Un sondaj de opinie publicat miercuri indică o creştere cu opt puncte procentuale a sprijinului pentru partidul Liga, ajungând la 25,4% în comparaţie cu situaţia de la alegerile care au avut loc la 4 martie, relatează dpa.
Sondajul de opinie efectuat de IPSOS şi publicat de ziarul Corriere della Sera indică de asemenea că sprijinul pentru Mişcarea 5 Stele (M5S) se menţine la aproximativ 32,6%.
Un alt sondaj de opinie publicat luni arăta că Liga a ajuns la 27,5% şi M5S înregistra o scădere de trei puncte procentuale, ajungând la 29,5%. În ambele cazuri aceste două formaţiuni politice ar deţine majoritatea în parlament dacă decid să-şi unească forţele aşa cum au făcut după votul din martie.
Preşedintele Italiei, Sergio Mattarella, l-a mandatat oficial luni pe Carlo Cottarelli, fost înalt responsabil al Fondului Monetar Internaţional, cu formarea unui nou guvern tehnocrat, după o încercare nereuşită a partidelor Mişcarea 5 Stele şi Liga de a crea o coaliţie guvernamentală.
Cottarelli s-a întâlnit la primele ore ale dimineţii de miercuri cu şeful statului cu care a purtat 'convorbiri informale', potrivit unei surse a preşedinţiei italiene, citată de Reuters. AGERPRES/(AS - autor: Violeta Gheorghe, editor: Gabriela Ionescu, editor online: Simona Aruştei)
