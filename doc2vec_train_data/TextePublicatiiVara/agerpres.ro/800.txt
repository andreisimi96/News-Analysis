Selecţionata de fotbal a Argentinei a efectuat un nou antrenament pe terenul bazei sportive "Joan Gamper" a clubului FC Barcelona, o sesiune combinată între exerciţii fizice şi scheme tactice cu mingea, informează agenţia EFE.
Selecţionerul Jorge Sampaoli a urmărit la lucru toţi cei 23 componenţi ai lotului, în timp ce Paulo Dybala, atacantul clubului Juventus Torino, a afirmat că "echipa este foarte încântată că se antrenează la Barcelona".
Echipa Argentinei se va afla la Barcelona până pe 7 iunie, urmând ca pe 9 iunie să dispute un meci amical contra selecţionatei Israelului.
Argentina va întâlni Islanda în primul său meci la Cupa Mondială, pe 16 iunie, urmând să mai joace în Grupa D cu Nigeria şi Croaţia.
AGERPRES (editor: Vlad Constantinescu, editor online: Irina Giurgiu)
