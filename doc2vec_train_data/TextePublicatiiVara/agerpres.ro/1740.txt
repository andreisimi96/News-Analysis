Indicele ROBOR la trei luni, în funcţie de care se calculează costul creditelor în lei cu dobânda variabilă, a crescut vineri pe piaţa interbancară la 2,89% pe an, de la 2,87%, ajungând la valoarea înregistrată în data de 14 octombrie 2014, potrivit datelor Băncii Naţionale a României (BNR).
O valoare mai mare a fost înregistrată pe 13 octombrie 2014, respectiv 2,92% pe an.
Conform datelor BNR, la începutul acestui an, ROBOR la 3 luni se situa la 2,05% în condiţiile în care, în perioada similară a anului trecut, indicatorul era la 0,86% pe an.
În ceea ce priveşte indicele la 6 luni, utilizat în calculul dobânzilor la creditele ipotecare, acesta a urcat la 3%, de la 2,98% pe an.
ROBOR la nouă luni, care reprezintă rata dobânzii plătită la creditele în lei atrase de băncile comerciale de la alte bănci comerciale, a urcat la 3,05% pe an, de la 3,03%, în timp ce indicele ROBOR la 12 luni a ajuns la 3,10% pe an. AGERPRES/(AS - autor: Mariana Nica, editor: Andreea Marinescu, editor online: Gabriela Badea)
