Preşedintele german, Frank-Walter Steinmeier, şi-a exprimat sprijinul pentru integritatea teritorială a Ucrainei după o întâlnire cu omologul său ucrainean, Petro Poroşenko, marţi la Kiev, informează dpa.
"Securitatea şi integritatea teritorială a Ucrainei sunt aproape de inimile noastre", a declarat Steinmeier după întâlnirea de la reşedinţa prezidenţială, Palatul Mariinski.
Acordul de pace din 2015 a fost până acum singurul mod de "a progresa, pas cu pas", a adăugat Steinmeier.
Cei doi lideri urmau să discute despre paşii Ucrainei de continuare a integrării cu Uniunea Europeana şi eforturile de a pune capăt mai multor ani de conflict între armata ucraineană şi grupurile de rebeli proruşi din estul Ucrainei.
Steinmeier a depus o coroană de flori la mormântul soldatului necunoscut, la începutul vizitei sale de două zile în capitala ucraineană.
El urmează de asemenea să poarte discuţii cu prim-ministrul ucrainean, Volodîmir Groisman, şi se va întâlni cu profesori şi studenţi la limba germană la Kiev şi în oraşul Lvov.
Berlinul a fost unul dintre cei mai puternici susţinători ai sancţiunilor din ultimii ani pentru a face presiuni asupra Rusiei să înapoieze Ucrainei regiunea sudică Crimeea şi să pună capăt conflictului din estul Ucrainei.
Dar Germania are de asemenea interese economice şi a dat aprobarea finală extinderii unei conducte pentru transportul gazelor naturale din Rusia direct în Germania.
Ucraina a contestat acest proiect, considerând că subminează sancţiunile. Lucrările de extindere a gazoductului au început în aceasta lună.
Pentru a-şi arăta sprijinul faţă de Kiev, Steinmeier s-a întâlnit cu Poroşenko luna trecută la Berlin pentru discuţii axate pe eforturile de restabilire a păcii în estul Ucrainei. Ministrul german pentru afaceri economice şi energie, Peter Altmaier, a vizitat de asemenea Ucraina în aceasta lună şi a asigurat că Germania se bazează în continuare pe Ucraina pentru transportul gazelor.AGERPRES/(AS - autor: Sorin Calciu, editor: Mariana Ionescu, editor online: Anda Badea)
