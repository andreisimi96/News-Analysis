Institutul Aspen România, în parteneriat cu Divizia de Diplomaţie Publică a NATO şi biroul din Bucureşti al German Marshall Fund al Statelor Unite, organizează, marţi, la Palatul Parlamentului, Atlantic-Black Sea Security Forum - "Bracing for the Storm - Is United Western Action Possible?", eveniment internaţional la nivel înalt sprijinit de MApN, MAE, SRI.
Potrivit unui comunicat al Institutului Aspen România, obiectivul evenimentului este de a valorifica relevanţa României în regiune, precum şi poziţionarea sa ca hub în Sud-Estul Europei, dedicat industriei de apărare şi capacităţii sale de a susţine eforturile militare ale ţărilor din regiune.
"Forumul pune în lumină riscurile şi ameninţările din vecinătatea estică a Alianţei, menţinând în acelaşi timp un rol activ de contribuitor la un dialog aprofundat pe teme complexe de securitate privind domeniile de interes ce includ aspectele geo-politice şi economice ale apărării Alianţei Transatlantice, în special cele ce fac referire la regiunea extinsă a Mării Negre.Totodată, Forumul reprezintă o platformă pentru discuţii politice ample cu privire la agenda politică şi militară a NATO, cu scopul de a fundamenta pregătirea Summitului NATO din iulie 2018", precizează sursa citată.
Conform comunicatului, printre speakerii confirmaţi se regăsesc James Appathurai, adjunct al asistentului secretarului general pentru afaceri politice şi politica de securitate şi reprezentant special al secretarului general al NATO pentru Caucaz şi Asia Centrală; Mihai Fifor, ministrul Apărării Naţionale; Teodor Meleşcanu, ministrul Afacerilor Externe; Judy Dempsey, senior fellow la Carnegie Europe şi redactor-şef Strategic Europe; general Nicolae Ciucă, şeful Statului Major General; Stephen Flanagan, senior political scientist la RAND Corporation; Constantin Ionescu, consilier de stat - Departamentul Securităţii Naţionale şi Directorul Oficiului Informaţii Integrate, Administraţia Prezidenţială; Arnold Dupuy, profesor adjunct de ştiinţe politice la Virginia Tech; Bogdan Belciu, partener Pwc România; Alina Bărgăoanu, expert în cadrul grupului de lucru european pentru elaborarea strategiei de combatere a fenomenului ştirilor false.
PwC România este knowledge partner al forumului, iar ca parteneri media se regăsesc AGERPRES, RFI România, Caleaeuropeană.ro. AGERPRES/ (AS - autor: Daniel Florea, editor: Mihai Simionescu, editor online: Anda Badea)
