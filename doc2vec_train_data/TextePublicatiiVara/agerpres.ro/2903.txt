FCSB, vicecampioana României la fotbal, va disputa patru jocuri amicale în stagiul de pregătire pe care îl va susţine în luna iulie în Olanda, printre care şi cu FC Bruges, Ajax Amsterdam şi PAOK Salonic, vicecampioana Greciei, antrenată de Răzvan Lucescu.
''Roş-albaştrii'', care se vor pregăti în baza WWNA, din Wenum-Wiesel, vor juca pe 4 iulie contra campioanei Belgiei, FC Bruges (la Garderen, ora 19,00), pe 7 iulie va înfrunta vicecampioana Olandei, Ajax (Hattem, 20,00), partida cu PAOK va avea loc pe 9 iulie (20,00), iar ultimul meci este programat în data de 13 iulie, contra formaţiei qatariene Al Gharafa (19,00), potrivit site-ului oficial al clubului.
În prezent, echipa antrenată de Nicolae Dică se pregăteşte la Braşov, până pe 28 iunie, iar stagiul din Olanda se va desfăşura între 1 şi 14 iulie, la Bilderberg Hotel De Keizerskroon, din Apeldoorn.AGERPRES (AS-editor: Mihai Ţenea, editor online: Daniela Juncu)
