Ministrul Mediului, Graţiela Gavrilescu, este începând de vineri noul preşedinte interimar al ALDE Buzău, în urma unei hotărâri a Biroului Politic Central al partidului.
Gavrilescu susţine că îşi propune să ridice organizaţia judeţeană de la Buzău la peste 15%.
'Gândul cu care am venit la ALDE Buzău şi motivul pentru care am fost desemnată de Biroul Politic Naţional pentru a prelua interimatul sunt următoarele: ne aşteaptă alegeri europarlamentare din mai, anul viitor şi alegeri prezidenţiale din noiembrie, anul viitor şi dorim ca în toate organizaţiile din ţară ALDE să obţină scorul de peste 15%, astfel încât să nu avem niciun fel de frică atunci când ALDE va susţine la preşedinţia României pe Călin Popescu-Tăriceanu', a declarat în cadrul unei conferinţe de presă preşedintele interimar.
Potrivit sursei citate, ALDE Buzău va ţine uşile deschise, va aduce şi alte persoane şi va crea organizaţii în toate localităţile judeţului.
'Aceste organizaţii trebuie să fie organizaţii funcţionale, toţi reprezentanţii din consiliile locale, municipale şi judeţene să fie activi, pentru ca prin eforturile pe care le facem în teritoriu să dovedim că ALDE este autenticul partid liberal, cu cel mai mare număr de voturi', a mai afirmat Graţiela Gavrilescu. AGERPRES(A-Dorin Ivan, editor: Antonia Niţă, editor online: Anda Badea)
