Ministrul delegat pentru Afaceri Europene, Victor Negrescu, a participat vineri la cea de-a şasea ediţie a Forumului Eurosfat 2018 - "Dezbatere privind viitorul Europei", unde a evocat importanţa dezvoltării unui consens la nivelul întregii societăţi cu privire la afacerile europene, precum şi a democratizării accesului la informaţia europeană, cu scopul de a aduce tot ce înseamnă Uniunea Europeană mai aproape de cetăţeni.
"Ne dorim o Românie puternică într-o Uniune Europeană puternică, pentru că doar împreună avem cu adevărat de câştigat. Avem nevoie ca toţi actorii politici, civici şi sociali să vorbească unitar, pe o singură voce, pentru a fi relevanţi la nivel european. Cheia succesului constă în dialog, iar în ultimele luni am reuşit, prin diferitele formate de consultări publice create, să demonstrăm că societatea românească tratează cu seriozitate şi pragmatism apartenenţa noastră la Uniunea Europeană, dar şi proiectul Preşedinţiei României la Consiliul Uniunii Europene din primul semestru al anului 2019", a declarat Victor Negrescu, conform unui comunicat de presă al MAE.
Ministrul delegat a subliniat totodată, în perspectiva primului mandat al României la Preşedinţia Consiliului UE, că ţara noastră va participa, în continuare, activ la procesul de reflecţie asupra viitorului blocului comunitar, susţinând efortul comun al statelor membre pentru identificarea unor răspunsuri la provocările majore la adresa proiectului european.
"În pregătirea Summitului de la Sibiu, din 9 mai 2019, unde se vor decide direcţiile dezvoltării viitoare a Uniunii Europene, abordarea noastră se bazează pe obiective şi principii consensuale, împărtăşite şi asumate de toate statele membre, dar şi de instituţiile europene. Avem nevoie de strategii coerente, de mecanisme şi politici cu impact direct şi pozitiv asupra vieţii de zi cu zi a locuitorilor spaţiului comunitar", a afirmat Victor Negrescu.
Eurosfat este conferinţă anuală a Europuls - Centrul de Expertiză Europeană, organizaţie înfiinţată de tineri profesionişti români ce are scopul de a promova procesul de integrare europeană şi care îşi propune să organizeze anual dezbateri privind actualitatea europeană dintr-o perspectiva românească. Ediţia din acest an aduce în prim-plan o dezbatere despre contribuţia României la relansarea proiectului european şi paşii de urmat până la, dar şi după Summitul de la Sibiu din 9 mai 2019. AGERPRES/(AS - autor: Sorin Peneş, editor: Florin Marin, editor online: Ada Vîlceanu)
