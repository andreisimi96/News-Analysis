Preşedintele afgan, Ashraf Ghani, a condamnat atacul sinucigaş cu bombă care a avut loc luni în apropierea cortului în care se desfăşura o reuniune a unor clerici musulmani la Kabul şi şi-a exprimat susţinerea faţă de fatwa liderilor religioşi împotriva atentatelor sinucigaşe, spunând că ele încalcă principiile Islamului, relatează agenţia Reuters.
Atentatul s-a soldat cu moartea a 14 persoane, inclusiv şapte clerici, şi este cel mai recent dintr-o serie de atacuri care indică o deteriorare a situaţiei în domeniul securităţii în Afganistan înainte de alegerile pentru parlament şi consiliile de district programate pentru 20 octombrie.
''Atacul care a vizat marea adunare de clerici şi erudiţi religioşi din întreaga ţară a fost de fapt un atac împotriva urmaşilor profetului Islamului şi a valorilor Islamului'', a declarat Ghani într-un discurs video, susţinând interzicerea atentatelor sinucigaşe cu bombă.
''Din nefericire, războiul impus în Afganistan curmă în fiecare zi vieţi în rândul copiilor noştri nevinovaţi'', a adăugat preşedintele afgan.
Gruparea Stat Islamic, fără să ofere dovezi, a revendicat responsabilitatea atentatului de la Kabul. Talibanii, care vor reimpunerea regimului strict islamic după ce au fost înlăturaţi de la putere în 2001 de către forţele internaţionale sub comanda SUA, au dezminţit orice implicare în atac.
Peste 2.000 de clerici religioşi din întreaga ţară s-au reunit duminică şi luni într-un cort în cadrul Loya Jirga (Marele Consiliu), denunţând conflictul ce durează de ani de zile în Afganistan. Ei au emis o fatwa, hotărâre religioasă ce interzice atacurile sinucigaşe cu bombă şi le cere militanţilor talibani să reinstaureze pacea pentru a permite plecarea trupelor străine din ţară. AGERPRES/(AS - autor: Angela Sârbu, editor: Gabriela Ionescu, editor online: Anda Badea)
