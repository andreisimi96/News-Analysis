Grupul spaniol Mediapro a anunţat că a prezentat garanţii de 1,6 miliarde euro cu scopul de a păstra drepturile de televizare ale meciurilor de fotbal din Italia, după ce contractul iniţial a fost anulat recent de Liga italiană de fotbal, relatează AFP.
Garanţiile urmează să fie examinate marţi de Liga italiană. În februarie, Mediapro a câştigat drepturile TV pentru Serie A între 2018 şi 2021 după o ofertă de 1,05 miliarde euro pe sezon. Dar procesul de revânzare a drepturilor a fost blocat pe 9 mai de un tribunal din Milano, la sesizarea grupului media Sky, unul dintre difuzorii actuali ai fotbalului din Italia.
Liga italiană de fotbal a anulat apoi contractul la sfârşitul lunii mai, lăsând iubitorii fotbalului în incertitudine la mai puţin de 3 luni înainte de reluarea campionatului prevăzută pe 18 august.
''Nu am pierdut drepturile TV din Italia. Există o problemă judiciară şi sper să câştigăm pe 7 iunie. Ni s-au cerut garanţii şi suntem aproape să le oferim'', a declarat Jaume Roures, fondatorul grupului Mediapro, care a preluat drepturile TV şi în Ligue 1, pentru 1,15 miliarde euro pe an.
În perioada 2015-2018, meciurile din Italia au fost transmise de grupurile Sky şi Mediaset, care au oferit câte 945 milioane euro pe an.
AGERPRES/(autor: Teodor Ciobanu, editor Mihai Ţenea, editor online: Anda Badea)
