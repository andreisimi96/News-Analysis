Inspectoratul pentru Situaţii de Urgenţă "Horea" al judeţului Mureş va desfăşura, marţi, un exerciţiu având ca temă "Gestionarea unei situaţii de urgenţă generată de incendiu la fondul forestier", pe Vârful Seaca, o zonă greu accesibilă din Munţii Gurghiului.
Potrivit ISU Mureş, scenariul prevede că, în data de 4 iunie, un grup de 30 turişti pornesc într-o excursie montană în Munţii Gurghiu, iar la lăsarea serii, campează la cort în zona Seaca Mare, unde, datorită temperaturilor scăzute din timpul nopţii fac un foc de tabără pentru a se încălzi, pe care îl lasă nesupravegheat.
"În dimineaţa zilei de 05.06.2018 datorită rafalelor de vânt puternice, se produce un incendiu de vegetaţie uscată ce se propaga la pădurea din vecinătate şi care produce panică în rândul turiştilor, care încearcă să scape de incendiu pornind dezorientaţi în amonte spre pădure. Datorită panicii şi a zonei greu accesibile, nu rămân grupaţi rătăcindu-se prin pădure. În jurul orei 11,00, unul dintre turişti reuşeşte să prindă semnal GSM, apelează serviciul integrat 112 anunţând despre producerea incendiului şi solicită forţe pentru a fi salvat. De asemenea se alertează şi instituţiile cu funcţii de sprijin al intervenţiei", se arată în scenariul conceput de ISU Mureş.
Scopul exerciţiilor este antrenarea personalului de conducere în organizarea, pregătirea, conducerea şi desfăşurarea exerciţiului de cooperare cu forţe şi mijloace în teren şi antrenarea cadrelor cu funcţii de conducere şi a celor care încadrează grupa operativă pentru luarea deciziilor în vederea rezolvării situaţiilor create.
De asemenea, se doreşte antrenarea personalului de serviciu din cadrul dispeceratelor (DIAU 112 şi ISU) şi a grupei operative pentru executarea activităţilor specifice în situaţii de urgenţă, perfecţionarea deprinderilor practice ale personalului inspectoratului pentru executarea activităţii de intervenţie, în situaţii de urgenţă şi verificarea timpilor operativi de intervenţie.
Un alt scop al execiţiului este asigurarea legăturilor radio şi fir, antrenarea personalului în folosirea indicativelor şi verificarea viabilităţii sistemului de comunicaţii pentru forţele proprii, precum şi pentru cele cu care se cooperează şi organizarea, desfăşurarea şi coordonarea acţiunilor de salvare/evacuare şi acordarea primului ajutor medical de urgenţă persoanelor afectate de situaţia de urgenţă produsă.
ISU Mureş a arătat că astfel se urmăreşte dezvoltarea capacităţii de interoperabilitate în sistem integrat, optimizarea şi creştere calităţii managementului misiunilor specifice prin antrenarea structurilor de conducere şi creşterea capacităţii operaţionale a structurilor implicate.
În plus, prin execiţiul de pe Vârful Seaca se va verifica viabilitatea documentelor de conducere, standardelor şi procedurilor operaţionale de acţiune pentru gestionarea unor situaţii cu grad ridicat de complexitate, testarea capacităţii de reacţie şi intervenţie, precum şi verificarea viabilităţii Planului Roşu de Intervenţie.
La exerciţiu participă Instituţia Prefectului, Comitetul Local pentru Situaţii de Urgenţă Ibăneşti, ISU Mureş, Inspectoratul Judeţean de Poliţie Mureş, Inspectoratul Judeţean de Jandarmi Mureş, Gruparea Mobilă de Jandarmi Târgu Mureş, Serviciul de Ambulanţă Judeţean, U.P.U. - S.M.U.R..D., Salvamont Mureş, Garda de Mediu, Agenţia de Protecţia Mediului, Crucea Roşie, Clubul OFF - ROAD Mureş, UM 02555 şi UM 01016. AGERPRES / (AS - autor: Dorina Matiş, editor: Marius Frăţilă, editor online: Daniela Juncu)
