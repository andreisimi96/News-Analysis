Filmul de animaţie produs de studiourile Pixar ''Incredibles 2'', continuarea aventurilor supereroilor din prima peliculă a seriei lansată acum 14 ani, a realizat încasări record, de 180 de milioane de dolari, în primul weekend pe marile ecrane din Statele Unite şi Canada, potrivit cifrelor provizorii publicate duminică de compania Exhibitor Relations, informează AFP.
Mr. Incredible, soţia sa şi cei trei copii au fiecare puteri miraculoase - invizibilitate, forţă sau rapiditate - şi cu toţii îşi doresc să evadeze din banalitatea vieţii cotidiene. După ce prima parte a seriei, lansată în 2004, îl avea în centru pe tatăl familiei, a venit rândul soţiei, Elastigirl, să ia parte la salvarea lumii în această peliculă care a avut cel mai bun debut înregistrat vreodată de o animaţie, cu mult superior celui realizat de ''Finding Dory'' din 2016, cu încasări de 135 de milioane de dolari.
Pe cel de-al doilea loc în box-office regăsim ''Ocean's Eight'', varianta cu distribuţie preponderent feminină a celebrei serii, care le aduce în scenă pe Sandra Bullock - interpreta personajului Debbie, sora lui Danny Ocean, jucat de George Clooney - alături de Cate Blanchett, Anne Hathaway şi Rihanna.
Aflată în cea de-a doua săptămână de proiecţii pe marile ecrane, pelicula a obţinut încasări de 19,6 milioane de dolari, respectiv 79,2 milioane de dolari de la lansare.
Pe locul al treilea se află o altă premieră, comedia ''Tag'', despre aventurile unui grup de cinci prieteni care reiau în fiecare an un joc de leapşa început în copilărie. Inspirat dintr-o poveste adevărată, filmul a avut încasări de 14,6 milioane de dolari în primele trei zile de la lansare.
''Solo: A Star Wars Story'', cu încasări în continuare dezamăgitoare, pierde două locuri în clasament şi cade pe poziţia a patra în cea de-a patra săptămână în care rulează pe marile ecrane. Acest cel mai recent spin-off al seriei de aventuri spaţiale a obţinut încasări de 9,1 milioane de dolari în weekendul trecut şi de 192, 8 milioane de dolari de la lansare.
''Deadpool 2'', filmul cu supereroi produs de Fox, ocupă locul al cincilea, cu încasări 8,8 milioane de dolari, şi 294,7 milioane obţinuţi în cele cinci săptămâni de la lansare.
Topul 10 din box office-ul nord-american este completat de următoarele producţii cinematografice:
6 - ''Hereditary'' (7 milioane de dolari, 27,2 milioane de la lansare)
7 - ''Superfly'' (6,3 milioane de dolari, premieră)
8 - ''Avengers: Infinity War'' (5,3 milioane de dolari, 664,2 milioane de la lansare)
9 - ''Adrift'' (2,1 milioane de dolari, 26,8 milioane de la lansare)
10 - ''Book Club'' (1,85 milioane de dolari, 62 milioane de la lansare). AGERPRES/(AS-autor: Simona Tatu, editor: Ana Bîgu, edior online: Gabriela Badea)
