Tensiunile dintre Statele Unite şi aliaţii lor cei mai apropiaţi, în special în domeniul comerţului, nu au afectat relaţiile militare, a afirmat luni secretarul american al Apărării, Jim Mattis, citat de AFP.
Preşedintele Donald Trump a anunţat recent impunerea de taxe vamale la importurile de oţel şi aluminiu din mai multe ţări prietene, printre care Canada.
De asemenea, el şi-a retras sprijinul pentru acordul final al summitului G7 la câteva ore după un compromis negociat îndelung şi l-a acuzat pe premierul canadian, Justin Trudeau, de duplicitate.
Potrivit lui Jim Mattis, miniştrii apărării din ţările membre ale NATO şi din alte state continuă să lucreze împreună în pofida tensiunilor.
"Ştiu că uneori totul pare că dă în clocot aici", dar "ne menţinem eforturile (...) în vederea construirii de alianţe şi parteneriate mai puternice şi de a le extinde", a afirmat el, subliniind că problema taxelor vamale nu a fost abordată în cursul summitului NATO de la Bruxelles la care a participat săptămâna trecută.AGERPRES/(AS - editor: Alic Mîrza, editor online: Daniela Juncu)
