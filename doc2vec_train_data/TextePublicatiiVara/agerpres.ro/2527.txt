''Se spune că, dacă Messi nu câştigă Mondialul, nu va fi superior lui Maradona, dar cred că sunt nişte comparaţii care ar trebui lăsate deoparte", a declarat joi preşedintele Federaţiei argentiniene de fotbal (AFA), Claudio Tapia, aflat la Moscova cu ocazia Cupei Mondiale 2018, scrie AFP.
Tapia a spus despre Lionel Messi: "Trebuie să profităm de prezenţa sa, dar şi să-l ajutăm să obţină cee ace merită. Mai mult ca oricine, vrea să aibă o Cupă Mondială şi s-a pregătit pentru asta. Mi se pare că este un moment special, este matur, dar trebuie ajutat şi lăsat de asemenea să profite."
"Să nu-i pasăm lui toate responsabilităţile, fotbalul este un joc colectiv, în care toată lumea este importantă", a spus preşedintele AFA.
Tapia a asistat joi la inaugurarea unei "Case a Fotbalului" a CONMEBOL, confederaţia sud-americană, ocazie cu care a fost prezentată candidatura comună a Argentinei, Uruguayului şi Paraguayului la organizarea Mondialului 2030.
Tapia a aprobat decizia omologului său din fruntea federaţiei spaniole de a-l demite pe selecţionerul Julen Lopetegui, care a negociat, fără ştirea federaţiei, plecarea sa Real Madrid după Cupa Mondială. "Mi se pare că obiectivul oricui este Mondialul, iar dacă un antrenor nu e cu gândul doar la Mondial şi face o greşeală a aceea a selecţionerului Spaniei, eu aş fi procedat la fel", a spus Tapia.
Argentina debutează sâmbătă la Cupa Mondială, în Grupa D, împotriva Islandei, după care va întâlni Croaţia (21 iunie) şi Nigeria (26 iunie). AGERPRES (autor: Mircea Lazaroniu, editor: Adrian Drăguţ, editor online: Gabriela Badea)
