Preşedintele Rusiei, Vladimir Putin, se afla în avion şi nu a putut urmări partida pe care selecţionata ţării sale a câştigat-o în faţa Egiptului (3-1), marţi la Sankt Petersburg, în cadrul Cupei Mondiale de fotbal, a anunţat miercuri Kremlinul, citat de AFP.
"Din păcate, preşedintele nu a urmărit meciul", a declarat purtătorul de cuvânt al Kremlinului, Dimitri Peskov. Acesta a explicat că Putin se afla în avionul care l-a adus de la Minsk la Moscova, după o întâlnire cu omologul său din Belarus, Aleksandr Lukaşenko.
Însă, după ce avionul a aterizat la Moscova, preşedintele rus "a fost informat imediat despre rezultatul acestui meci", a adăugat Peskov.
Rusia a obţinut a doua victorie consecutivă la Cupa Mondială 2018, după cea din meciul de debut cu Arabia Saudită (5-0), fiind ca şi calificată în optimile de finală ale competiţiei.
Succesul elevilor lui Stanislav Cercesov a generat scene de bucurie pe străzile din marile oraşe, precum Moscova, aşa cum nu s-a mai întâmplat de mulţi ani.
"Este o victorie care ne-a încântat foarte mult pe noi toţi, care ne-a adus multă bucurie. Iar preşedintele a fost, la rândul său, încântat",a subliniat purtătorul de cuvânt.
Vladimir Putin a urmărit din tribunele stadionului Lujniki , alături de preşedintele FIFA, Gianni Infantino, victoria naţionalei ţării sale în faţa Arabiei Saudite. AGERPRES (autor: Mihai Dragomir, editor: Mihai Ţenea, editor online: Gabriela Badea)
