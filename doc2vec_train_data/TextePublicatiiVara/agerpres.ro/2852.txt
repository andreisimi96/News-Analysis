Marea Britanie a pierdut lupta cu eliminarea cannabisului de pe străzi, aşa că ar trebui să ia în considerare legalizarea acestui drog, a declarat un fost lider al Partidului Conservator, formaţiune aflată la guvernare, relatează Reuters.
William Hague, membru al camerei superioare a parlamentului şi fost lider al conservatorilor între 1997 şi 2001, a spus că un caz recent al unui băiat epileptic în vârstă de 12 ani care se luptă pentru a avea acces la medicamente bazate pe cannabis a arătat nevoia de a schimba legea.
Mai general, el a spus că folosirea în scopuri recreative a cannabisului a devenit omniprezentă, iar ideea că ar putea fi eliminat din viaţa oamenilor este ''iluzorie''. Legalizarea acestui drog ar putea aduce beneficii economice şi sociale, a adăugat el.
"Ideea că poate fi eliminat de pe străzi şi din vieţile oamenilor de către stat este absolut iluzorie. Lupta este efectiv pierdută", a scris Hague în Daily Telegraph.
"Când o lege încetează să mai fie credibilă şi greu de aplicat atât de poliţie, cât şi de cetăţeni, respectul pentru lege este în general afectat", a adăugat el.
Guvernul conservator al premierului Theresa May a transmis luni că va lua în considerare posibile schimbări la regulile privind folosirea medicamentelor pe bază de cannabis după ce un băiat de 12 ani, Billy Caldwell, a fost internat după ce autorităţile i-au confiscat medicamentele. AGERPRES/(AS - autor: Ionuţ Mareş, editor: Gabriela Ionescu, editor online: Gabriela Badea)
