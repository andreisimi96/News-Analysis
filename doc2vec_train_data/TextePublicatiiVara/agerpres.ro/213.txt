Trei persoane, doi adulţi şi un bebeluş de trei luni, au fost rănite luni seara în urma accidentului rutier produs între un autocar şi un autoturism pe DN 1 Făgăraş-Codlea, victimele fiind transportate la spital pentru acordarea de îngrijiri medicale, au informat reprezentanţii Inspectoratului de Poliţie Judeţean (IPJ) Braşov.
Potrivit sursei citate, un bărbat de 54 de ani, din judeţul Sibiu, care a condus un autocar cu 25 de pasageri pe DN 1, dinspre Braşov spre Sibiu, a acroşat un vehicul înmatriculat în Polonia, condus de un bărbat de 42 de ani, din judeţ, care s-a angajat în efectuarea unui viraj la stânga fără să se asigure corespunzător.
"În urma accidentului a rezultat vătămarea corporală a conducătorului auto de 42 de ani, a unei femei de 39 de ani şi a unui bebeluş de aproximativ 3 luni, ambii din vehiculul condus de acesta, care au fost transportaţi la spital pentru acordarea de îngrijiri medicale", a declarat purtătorul de cuvânt al IPJ Braşov, Gabriela Dinu.
Ea a mai menţionat că cei doi conducători auto nu se aflau sub influenţa băuturilor alcoolice, în cauză fiind întocmit dosar penal pentru vătămare corporală din culpă.
Reprezentanţii ISU Braşov au precizat că bărbatul prezintă un traumatism toracic, femeia are un traumatism cranio-cerebral, iar copilul nu prezintă mărci traumatice.
ORA 19.53 Infotrafic: Circulaţie pe un fir alternativ pe DN 1 Făgăraş-Codlea după un accident între un autocar şi un autoturism; trei persoane rănite
Circulaţia rutieră se desfăşoară luni seara pe un fir alternativ pe DN 1 Făgăraş-Codlea în urma unui accident între un autocar şi un autoturism, trei persoane fiind rănite, informează Centrul Infotrafic din Inspectoratul General al Poliţiei Române (IGPR).
Potrivit sursei citate, evenimentul a avut loc la kilometrul 210+350 de metri, în zona localităţii Vlădeni din judeţul Braşov. AGERPRES / (AS - editor: Irina Poenaru)
