Serialul "The Americans", a cărui difuzare a început cu patru ani înainte ca Donald Trump să devină preşedintele Statelor Unite, cu o acţiune plasată în epoca Războiului Rece dar care prezintă numeroase similarităţi cu situaţia internaţională actuală, s-a încheiat miercuri seară, după ce a impresionat fanii şi criticii de specialitate timp de şase sezoane, informează AFP.
Serialul prezintă acţiunile întreprinse de doi agenţi KGB infiltraţi în societatea americană din anii 1980: soţii Elizabeth şi Philip Jennings par să fie doi americani obişnuiţi, conduc o agenţie de turism şi locuiesc într-o casă impunătoare din suburbia unui mare oraş. Cu toate acestea, ei sunt doi spioni ruşi de elită.
Al şaselea sezon al serialului "The Americans" îi prezintă în timp ce sunt urmăriţi de autorităţi, în contextul în care cei doi spioni ruşi trebuie să ducă la bun sfârşit un plan al KGB ce vizează sabotarea unui summit istoric între preşedintele american Ronald Reagan şi reformistul sovietic Mihail Gorbaciov, care ar putea să determine încheierea Războiului Rece.
Vecinul lor Stan, un agent FBI, va reuşi oare să le dezvăluie identităţile? Vor reuşi cei doi spioni să scape? Secretul a fost la fel de bine păzit de postul de televiziune FX precum codurile nucleare de la Casa Albă, afirmă jurnaliştii de la AFP.
Însă, indiferent de deznodământul evenimentelor prezentate miercuri în ultimul episod al serialului, tema centrală a acestei producţii TV - pagubele provocate de concurenţa dintre Moscova şi Washington - va rămâne mult timp în minţile locuitorilor din capitala americană, afectaţi deja de teama că serviciile secrete ruse au manipulat alegerile prezidenţiale din 2016, câştigate de Donald Trump, iar ingerinţa rusă în sistemul politic al Statelor Unite este evocată aproape zilnic în mass-media.
Dificultatea de a fi spion
Sinopsisul iniţial al serialului părea unul simplu: soţii Jennings - interpretaţi de Keri Russell şi Matthew Rhys - trăiesc alături de cei doi copii ai lor în timp ce execută ordine primite de la KGB, fură documente secrete, îşi elimină rivalii şi scapă de urmărirea contraspionajului american.
Pendulând între obligaţiile unor spioni experimentaţi şi viaţa de părinţi, ei trebuie să depăşească problemele generate de o căsătorie la care au fost constrânşi de superiorii lor, educaţia copiilor lor adolescenţi şi războiul dintre mai multe facţiuni ale puterii de la Moscova.
În al şaselea sezon, soţii Jennings sunt prinşi între vechea gardă comunistă şi progresiştii reprezentaţi de Gorbaciov, o luptă care va provoca un veritabil haos în ultimele episoade ale serialului.
Deşi Hollywoodul a produs de-a lungul anilor numeroase filme şi seriale despre spioni, mulţi dintre directorii serviciilor de informaţii de la Washington au salutat realismul serialului "The Americans".
Este vorba despre un realism care a fost posibil parţial colaborării dintre postul FX şi foşti spioni, care au devenit consilieri ai echipei de producţie. Creatorul şi producătorul executiv al show-ului, Joe Weisberg, este un fost membru al CIA.
Ideea lui a fost aprobată de directorii postului FX la scurt timp după arestarea, în 2010, a 10 spioni ruşi în Statele Unite.
"Ca şi cum noi l-am fi făcut"
La Washington, unde comunitatea ofiţerilor de informaţii reprezintă o elită la fel ca aceea a finanţiştilor de pe Wall Street sau a pionierilor din high-tech din Silicon Valley, mulţi dintre rezidenţi sunt pasionaţi de serialul "The Americans". Chiar şi noul director al CIA, Gina Haspel, este o admiratoare a acestei producţii TV.
"Tehnicile şi tehnologia anilor 1980 sunt în general juste în 'The Americans'", a spus Jonna Hiestand Mendez, fost agent al CIA în Europa timp de mulţi ani, înainte de a prelua conducerea unui departament al agenţiei americane.
"Scenariul abundă în ascunzători secrete şi protocoale de comunicare, deghizări şi pastile cu cianură, mesaje secrete şi semnale care au fost utilizate pentru o comunicare impersonală cu un agent sau cu o echipă de spioni. Totul este corect executat. E ca şi cum noi l-am fi făcut", a adăugat ea, într-un articol publicat recent în The Washington Post.
Totuşi, Jonna Hiestand Mendez consideră că sexul şi violenţa serialului sunt "exagerate şi gratuite" şi a subliniat că, deşi în timpul pregătirii sale a învăţat să tragă cu mai multe arme, ea nu a purtat niciodată o armă de foc în ultimii 30 de ani.
Ea recunoaşte însă că "The Americans" reprezintă "o explorare bine gândită a necesităţii de a gestiona înşelăciunea cotidiană care face parte din munca unui spion". AGERPRES/(AS - autor: Florin Bădescu, editor: Codruţ Bălu, editor online: Simona Aruştei)
