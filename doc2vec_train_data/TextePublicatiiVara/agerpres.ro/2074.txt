Atacantul spaniol Rodrigo Moreno a transmis un mesaj liniştitor în privinţa fundaşului Gerard Pique, care a părăsit luni antrenamentul Spaniei de la Krasnodar, după ce a resimţit dureri la genunchiul stâng şi a dat asigurări ca jucătorul Barcelonei nu are nicio problemă, relatează EFE.
La antrenamentul de luni al Spaniei, care vineri va juca cu Portugalia la CM 2018 din Rusia (14 iunie-15 iulie), Pique s-a aflat în luptă cu Diego Costa pentru un balon, după care a părăsit terenul cu o grimasă de durere fără să vorbească cu cei din staff-ul medical.
Într-o conferinţă de presă, Rodrigo a dat asigurări că ''Pique este bine. În principiu nu are niciun fel de problemă''.
Federaţia spaniolă de fotbal a confirmat, după ce a consultat medicii naţionalei, că Pique se afla într-un grup de jucători care se puteau retrage înainte de finalul antrenamentului pentru a disputa o partidă de fotbal-tenis.
La CM 2018, Spania face parte din grupa B, alături de Portugalia, Maroc şi Iran. AGERPRES/(autor: Teodor Ciobanu, editor: Vlad Constantinescu, editor online: Gabriela Badea)
