Preşedintele american Donald Trump a reacţionat vineri la publicarea cu o zi înainte a unui raport al inspectorului general Michael Horowitz în legătură cu modul în care a fost condusă ancheta FBI referitoare la Hillary Clinton înainte de alegerile prezidenţiale din 2016, numind documentul un "dezastru total" pentru fostul lider al FBI James Comey şi pentru agenţie, relatează AFP, Reuters şi dpa.
"Raportul inspectorului general este un dezastru total pentru Comey, subordonaţii săi şi, din păcate, pentru FBI. Comey va fi amintit în mod oficial drept cel mai slab lider, de departe, din istoria FBI-ului. Le-am făcut un mare serviciu oamenilor demiţându-l" pe Comey, a scris Donald Trump pe Twitter.
James Comey, pe care Trump l-a demis în mai 2017 şi care s-a arătat de atunci foarte aspru la adresa preşedintelui, este criticat în raportul respectiv pentru că şi-a luat unele libertăţi în ce priveşte procedurile în vigoare la conducerea poliţiei federale americane, însă, precizează raportul, acţiunile sale nu au fost motivate politic.
Purtătoarea de cuvânt a Casei Albe, Sarah Sanders, a declarat joi că raportul "a reafirmat suspiciunile preşedintelui (Trump) despre conduita lui Comey şi acţiunile motivate politic ale unora dintre membrii FBI".
Într-o conferinţă de presă surpriză în iulie 2016, Comey recomanda ca Hillary Clinton să nu fie urmărită în justiţie în legătură cu email-urile trimise pe un server privat, menţionând totodată că ea, fost secretar de stat, a dat dovadă de ''o neglijenţă extremă''.
Apoi, la sfârşitul lui octombrie, cu zece zile înainte de scrutinul prezidenţial, şeful FBI a relansat, în mod răsunător, scandalul cu email-urile redeschizând ancheta în cazul dnei Clinton. AGERPRES/(AS - autor: Mihaela Moise, editor: Mariana Ionescu, editor online: Gabriela Badea)
