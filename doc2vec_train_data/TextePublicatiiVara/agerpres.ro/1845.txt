Aproape 50 de pasionaţi ai vinurilor din mai multe regiuni ale ţării au participat vineri seară, în Cetatea Oradea, la masterclassul "Limbajul nonverbal - elemente de identitate şi diversitate a vinului", susţinut de conferenţiarul Dorin Popa, preşedintele Asociaţiei pentru Cultura şi Civilizaţia Vinului Millésime din Oradea.
"Limbajul nonverbal în cazul vinului este tridimensional: vizual, olfactiv şi gustativ. Cum să-l traducem în cuvinte? Nu e uşor. Trebuie să găsim relaţia dintre noi cu noi înşine. Ce informaţii primim dintr-un pahar de vin şi cum le redăm. Vinul, singurul aliment cu memorie, are aptitudinea de a transmite informaţia doar către un receptor pregătit să o primească. Vinul ne poate releva informaţii despre soi, vârstă, categorie, terroir, tehnologie, dar şi despre defecte şi boli. E foarte greu să descrii un vin dacă nu ai experienţă. Nimeni nu poate face afirmaţii categorice. Cel mai bun vin este cel care îmi place. Pentru mine, cel mai bun vin e cel pe care nu l-am băut încă", a spus, în prezentarea sa, oenologul Dorin Popa, prim-vicepreşedintele Asociaţiei Degustătorilor Autorizaţi din România.
Oaspeţii au fost primiţi cu mesele pline de pahare frumos orânduite, câte şase pentru fiecare, deoarece au avut de degustat tot atâtea soiuri de Sauvignon Blanc: din Franţa, Noua Zeelandă, Chile, Murfatlar, Târnave şi Tirol. Desigur, fiecare pe rând, acompaniat de aprecieri, informaţii despre zona de origine, cu comentarii interactive, de bun-gust şi adesea cu umor.
Foto: (c) Eugenia Paşca / AGERPRES
"În România, Sauvignon Blanc este răspândit în 41 de centre viticole, printre care Drăgăşani, Ştefăneşti, Alba Iulia. Diversitatea este o poveste foarte frumoasă. E şi greu să le compari. Dacă cel din Franţa dă tonul în zona de eleganţă, cel din Noua Zeelandă vine cu un alt tonus. Toate au însă ceva în comun, o nuanţă vegetală. Fiecare are o expresie personală. Trebuie să găsim modalităţi verbale de a sugera aromele, mirosul sau buchetul unui vin", a explicat specialistul.
Conferenţiarul a intercalat degustările cu o expunere a principalilor analizatori biologici implicaţi în aprecierea nonverbală a vinului, punctând cele mai interesante aspecte în legătură cu mirosurile, gustul şi observarea vizuală.
"Omul identifică peste 20.000 de mirosuri. Ştiţi că 70% din ce ni se întâmplă este receptat olfactiv? Mirosul este considerat cel mai puternic simţ, o simplă mireasmă putând provoca o reacţie emoţională spontană. Savoarea alimentelor e dată numai în procent de 20% de limbă, de gust şi 80% de miros. Iar sensibilitatea olfactivă se păstrează mult mai mult decât văzul sau auzul", a spus Popa.
Oenologul a subliniat că un connaisseur va vorbi întotdeauna despre aromă sau miros la un vin proaspăt şi doar în cazul vinurilor de peste cinci ani vechime despre buchet. Nu în cele din urmă, a atras el atenţia, gustul unui vin depinde de temperatura corectă de servire. "E păcat de un vin frumos să îl consumi la o temperatură care nu i se potriveşte", a spus Popa.
Foto: (c) Eugenia Paşca / AGERPRES
O definire senzorială clasează vinurile în funcţie de timpul cât persistă aromele în cavitatea bucală: vin scurt (2-4 secunde), vin mediu (5-7 secunde) şi vin lung (peste 8 secunde). Mai nou, 'se poartă' vinurile la care nu se intervine mai deloc, aşa-numitul orange wine. Cu toate acestea, a afirmat Popa, vinul de calitate - 'creaţie cu drept de autor' - va fi întotdeauna recunoscut.
În cele din urmă, a spus specialistul, "cel mai bun vin nu există". În condiţiile în care 'calitatea este o poveste discutabilă şi cere o relaţie directă cu cel care o apreciază", armonia este cel mai important element al vinului.
"La vin să nu te opreşti niciodată la prima iubire. Poţi să ai în fiecare zi câte o relaţie fără să fie ilegal sau imoral. Doar excesul creează probleme", a conchis preşedintele Asociaţiei Millésime.
Masterclassul "Limbajul nonverbal" a fost primul din cele cinci ce au loc, în perioada 8-10 iunie, în cetate, în cadrul primului Salon de vinuri de la Oradea, organizat de Asociaţia pentru cultura şi civilizaţia vinului Millésime. Celelalte se vor referi la "România şi Ungaria - asemănări şi diferenţe", "Sangiovese în viziunea Antinori", "Vinuri de Portugalia" şi "Cognac Lheraud", susţinute de specialiştii Komos Zoltan, Oliver Bauer, Alfred Binder, Adrian Butuc şi Alin Rusu. AGERPRES/(A-autor Eugenia Paşca, editor online: Adrian Dădârlat)
