Guvernul britanic urmează să prezinte luni noua sa strategie de combatere a terorismului, stabilită după atacurile din 2017, şi care include un schimb mult mai rapid de informaţii între MI5, serviciul britanic de contrainformaţii şi securitate internă, poliţie, autorităţile locale, dar şi sectorul privat, relatează AFP.
"Strategia noastră revizuită privind combaterea terorismului, numită Contest, include lecţiile învăţate din atacurile din 2017 şi reacţiile noastre la acestea", a declarat ministrul de Interne britanic Sajid Javid, potrivit unor extrase din discursul pe care îl va rosti în cursul unei conferinţe în faţa oficialilor naţionali din combaterea terorismului.
Acest plan vizează un schimb mai bun de informaţii între MI5 şi poliţia sau autorităţile locale.
"Una dintre lecţiile atacurilor este că datele de care dispun serviciile de informaţii trebuie să fie împărtăşite mult mai devreme", a declarat Said Javid la BBC. "Atunci când o organizaţie le primeşte, aceasta poate acţiona mai înainte, într-o etapă incipientă", a menţionat el.
Cealaltă reformă prioritară constă în îmbunătăţirea, în cadrul poliţiei şi al serviciilor de informaţii, ''a utilizării datelor pentru detectarea activităţilor ameninţătoare''.
Aceasta include "alerte mai rapide în cazul unor achiziţii suspecte", a exemplificat Said Javid, care doreşte să faciliteze feedback-ul de la companii şi să dezvolte cooperarea dintre serviciile de securitate şi sectorul privat.AGERPRES/( AS - autor: Violeta Gheorghe)
