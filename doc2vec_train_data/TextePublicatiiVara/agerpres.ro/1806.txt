Rolul femeilor în evoluţia politică şi dezvoltarea economică a societăţii a fost evidenţiat în mesajul Guvernului României la Summitul Femeilor Lideri Politici, desfăşurat în perioada 6-8 iunie la Vilnius, mesaj transmis de vicepremierul pentru implementarea parteneriatelor strategice ale ţării noastre, Ana Birchall.
"Convingerea mea profundă este că noi, femeile, putem avea un impact major în toate formele de activitate care privesc viaţa publică şi că trebuie să ne ridicăm la înălţimea provocărilor care vor urma, fie că vorbim despre globalizare, prevenirea conflictelor sau consolidarea păcii şi reconstrucţia", a subliniat Ana Birchall în mesajul transmis.
Mesajul premierului Viorica Dăncilă transmis de Ana Birchall se referă şi la eforturile depuse pentru adoptarea Strategiei naţionale privind promovarea egalităţii între sexe, prevenirea şi combaterea violenţei în familie şi a Planului de acţiune operaţional complementar, după finalizarea, în 2018, a standardelor profesionale şi a curriculei de formare specifice experţilor şi tehnicienilor în egalitatea de gen.
Potrivit unui comunicat al Guvernului transmis, vineri, AGERPRES, pentru a sublinia angajamentul României în această direcţie, Ana Birchall a evocat organizarea la Bucureşti, în luna noiembrie a anului trecut, a unei Conferinţe a femeilor antreprenor francofone, prilej cu care a fost adoptat Apelul de la Bucureşti - document esenţial în pregătirea Strategiei privind egalitatea de gen care urmează să fie adoptat la Summit-ul Francofoniei din luna octombrie 2018.
Summit-ul Women Political Leaders (WPL) din acest an este găzduit de preşedintele Lituaniei, Dalia Grybauskaite, şi de Parlamentul Lituaniei şi este organizat în cooperare cu Consiliul Femeilor Lideri Globali (Council of Women World Leaders), bucurându-se de participarea a aproximativ 400 de femei lideri politici din întreaga lume: şefi de stat şi de guvern, miniştri, parlamentari, primari, precum şi a numeroşi experţi, reprezentanţi ai organizaţiilor internaţionale şi lideri de opinie din mediul academic, de afaceri şi din societatea civilă.
Forumul Global al Femeilor Lideri Politici (WPL Global Forum) este o prestigioasă reţea globală a femeilor-politician. Membrele forumului sunt femei aflate în funcţii publice de conducere care urmăresc ca, prin activităţile lor, să evidenţieze rolul şi viziunea de lider a femeilor în stat şi în societate. Preşedintele şi fondatorul forumului este Silvana Koch-Mehrin. Premierul Viorica Dăncilă este membru al Consiliului începând din februarie 2018. AGERPRES/(AS - autor: Livia Popescu, editor: Florin Marin, editor online: Ada Vîlceanu)
