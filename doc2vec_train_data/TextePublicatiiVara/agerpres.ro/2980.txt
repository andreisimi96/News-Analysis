Şapte persoane au fost arestate preventiv, iar o alta a fost plasată sub control judiciar într-un dosar de trafic de migranţi şi constituire de grup infracţional organizat, instrumentat de poliţiştii de combatere a criminalităţii organizate, cu sprijinul Direcţiei Operaţiuni Speciale din Poliţia Română, sub coordonarea procurorilor Biroului Teritorial Suceava al Direcţiei de Investigare a Infracţiunilor de Criminalitate Organizată şi Terorism (DIICOT), se arată într-un comunicat de presă transmis, luni, de Poliţia Română.
Potrivit sursei citate, măsurile preventive au avut loc în urma a opt percheziţii, trei în Suceava şi cinci în Botoşani, care au avut loc, vineri, la locuinţele unor persoane bănuite de trafic de migranţi.
"Din investigaţii a rezultat că, în perioada mai - iunie a.c., mai mulţi cetăţeni români şi ucraineni ar fi constituit un grup infracţional organizat şi ar fi comis infracţiuni de trafic de migranţi, în scopul obţinerii unor foloase patrimoniale. Activităţile infracţionale ar fi avut loc peste frontiera de stat şi în zona localităţii Racovăţ, judeţul Botoşani. În fapt, grupul infracţional organizat ar fi introdus, pe teritoriul României, patru grupuri de migranţi, din care făceau parte 16 persoane, patru dintre ele fiind depistate pe teritoriul Ucrainei", se precizează în comunicatul Poliţiei Române.
În urma percheziţiilor domiciliare, au fost ridicate patru autoturisme, un pistol, un binoclu, telefoane mobile, cartele SIM, un laptop, bani şi mai multe înscrisuri.
La una dintre locuinţele vizate de percheziţii, au fost identificaţi şase migranţi, aceştia fiind preluaţi de către reprezentanţii Biroului pentru Imigrări Suceava.
Activităţile au beneficiat de sprijinul poliţiştilor de la transporturi şi a luptătorilor pentru Acţiuni Speciale din Suceava, al poliţiştilor de combatere a criminalităţii organizate şi al celor de la transporturi din Botoşani. De asemenea, în activităţi au fost angrenaţi şi poliţişti de frontieră din Siret, Suceava şi Botoşani şi reprezentanţi ai Centrului de Cazare şi Proceduri pentru Solicitanţii de Azil Rădăuţi din Inspectoratul General de Imigrări, precum şi jandarmi din Botoşani. AGERPRES/ (AS- autor: Cristian Lupaşcu, editor: Diana Dumitru, editor online: Ada Vîlceanu)
