Franţa, Germania, Italia şi Marea Britanie, cele patru ţări europene prezente în G7, au căzut de acord vineri să refuze reintegrarea Rusiei în această structură, cerută cu câteva ore mai devreme de preşedintele american, Donald Trump, transmite AFP.
Emmanuel Macron, Angela Merkel, Giuseppe Conte şi Theresa May, reuniţi la iniţiativa preşedintelui francez chiar înainte de debutul summitului din Canada, au convenit că "poziţia europeană nu este o reintegrare a Rusiei", lansând, totodată, un apel la "vigilenţa G7" în faţa Moscovei, dar referindu-se la "posibilitatea de a stabili un dialog", o concesiune făcută Romei, potrivit consilierilor lui Emmanuel Macron.
Noul şef al guvernului populist italian, Giuseppe Conte, a afirmat vineri pe Twitter că este "de acord" cu reintegrarea Rusiei în G7.AGERPRES/(AS - editor: Alic Mîrza, editor online: Irina Giurgiu)
