NATO va avea joi primele discuţii oficiale cu Rusia de la tentativa de otrăvire a unui fost agent dublu al Kremlinului în Marea Britanie, într-un moment în care tensiunile cu Moscova s-au înmulţit, relatează AFP.
"O reuniune a Consiliului NATO-Rusia va avea loc la 31 mai 2018", a anunţat purtătoarea de cuvânt a Alianţei Oana Lungescu.
Reuniunea - cea de a şaptea din ultimii doi ani - ar urma să fie consacrată conflictului din Ucraina, unde Moscova este acuzată că-i susţine pe separatiştii proruşi din Est.
"Este important să discutăm cu Rusia", susţine secretarul general al NATO Jens Stoltenberg, care, pe de altă parte, continuă să denunţe tentativele de intimidare şi ingerinţele ruse în ţările membre ale Alianţei. Reuniunea consiliului se va desfăşura însă cu uşile închise, a precizat Alianţa.
Consiliul NATO-Rusia, importantă platformă de dialog, "nu a fost niciodată suspendat", subliniază responsabilii Alianţei. NATO a suspendat cooperarea sa practică cu Rusia din cauza acţiunilor sale agresive în Ucraina, "dar a menţinut deschise căile de dialog politic", precizează ei.
NATO şi Rusia menţin, de asemenea, linii de comunicare între responsabilii lor militari pentru "a promova previzibilitatea şi transparenţa activităţilor lor militare".
Tensiunile între alianţa transatlantică şi Rusia s-au accentuat de la anexarea Crimeii de către Moscova. Ele s-au înveninat şi mai mult după tentativa de asasinat a fostului spion Serghei Skripal şi a fiicei sale în martie, în oraşul britanic Salisbury.
NATO a denunţat utilizarea unui agent neurotoxic pentru uciderea lui Skripal şi a expulzat şapte diplomaţi ruşi în cadrul unui răspuns internaţional coordonat.
Consiliul NATO-Rusia are loc în contextul în care NATO pregăteşte summitul său din iulie de la Bruxelles. Jens Stoltenberg a spus luni că acesta se va concentra asupra disuasiunii, modernizării Alianţei, a relaţiilor sale cu UE şi a proiectelor sale în materie de apărare, dar şi asupra măsurilor vizând "gestionarea" legăturilor cu Rusia.AGERPRES/(AS - editor: Florin Ştefan, editor online: Adrian Dădârlat)
