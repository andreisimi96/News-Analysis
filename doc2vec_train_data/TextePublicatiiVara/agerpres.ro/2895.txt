Artiştii care doresc să participe la concursul internaţional de interpretare al Festivalului "Cerbul de Aur" se pot înscrie până pe 11 iulie pe site-ul oficial al evenimentului, cerbuldeaur.ro , anunţă biroul de presă al Primăriei Braşov într-un comunicat de presă.
Potrivit sursei citate, pentru Marele Trofeu al Festivalului, în valoare de 25.000 de euro, pe scena din Piaţa Sfatului vor urca cel mult 15 concurenţi. Concursul are premii în valoare de 65.000 de euro.
Pe lângă Marele Trofeu al Festivalului ''Cerbul de Aur'', la această ediţie aniversară, concurenţii pot câştiga alte opt premii: Premiul I, Premiul al II-lea, Premiul al III-lea, Premiul pentru cea mai bună interpretare a unei piese româneşti, Premiul Braşovului, Premiul Publicului, Premiul Presei Festivalului, Premiul Societăţilor Publice de Radio şi de Televiziune.
Festivalul Internaţional ''Cerbul de Aur'' va avea loc în perioada 29 august-2 septembrie, în Piaţa Sfatului din Braşov. În an aniversar, dedicat Centenarului României şi semicentenarului festivalului, TVR propune un format special al evenimentului, cu o Gală Aniversară, două zile de concurs, o Gală a Festivalului şi evenimente adiacente. Festivalul se va încheia cu o Gală Centenară, un spectacol folcloric ce va reuni muzica populară tradiţională românească şi prelucrări de actualitate ale acestui gen muzical.
Evenimentul va fi transmis direct şi în exclusivitate de Televiziunea Română, menţionează documentul citat.
Festivalul Internaţional ''Cerbul de Aur'' a debutat în anul 1968 şi a avut 17 ediţii, ultima dintre acestea fiind organizată în anul 2009. Evenimentul a devenit cel mai mare festival de muzică organizat în România şi, în mod tradiţional, la Braşov. De-a lungul anilor, acest prestigios festival a găzduit apariţii sau recitaluri ale unor vedete precum Diana Ross, Amalia Rodrigues, Julio Iglesias, Dalida, Sheryl Crow,Tom Jones, Juliette Greco, Vaya con Dios, Coolio, Barbara, Christina Aguilera, Cliff Richard, Kenny Rogers. Ricky Martin, Kelly Family, Patricia Kaas, Gilbert Becaud, Josephine Baker, Toto Cutugno, Enrico Macias, Boy George, James Brown, Ray Charles, UB 40, Scorpions, Pink şi mulţi alţii.
Prin calitatea actelor artistice prezentate, ''Cerbul de Aur'' este nu doar un brand de prestigiu al TVR, ci şi unul naţional, spectacolele organizate în cadrul festivalului adunând un număr impresionant de spectatori şi telespectatori din întreaga ţară, mai precizează sursa citată. AGERPRES / (AS - autor: Jana Pintili, editor: Irina Poenaru, editor online: Anda Badea)
