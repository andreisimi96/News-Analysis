Maşinile Google Street View se întorc în România, în această vară, pentru a actualiza imaginile locale din Google Maps, se arată într-un comunicat de presă al companiei, transmis luni AGERPRES.
În acest an, focusul va fi pe fotografierea şoselelor şi drumurilor care leagă localităţile, iar maşinile vor porni în călătorie, timp de două luni, începând cu data de 25 iunie.
De asemenea, în această perioadă se desfăşoară preluarea de imagini Street View din Delta Dunării, proiect derulat în colaborare cu organizaţia World Wide Fund (WWF) Romania. Pe de altă parte, în perioada următoare vor fi publicate pe Google Maps imagini Street View din diferite obiective turistice din Transilvania.
Street View este un serviciu popular oferit de Google Maps, în prezent fiind disponibil în mai mult de 85 de ţări, inclusiv în Arctica şi Antarctica. În Street View, oamenii pot vedea imagini la 360° din numeroase locuri ale lumii, fie şosele, oraşe, monumente istorice, repere culturale, natură sălbatică (pe pământ, pe sau în apă) şi chiar spaţiu. Serviciul este disponibil şi în Google Earth şi pe aplicaţia Google Maps pentru telefoanele mobile.
Serviciul Street View este disponibil în România începând din anul 2010, când au fost publicate primele imagini din cele mai importante oraşe pe Google Maps. Acoperirea Street View la nivelul întregii ţări s-a realizat în 2012, atunci când au fost preluate imagini de pe 40.000 de km de drumuri, 39 de oraşe şi sute de obiective turistice.
Extinderea Street View în România a continuat constant, fiind actualizate imaginile din marile oraşe şi adăugate diferite obiective turistice, precum: Salina Turda, Castelul Bran, Cetatea Alba Iulia, Muzeul Naţional Brukenthal şi fluviul Dunărea. AGERPRES/(AS - autor: Daniel Badea, editor: Mariana Nica, editor online: Anda Badea)
