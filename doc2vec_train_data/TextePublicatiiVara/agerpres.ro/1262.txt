Portarul Bogdan Lobonţ a declarat după meciul amical al echipei naţionale a României cu Finlanda, ultimul din cariera sa de fotbalist, că emoţiile au fost la nivel maxim şi că s-a simţit extraordinar alături de colegi, prieteni, familie şi suporteri.
"Normal că mi-au dat lacrimile, emoţiile fac parte din mine. În această seară emoţiile au fost la nivel maxim. M-am simţit extraordinar azi. E un moment minunat pentru mine pentru că i-am avut alături pe prieteni, colegi, familie, suporteri. Eu din octombrie de când m-am întors la echipa naţională am tratat fiecare partidă ca fiind una oficială. Naţionala României consider că e pe un trend ascendent. Încercăm ca în orice zi pe care o avem la dispoziţie să o exploatăm la maximum pentru că la o acţiune avem doar 10. În aceste zile trebuie să concentrăm totul. Experienţa din această perioadă ne va ajuta pe viitor", a spus Lobonţ, introdus în mintul 87 pe teren de selecţionerul Cosmin Contra.
El a adăugat că nu s-a gândit la posibilitatea de a juca din primul minut al meciului de la Ploieşti. "Nu ştiu, la chestia asta nu m-am gândit. Mă bucur însă că am jucat în această seară, băieţii mi-au făcut un cadou minunat împreună cu staff-ul tehnic", a precizat portarul.
Întrebat ce părere are despre faptul că antrenorul echipei Manchester United, Jose Mourinho, a asistat la meci, Lobonţ a glumit spunând că poate îl convinge să renunţe la retragere. "Mourinho a venit special pentru mine? Poate mă face să îmi schimb decizia", a afirmat râzând Lobonţ.
Portarul Bogdan Lobonţ, care nu mai jucase pentru echipa naţională a României din 2013, a intrat pe teren în minutul 87 al meciului cu Finlanda în locul lui Tătăruşanu, bifând selecţia sa cu numărul 86 şi ultima a carierei.
Echipa naţională de fotbal a României a învins reprezentativa Finlandei cu scorul de 2-0 (1-0), într-un meci amical desfăşurat marţi seara, pe stadionul ''Ilie Oană'' din Ploieşti, şi care a marcat retragerea din activitate a portarului Bogdan Lobonţ.AGERPRES (editor: Marius Ţone, editor online: Daniela Juncu)
