Preşedintele german Frank-Walter Steinmeier urmează să se întâlnească marţi la Kiev cu omologul său ucrainean Petro Poroşenko şi cu premierul Volodimir Groisman, în condiţiile în care Germania continuă să-şi exprime sprijinul pentru fosta republică sovietică afectată de conflictul din estul ţării, relatează dpa.
Steinmeier urmează să discute cu cei doi oficiali în cadrul unei vizite de două zile în Ucraina. În cea de-a doua zi, preşedintele Germaniei se va întâlni cu profesori şi cu studenţi care studiază limba germană la Kiev şi în oraşul Lvov din vestul ţării.
Germania a fost unul dintre cei mai puternici susţinători ai sancţiunilor adoptate în ultimii ani pentru a face presiuni asupra Rusiei să înapoieze Ucrainei peninsula Crimeea şi să pună capăt conflictului din estul Ucrainei.
Însă, în acest an, Germania a fost influenţată de interese economice şi şi-a dat aprobarea finală pentru extinderea unei conducte care transportă gaz natural rus direct în Germania. Construcţia a început în luna mai. Ucraina susţine că acest proiect subminează sancţiunile impuse Rusiei.
Pentru a-şi arăta sprijinul faţă de Kiev, Steinmeier s-a întâlnit cu Poroşenko luna trecută la Berlin pentru discuţii care s-au axat pe eforturile de restabilire a păcii în estul Ucraina.
Ministrul german al economiei, Peter Altmaier, s-a aflat de asemenea în vizită în Ucraina în această lună şi a dat asigurări că Germania continuă să se bazeze pe Ucraina pentru transportul de gaz. AGERPRES/(AS - autor: Mihaela Moise, editor: Gabriela Ionescu, editor online: Simona Aruştei)
