UPDATE ORA 21.06 Un elicopter SMURD a aterizat marţi seara în zona vârfului Bătrâna, din munţii Cindrel, pentru ajutorarea unui tăietor de lemne, care s-a rănit în timp ce tăia un copac, a anunţat purtătorul de cuvânt al Inspectoratului pentru Situaţii de Urgenţă (ISU) Sibiu, Ramona Nistor.
"Bărbatul are 36 de ani, conştient, cooperant, lovit în zona abdominală. A ajuns şi elicopterul SMURD în zona vârfului Bătrâna, acolo unde se află persoana", a spus Ramona Nistor.
Potrivit sursei citate, pentru ajutorarea bărbatului rănit intervin atât cei de la SMURD, cât şi cei de la Salvamont.
Locul unde s-a produs accidentul se află cu aproximaţie la o altitudine de 2.000 de metri, dincolo de staţiunea Păltiniş.
ORA 20.37 Sibiu: Echipaje de la Salvamont şi SMURD, chemate de un tăietor de lemne, rănit în munţii Cindrel
Două echipaje, unul de salvamontişti, celălalt de la SMURD, au fost chemate de un tăietor de lemne, care s-a accidentat în munţii Cindrel, spre vârful Bătrâna, a anunţat Inspectoratul pentru Situaţii de Urgenţă (ISU) Sibiu.
Din primele informaţii, bărbatul este conştient. Nu se cunoaşte exact dacă a căzut pe el un copac sau doar nişte crengi.
AGERPRES/(AS-Isabela Paulescu, editor: Antonia Niţă, editor online: Irina Giurgiu)
* UPDATE-ul este realizat în baza stirilor AGERPRES, orele indicate reprezentând momentul difuzării stirilor pe fluxul agentiei.
