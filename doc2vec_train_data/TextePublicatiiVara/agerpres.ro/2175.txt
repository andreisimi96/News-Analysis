Expoziţia "Fericitul Vladimir Ghika - In spiritu caritas - Desene", cu lucrări prezentate în premieră în România, va fi deschisă de miercuri la Muzeul Naţional de Artă a României (MNAR).
Organizată de Arhiepiscopia Romano-Catolică Bucureşti (ARCB) în colaborare cu MNAR, expoziţia prezintă o selecţie a desenelor şi gravurilor lui Vladimir Ghika ce provin de la colecţionari care le-au donat ARCB după anul 2010, unde sunt păstrate în "Arhiva Vladimir Ghika".
Expoziţia cuprinde ilustraţiile pregătite pentru cartea sa "La Visite des pauvres", realizate în jurul anului 1922, niciodată publicată cu ilustraţii şi urmată de "Les Intermedes de Talloires", o serie de desene originale din anul 1919, şi de gravurile realizate după aceleaşi desene, publicate în 1923, în ediţie bibliofilă, de Victor Jacquemin la Paris.
Celelalte desene reprezintă letrine, fantezii decorative - cum le numea autorul lor, ex libris-uri, două schiţe de timbre cu Stemele Principatelor Române, proiectul de sigiliu al Consiliului Naţional al Unităţii Române, ilustraţiile color "Învierea lui Lazăr", "Misterele Rozariului" (desen neterminat), o pagină de calendar (luna ianuarie), decupaje de tip kirigami din hârtie şi desene pe obiecte (două cutii de chibrituri) pe care le-a realizat cu scop caritabil pentru un bazar de binefacere.
"Aceste imagini care sunt aici în expoziţie sunt acele imagini pe care Vladimir Ghika le-a creat ca să însoţească un text pe care l-a scris mai înainte, l-a şi pronunţat ca şi conferinţă, adresată surorilor de caritate şi doamnelor de caritate pe care el le-a reunit într-o asociaţie pentru a le susţine pe surori pentru opere de caritate din Bucureşti, pentru cei mai săraci dintre săraci, şi practic vedem cum se îmbină realitatea creativă teologică, aceea care îi îndeamnă pe oameni să facă binele cu realitatea creativă artistică, pe care el o exprimă atât de bine şi atât de frumos. În expoziţie vedem şi ilustraţiile de la o carte dedicată tocmai vizitei săracilor şi mai în spate este, de exemplu, o cutie de chibrituri pe care el a desenat-o şi care era destinată să fie ca un câştig la tombolă (...) banii adunaţi fiind destinaţi pentru a susţine opere de caritate", a declarat preotul Francisc Ungureanu, de la Arhiepiscopia Romano-Catolică de la Bucureşti, în cadrul unei conferinţe de presă susţinută la MNAR.
Preotul Francisc Ungureanu a explicat că expoziţia mare are şi un scop special - "acela că dacă mai este cineva care are obiecte, desene, scrisori ale lui Vladimir Ghika, fiindcă ştim sigur că mai sunt, câteva valize cu documente au fost împărţite prin Bucureşti înainte să fie arestat şi acelea n-au mai ajuns la noi, (...) poate că această expunere a acestor desene, a acestor opere va stimula această dorinţă de a căuta în arhivele personale şi de a găsi acele obiecte care pot să întregească această expoziţie a noastră".
Anna Maria Orban, curatorul expoziţiei, a dorit să mulţumească celor care au adunat şi păstrat desenele realizate de Vladimir Ghika.
"Fără aceştia, azi nu am fi putut să ne întâlnim aici. Eu le-aş face o mare plecăciune în primul rând celor care le-au păstrat şi apoi le-au donat Arhiepiscopiei", a spus Anna Maria Orban, precizând că la conceperea expoziţiei a pus accent pe cele două cărţi de autor - "La visite des pauvres / Vizitarea săracilor" şi "Les intermedes de Talloires / Intermediile de la Talloires" - care pot fi văzute în prima sală a expoziţiei.
În expoziţie este prezentat şi un tablou pe spatele căruia se află semnătura sa olografă: "Vladimir I. Ghika fecit. (1917)", ce provine din colecţia familiei Cosmovici, precum şi multe alte desene şi schiţe pregătitoare pentru compoziţiile sale unice.
Vladimir Ghika (1873-1954), fiu al principelui Ioan Ghika şi al Alexandrinei, născută Moret de Blaramberg, a avut parte de o aleasă educaţie "prin lucruri şi cărţi" - aşa cum chiar el mărturisea într-o scrisoare. A studiat dreptul şi filosofia, apoi teologia, dar şi artele în tinereţe, dedicându-şi timpul şi viaţa pentru slujirea aproapelui, devenind preot şi martir al credinţei, se arată într-un comunicat al MNAR.
Expoziţia va fi deschisă în Sălile Kretzulescu ale muzeului începând de miercuri până pe 2 septembrie. Program de vizitare este de miercuri până duminică, între orele 10,00 - 18,00. Preţul unui bilet este de 10 lei iar în prima miercuri din fiecare lună intrarea este gratuită. AGERPRES/(AS - autor: Petronius Craiu, editor: Florin Marin, editor online: Anda Badea)
