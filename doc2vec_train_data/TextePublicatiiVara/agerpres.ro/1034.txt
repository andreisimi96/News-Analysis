Ansamblul coral "DIMAcor:D" Cluj-Napoca, dirijat de Rodica Trandafir, va susţine, marţi, un concert în sala "Calistrat Hogaş" a Consiliului Judeţean Neamţ, acest eveniment fiind dedicat Centenarului Marii Uniri.
"Manifestarea va aduce în atenţia publicului un repertoriu exclusiv românesc, care cuprinde cântece patriotice celebre sau mai puţin cunoscute, dar şi vechi melodii de neuitat ce ne vor proiecta sonor în România din prima jumătate a secolului XX", a declarat, într-un comunicat de presă, Carmen Nastasă, directorul Centrului pentru Cultură şi Arte "Carmen Saeculare".
Pe scenă vor mai urca şi membrii Grupului psaltic "Evanghelismos" dirijat de Ciprian Ceai.
Spectacolul, organizat de Centrul pentru Cultură şi Arte "Carmen Saeculare" Neamţ şi Academia de Muzică "Georghe Dima" Cluj-Napoca, extensia Piatra-Neamţ, începe la ora 18.00 iar intrarea este liberă în limita locurilor disponibile. AGERPRES/(AS - autor: Gabriel Apetrii, editor: Karina Olteanu, editor online: Anda Badea)
Sursa foto:  Centrul pentru Cultură și Arte "Carmen Saeculare" Neamț  / Facebook
