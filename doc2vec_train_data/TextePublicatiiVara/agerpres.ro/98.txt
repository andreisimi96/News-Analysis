Circa 330 de ciclişti, profesionişti şi amatori, din întreaga ţară au fost prezenţi, sâmbătă şi duminică, în Sălaj, la "Velo Tur Porolissum", competiţie ciclistă ce s-a dorit să fie şi un instrument de promovare turistică a judeţului.
Competiţia a debutat sâmbătă, la Zalău, cu un contratimp în lungime de 18 kilometri, ce a avut loc pe şoseaua de centură a oraşului, şi care a adunat la star circa 200 de competitori, cel mai tânăr din ei având doar 13 ani.
Circa 320 de ciclişti au luat startul duminică, în cursa de fond, în lungime de 65 kilometri, pentru amatori, respectiv 120 kilometri pentru profesionişti, cu startul şi sosirea la castrul roman Porolissum.
"Două zile de concurs, două zile superbe, după părerea mea. (...) Mie îmi place foarte mult zona asta şi sper să devină o obişnuinţă. E a treia ediţie a Velo Tur, anul acesta prima cu două etape şi, cine ştie, poate vor fi trei la un moment dat. Numărul de concurenţi mi-a depăşit toate aşteptările. Au venit din toată ţara şi sunt circa 320 de concurenţi. Este enorm, după părerea mea şi nu mă aşteptam. E superb", a declarat multiplul campion naţional la ciclism Alex Ciocan, unul din organizatorii evenimentului.
Potrivit organizatorilor, competiţia s-a dorit a fi nu doar una sportivă, ci şi una de promovare a judeţului Sălaj şi a unor obiective turistice, precum castrul roman Porolissum.
La finalul cursei de duminică, participanţii au gustat preparate din bucătăria tradiţională din Sălaj, chiar în incinta complexului arheologic Porolissum.
La ambele curse, respectiv de contratimp de sâmbătă şi cea de fond, de duminică, câştigătorii au fost recompensaţi cu diplome, medalii şi premii în bani şi produse oferite de sponsori.
"Velo Tur Sălaj Porolissum 2018" este un eveniment organizat de Consiliul Judeţean Sălaj, în parteneriat cu Asociaţia Judeţeană de Ciclism Prahova, fiind parte din circuitul competiţiilor de ciclism Road Grand Tour. AGERPRES/(A - autor: Sebastian Olaru, editor: Mihai Ţenea, editor online: Simona Aruştei)
