Pompierii au executat, joi după-amiază, 28 de misiuni pentru înlăturarea efectelor produse de precipitaţiile abundente căzute în localităţile Botoşani, Vorona, Flămânzi, Ştefăneşti, Cristeşti, Buhăceni şi Drislea, a anunţat, vineri, purtătorul de cuvânt al Inspectoratului pentru Situaţii de Urgenţă (ISU), Dorina Lupu.
Potrivit sursei citate, pompierii au intervenit pentru evacuarea apei din două locuinţe, 23 de curţi şi subsolul unei clădiri.
De asemenea, angajaţii ISU au acţionat pentru înlăturarea a doi arbori căzuţi pe carosabil.
Comitetele Locale pentru Situaţii de Urgenţă de la nivelul unităţilor administrativ-teritoriale urmează să facă o evaluare a efectelor generate de fenomenele meteo care s-au manifestat joi după-amiază.
Judeţul Botoşani se afla sub informare meteo de ploi până pe sâmbătă, ora 21,00. AGERPRES / (AS - autor: Cristian Lupaşcu, editor: Irina Poenaru, editor online: Ada Vîlceanu)
