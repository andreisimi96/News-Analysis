Ministerul pentru Mediu, de Afaceri a dublat suma pentru târguri şi expoziţii, de la 25 de milioane de lei în anul 2017, la 55 de milioane de lei în 2018, a afirmat, miercuri, ministrul de resort, Ştefan Radu Oprea, la seminarul "Susţinerea aplicată a programului de promovare a exportului".
"În ultima vreme comerţul exterior creşte. Cifrele statistice arată că într-adevăr trimestrul trecut am reuşit să exportăm mult mai mult decât în trimestrul asemănător din anul 2017 cu care ne comparăm. În acelaşi timp, balanţa comercială nu este foarte bună pentru că importăm destul de mult. Ce ne propunem să facem ca minister? Avem o componentă foarte importantă care înseamnă sprijinirea mediului de afaceri prin târguri şi expoziţii sub brand de ţară. Al doilea lucru important, pe care o să-l vedeţi săptămâna viitoare când va fi aprobat în şedinţă de guvern, se cheamă internaţionalizarea şi este un program care se adresează companiilor care doresc să participe în mod individual la târguri şi expoziţii. Va fi foarte mult simplificată faţă de procedura de anul trecut", a spus Ştefan Radu Oprea.
Ministrul a explicat că firmele vor putea participa la târguri, iar decontarea se va face în baza certificării date de către directorul de târg sau de către consilierul economic al României din zona respectivă.
De asemenea, Oprea a declarat că România pierde anual 300 de milioane de euro din cauză că nu sunt completate corespunzător certificatele de origine. Certificatul de origine este un document utilizat în comerţul internaţional care atestă faptul că bunurile au fost produse într-o anumită ţară. Certificatele de origine se emit atât pentru exportul românesc direct, cât şi pentru programele cu finanţare externă, la nivel naţional.
"Este vorba despre o platformă pe care o dezvoltă Comisia Europeană şi pe care noi am prezentat-o Consiliului de Export şi care vine să uşureze felul în care completăm certificatele de origine. Analiza Comisiei Europene este că România pierde 300 de milioane de euro pentru că nu completăm certificatele de origine aşa cum ar trebui. Dorim să venim cu această aplicaţie astfel încât să uşurăm întreprinderilor mici şi mijlocii, în special, pentru că acolo personalul specializat în comerţ exterior este puţin. Şi atunci cu o aplicaţie de genul acesta lucrurile ar deveni foarte simple şi am putea să câştigăm şi aceşti 300 de milioane de euro", a mai spus Ştefan Radu Oprea.
Ministerul pentru Mediul de Afaceri, Comerţ şi Antreprenoriat (MMACA) şi Camera de Comerţ şi Industrie a Municipiului Bucureşti (CCIB) au organizat, miercuri, seminarul cu tema "Susţinerea aplicată a programului de promovare a exportului". AGERPRES/(AS - autor: George Bănciulea, editor: Mariana Nica, editor online: Anda Badea)
