De la proclamarea sa, în iunie 2014, aşa-numitul califat al Statului Islamic a executat în Siria 2900 de civili, conform unei estimări publicate marţi de organizaţia neguvernamentală Observatorul Sirian pentru Drepturile Omului (OSDO). Acelaşi raport, citat de Xinhua, arată că totalul care include militanţii rivali şi militarii se ridică la 5170 de victime.
OSDO, cu sediul la Londra, se bazează pe informaţii de la o reţea de activişti aflaţi pe teren.
Potrivit raportului, Statul Islamic mai controlează în prezent doar 3% din teritoriul Siriei, în urma retragerii din faţa armatei regimului de la Damasc şi a Forţelor Democratice Siriene susţinute de SUA. Jihadiştii mai deţin enclave în provincia Homs, în deşertul din sud-estul provinciei Deir al-Zour, o zonă de pe malul estic al Eufratului, poziţii izolate în regiunea Yarmouk din provincia Daraa din sud şi în Hasakah, în nord - în general, în zone rurale.
Cu toată scăderea influenţei, Statul Islamic continuă să facă victime, afirmă OSDO. Execuţiile unor civili şi luptători inamici au continuat şi în ultimele două luni.
AGERPRES/(AS - editor: Marius Hosu, editor online: Simona Aruştei)
