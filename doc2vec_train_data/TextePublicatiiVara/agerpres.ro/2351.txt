Cancelarul austriac Sebastian Kurz a anunţat miercuri crearea unei ''axe'' între miniştrii de interne ai Austriei, Germaniei şi Italiei în lupta împotriva imigraţiei ilegale, în timp ce ţările din UE se află în impas pentru deblocarea reformei sistemului de azil european, relatează AFP.
''Mă bucur de buna colaborare pe care vrem să o construim între Roma, Viena şi Berlin în acest domeniu. Cred că marchează o cooperare importantă care va contribui la reducerea imigraţiei ilegale în Europa'', a declarat Sebastian Kurz în cadrul unei conferinţe de presă la Berlin.
''În opinia noastră este nevoie de o axă de voluntari în lupta împotriva imigraţiei ilegale'', a adăugat el, după o întrevedere cu ministrul de interne german, Horst Seehofer.
''Sunt din ce în ce mai multe sosiri în Grecia, noi evoluţii pe ruta albaneză. Cred că este important să nu aşteptăm dezastrul, ca în 2015, ci să acţionăm din timp'', a declarat cancelarul austriac, care a făcut din lupta împotriva imigraţiei prioritatea preşedinţiei UE, pe care Austria o va prelua la 1 iulie.
Sebastian Kurz a făcut referire la fluxul de migranţi din 2015, când sute de mii de solicitanţi de azil au traversat pe jos Europa. Angela Merkel şi cancelarul austriac de la acea vreme au deschis atunci porţile ţărilor lor acestor migranţi, proveniţi în special din Siria, Irak şi Afganistan.
Coaliţia dreapta/extrema dreaptă, la putere în Austria de la sfârşitul lui 2017, a făcut din punerea în aplicare a unei politici de migraţie restrictive una dintre priorităţile sale. Guvernul doreşte în acelaşi timp să facă Austria mai puţin atractivă pentru solicitanţii de azil şi să sporească expulzările de persoane cărora le-au fost respinse cererile de azil, obiectiv dificil de atins în lipsa unor acorduri de readmisie cu numeroase ţări.
Miniştrii de interne italian Matteo Salvini şi austriac Herbert Kickl sunt ambii pe extremă-dreapta, în timp ce omologul lor german Horst Seehofer se opune ferm imigraţiei ilegale şi se află în prezent în conflict cu cancelarul Angela Merkel. Acesta din urmă a respins proiectul ministrului Seehofer privind o reformă în profunzime şi restrictivă în ceea ce priveşte primirea solicitanţilor de azil.
În mod colectiv, ţările din UE se află în impas pentru deblocarea reformei sistemului de azil european, împotmolită de doi ani de zile, într-un climat politic împovărat de sosirea la putere a unui guvern populist în Italia. AGERPRES/(AS - autor: Mihaela Moise, editor: Mariana Ionescu, editor online: Gabriela Badea)
