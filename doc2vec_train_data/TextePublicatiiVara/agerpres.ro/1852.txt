Şefii de stat-major ai armatelor rusă şi americană au avut vineri la Helsinki o întâlnire "constructivă" asupra conflictului din Siria, în special pentru prevenirea incidentelor, a informat Ministerul rus al Apărării, citat de AFP.
Şeful de stat-major al armatei ruse, Valeri Gherasimov, şi omologul său american, Joseph Dunford, s-au aflat în capitala Finlandei pentru "a discuta diverse aspecte ale reglementării crizei din Siria", potrivit unui comunicat al ministerului rus.
Cei doi generali au avut un schimb de păreri privind "chestiuni legate de relaţia bilaterală şi prevenirea incidentelor" şi "au notat importanţa de a stabiliza cât mai repede situaţia din Siria", a precizat documentul.
"Întâlnirea a fost constructivă", a adăugat comunicatul.
Principal aliat al regimului de la Damasc, Rusia a intervenit militar în Siria cu începere din septembrie 2015. Coaliţia internaţională condusă de Statele Unite susţin forţe antijihadiste şi bombardează zonele aflate sub controlul grupării Stat Islamic (SI).
În repetate rânduri, şefii de stat-major rus şi american au avut întâlniri pentru a evita ciocnirile între forţele rivale pe care le sprijină ţările lor.
Riscul este real, deoarece evoluţia recentă a situaţiei din nordul Siriei a adus faţă în faţă grupări antagoniste susţinute de actori internaţionali care, luptând împotriva SI, urmăresc în paralel obiective divergente.
Ultima întâlnire între generalii Gherasimov şi Dunford a avut loc în martie 2017, cu prilejul unei reuniuni militare la care a participat şi şeful de stat-major turc, Hulusi Akar.
Discuţiile de la Helsinki s-au desfăşurat în aceeaşi zi cu o reuniune NATO la Bruxelles, unde membrii Alianţei Nord-Atlantice au decis să-şi consolideze capacităţile de reacţie în faţa Rusiei, cu care ţările occidentale, printre care SUA, întreţin relaţii tensionate după anexarea Peninsulei Crimeea la Rusia, în 2014, şi criza ucraineană.AGERPRES/(AS - editor: Alic Mîrza, editor online: Irina Giurgiu)
