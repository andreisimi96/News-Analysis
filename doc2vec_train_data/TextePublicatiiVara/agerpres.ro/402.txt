Selecţionata de fotbal a statului Peru a învins reprezentativa Scoţiei cu scorul de 2-0 (1-0), marţi, pe Estadio Nacional din Lima, într-o partidă de pregătire pentru participarea sud-americanilor la Cupa Mondială din Rusia (14 iunie - 15 iulie).
Christian Cueva (38 - penalty) şi Jefferson Farfan (48) au marcat golurile peruanilor, care astfel au stabilit un record de 13 meciuri consecutive fără înfrângere.
Echipa antrenată de argentinianul Ricardo Gareca a demonstrat că are destul resurse ofensive pentru a suplini absenţa golgheterului Paolo Guerrero, suspendat pentru dopaj.
Peru va mai disputa meciuri amicale cu Arabia Saudită (Sankt-Gallen/Elveţia, 3 iunie) şi cu Suedia (Goteborg, 9 iunie) înaintea debutului CM 2018.
În Rusia, Peru face parte din Grupa C, alături de Franţa, Australia şi Danemarca.
În faţa a 45.000 de spectatori au evoluat echipele:
Peru: Jose Carvallo - Luis Advincula (Aldo Corzo, 87), Christian Ramos, Alberto Rodríguez, Miguel Trauco - Andre Carrillo (Andy Polo, 69), Renato Tapia (Wilder Cartagena, 84), Yoshimar Yotun (Raul Ruidiaz, 69), Edison Flores, Christian Cueva (Pedro Aquino, 79) - Jefferson Farfan (Paolo Hurtado, 80). Selecţioner: Ricardo Gareca.
Scoţia: Jordan Archer - Stephen O'Donnell, Lewis Stevenson, Scoot McKenna, Charlie Mulgrew - Dylan McGeouch, Kenny McLean (Chris Cadden, 87), John McGinn (Callum Paterson, 63), Matt Phillips (Lewis Morgan, 72), Scott McTominay - Jamie Murphy (Iliver McBurnie, 63). Selecţioner: Alex McLeish.
Meciul a fost arbitrat de mexicanul Fernando Guerrero.
AGERPRES (autor: Mihai Ţenea, editor: Vlad Constantinescu, editor online: Simona Aruştei)
