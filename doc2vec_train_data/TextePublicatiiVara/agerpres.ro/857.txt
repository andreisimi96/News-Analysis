Deputatul Nicuşor Dan susţine că Direcţia de Mediu din Primăria Capitalei a dat aviz de defrişare în Parcul Tineretului, deşi aceeaşi instituţie a interzis în 2017 defrişările, motivând că e spaţiu verde.
"Primăria Generală încearcă să-şi acopere ilegalităţile, manipulând opinia publică prin informaţii care contrazic poziţii oficiale anterioare ale Primăriei Capitalei. Pentru a-şi justifica avizul de defrişare, Primăria susţine că spaţiul din Parcul Tineretului pentru care a aprobat tăierea copacilor, pentru ca în locul lor să se ridice blocuri de 14 etaje, nu este spaţiu verde. Această informaţie este infirmată chiar de către un document al aceleiaşi Primării Generale, eliberat în 15 februarie 2017. Conform acestui document, Direcţia de Mediu din Primăria Capitalei a constatat că acest amplasament intră sub incidenţa OUG 114/2007 privind protecţia mediului, care specifică la art.71 că 'Schimbarea destinaţiei terenurilor amenajate ca spaţii verzi şi/sau prevăzute ca atare în documentaţia de urbanism, reducerea suprafeţelor acestora ori strămutarea lor este interzisă, indiferent de regimul juridic al acestuia'", declară Nicuşor Dan într-un comunicat remis duminică.
Nicuşor Dan spune că, în anul 2017, Direcţia de Mediu din Primăria Generală susţinea într-o adresă oficială că terenul este încadrat la spaţiu verde, că nu-i poate schimba destinaţia şi, prin urmare, nu poate da aviz de defrişare, iar acum, cu doar câteva zile înainte ca justiţia să se pronunţe într-un proces care vizează tocmai salvarea acestui spaţiu verde, dă aviz de defrişare, fără să mai aştepte decizia instanţei.
"Graba Primăriei Capitalei e suspectă, în condiţiile în care Bucureştiul suferă din cauza lipsei spaţiilor verzi adecvate, fiind unul dintre cele mai poluate oraşe din Europa. Primarul general Gabriela Firea este direct responsabilă de această situaţie şi trebuie să explice public de ce o Direcţie din subordinea sa şi-a schimbat brusc poziţia şi a dat aviz pentru defrişarea copacilor, favorizându-i astfel pe cei care vor să ridice blocuri de 14 etaje pe spaţiul verde", mai declară Nicuşor Dan.
Nicuşor Dan anunţă că luni urmează să se judece dosarul înaintat de Asociaţia Salvaţi Bucureştiul şi Eco-Civica pentru salvarea acestui spaţiu verde, dar, înainte ca justiţia să se pronunţe, "terenul a fost ras de copaci, în baza acceptului ilegal dat de Direcţia de Mediu din cadrul Primăriei Capitalei". AGERPRES/(AS - autor: Eusebi Manolache, editor: Florin Marin, editor online: Irina Giurgiu)
