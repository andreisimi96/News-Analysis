Ministrul sirian de externe, Walid Mouallem, a legat participarea Damascului la negocieri privind soarta sudului ţării, controlat parţial de rebeli, de retragerea americană dintr-o altă regiune, situată la frontiera irakiano-iordaniană, transmite AFP.
De mai multe săptămâni, armata siriană trimite întăriri în sudul ţării în vederea unei eventuale operaţiuni de dislocare a facţiunilor rebele.
Acestea controlează în jur de 70% din provinciile sudice Deraa şi Qouneitra, potrivit Observatorului Sirian pentru Drepturile Omului (OSDO). Gruparea jihadistă (SI) menţine o prezenţă limitată în sud-vestul provinciei Deraa.
Luni, Rusia, aliată a Damascului, a invitat SUA şi Iordania - cu care a fost deja încheiat, în iulie 207, un acord de încetare a focului în regiune - la o reuniune tripartită pentru discutarea unei eventuale reglementări negociate. Moscova a evocat acest subiect şi cu premierul israelian Benjamin Netanyahu.
'Nu credeţi toate discursurile care vorbesc despre un acord asupra sudului atât timp cât SUA nu şi-au retras forţele din baza de la Al-Tanaf', a afirmat sâmbătă Walid Mouallem.
Coaliţia internaţională condusă de SUA utilizează această bază pentru a întreprinde operaţiunii împotriva Statului Islamic, şi tot acolo a antrenat rebeli sirieni.
În ultimele luni, mai multe ciocniri au avut loc în zonă între forţele coaliţiei staţionate la Al-Tanaf şi trupele pro-regim.
Potrivit lui Mouallem, regimul sirian, care controlează peste 60% din teritoriu, va favoriza reglementarea situaţiei sudului ţării prin 'acorduri de reconciliere'. 'Vom acţiona la momentul oportun dacă această cale nu se dovedeşte concludentă', a adăugat el.AGERPRES/(AS - editor: Irina Cristea, editor online: Adrian Dădârlat)
