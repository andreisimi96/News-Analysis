Premierul israelian, Benjamin Netanyahu, va efectua o vizită în Germania şi Franţa între 4 şi 6 iunie, a informat duminică biroul său într-un comunicat, relatează AFP.
Nu au fost oferite detalii în legătură cu programul său.
Prim-ministrul francez, Edouard Philippe, şi-a anulat la 23 mai un turneu în Israel şi teritoriile palestiniene, prevăzut pentru 31 mai şi 1 iunie, invocând "motive de agendă internă legate de activitatea guvernamentală".
Edouard Philippe urma să inaugureze împreună cu Benjamin Netanyahu, la 1 iunie, la Ierusalim, o serie de manifestări destinate să stimuleze relaţiile culturale şi ştiinţifice dintre cele două ţări.
Benjamin Netanyahu a discutat telefonic la 16 mai cu preşedintele francez, Emmanuel Macron, şi cu cancelarul german, Angela Merkel, potrivit biroului său.
Aceste discuţii au avut loc la două zile după inaugurarea ambasadei americane la Ierusalim. Decizia unilaterală a Washingtonului de a recunoaşte Ierusalimul drept capitală a Israelului a suscitat numeroase critici la nivel internaţional.
Organizaţia Naţiunilor Unite consideră că statutul Ierusalimului trebuie să facă obiectul negocierilor dintre israelieni şi palestinieni, aceştia din urmă dorind ca Ierusalimul de Est, ocupat şi anexat de Israel, să devină capitala statului la care aspiră.
Franţa şi Germania au ambasada lor la Tel Aviv, reaminteşte AFP.AGERPRES/(AS - editor: Alic Mîrza, editor online: Daniela Juncu)
