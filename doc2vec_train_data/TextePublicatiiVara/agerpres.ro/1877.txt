Fitch Ratings a confirmat vineri ratingurile pentru creditele pe termen lung în valută şi monedă locală ale municipiului Braşov la ''BBB minus'', perspectiva asociată fiind stabilă, informează un comunicat de presă al agenţiei de evaluare financiară.
De asemenea, agenţia a confirmat calificativul pe termen scurt în valută la ''F3''.
Confirmarea ratingurilor arată opinia nemodificată a Fitch privind performanţa operaţională robustă a Braşovului şi serviciul solid al datoriei pe termen mediu, în pofida presiunilor referitoare la cheltuielile operaţionale. Ratingurile pentru creditele pe termen lung în valută şi monedă locală reflectă gestionarea financiară şi strategică prudentă a oraşului care, cuplată cu performanţa operaţională robustă, sprijină capacitatea solidă de autofinanţare pentru planurile de investiţii ale municipiului.
Conform scenariului de bază al Fitch, soldul operaţional al municipiului Braşov va rămâne solid în perioada 2017-2018, cu o medie de 20% din venitul operaţional, ceea ce ar fi în linie cu nivelul mediu din perioada 2012-2016. Acesta va fi sprijinit de măsurile adoptate de autorităţile locale pentru a ţine costurile sub control şi de majorarea veniturilor din taxe, sprijinite de creşterea economiei României. Aceste evoluţii ar trebui să aibă ca rezultat un sold operaţional nominal mediu de 130 de milioane de lei, care ar trebui să fie suficient pentru finanţarea planului de investiţii al oraşului, se arată în comunicatul Fitch.
Pe termen mediu, agenţia prevede presiuni mai ridicate asupra cheltuielilor operaţionale , în principal în urma majorării salariilor cu 20% din iulie 2017, a subvenţiilor mai ridicate pentru serviciul public local de încălzire, a sporirii costurilor de mentenanţă în urma finalizării investiţiilor, precum şi a noilor proiecte. Aceste presiuni vor fi probabil parţial compensate de continuarea ţinerii sub control a costurilor şi de veniturile mai ridicate din taxe, datorită aşteptate creşteri a economiei naţionale, se menţionează în comunicatul agenţiei de evaluare financiară.
Situat în centrul României, Braşovul este reşedinţa şi cel mai mare oraş din judeţul Braşov, având peste 290.000 de locuitori. Oraşul este o populare destinaţie turistică şi este aşezat strategic în mijlocul ţării. Economia locală este diversificată şi comparativ bogată după standardele naţionale. Administraţia locală s-a angajat să îmbunătăţească infrastructura locală pentru a atrage investitorii şi turiştii, apreciază agenţia de evaluare financiară.
Fitch estimează o creştere anuală medie a PIB-ului României (rating ''BBB minus'', cu perspectivă stabilă) de 3,6% în perioada 2018 - 2019.AGERPRES/(AS - autor: Mihaela Dicu, editor: Mariana Nica, editor online: Anda Badea)
