Departamentul de Relaţii Internaţionale şi Integrare Europeană din cadrul Şcolii Naţionale de Studii Politice şi Administrative (SNSPA) organizează, luni, 18 iunie, dezbaterea intitulată "Viziunea media asupra Preşedinţiei române a Consiliului UE - Perspective pentru 2019".
Potrivit unui comunicat al SNSPA, temele abordate vor include analiza pregătirilor pentru preluarea preşedinţiei Consiliului UE de către România #RO2019EU din perspectiva comunicării publice, a reflectării în mass-media a acestui proces, a informării cetăţenilor privind temele prioritare ale preşedinţiei, precum şi din perspectiva promovării imaginii de ţară la nivel european şi internaţional.
"Dezbaterea face parte din conferinţa de închidere a Modulului Jean Monnet 'EU*Ro Media, Standarde Europene, Aplicabilitate Românească: Viziunea media asupra Preşedinţiei române a Consiliului UE', proiect ce s-a desfăşurat în perioada 2015 - 2018, co-finanţat de către Comisia Europeană prin intermediul programului Erasmus+'', precizează sursa citată.
Prof. univ. dr. Iordan Bărbulescu şi lect. univ. dr. Miruna Butnaru-Troncotă vor prezenta principalele rezultate ale proiectului, cu accent pe evaluarea îndeplinirii principalelor obiective în cei trei ani de implementare şi pe baza acestora vor lansa o serie de teme de reflecţie pentru anul 2019. Evenimentul se adresează experţilor din mass-media, cadrelor didactice, cercetătorilor, studenţilor şi reprezentanţilor societăţii civile interesaţi de tema preşedinţiei române la Consiliul UE.
Evenimentul se va desfăşura la sediul SNSPA, începând cu ora 17,30, şi va reuni invitaţi precum: Flavia Durach, Facultatea de Comunicare şi Relaţii Publice (SNSPA), Alexandru Giboi, directorul Agenţiei Naţionale de Presă AGERPRES, Robert Lupiţu, director adjunct Calea Europeană, şi Mihai Sebe, cercetător, Institutul European din România. AGERPRES/(AS - autor: Daniel Florea, editor: Georgiana Tănăsescu, editor online: Anda Badea)
