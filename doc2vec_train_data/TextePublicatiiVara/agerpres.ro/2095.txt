Jucătoarea română Simona Halep, numărul 1 în clasamentul WTA, a declarat, luni, pe Aeroportul Henri Coandă, că speră ca trofeul cucerit de ea la Roland Garros să motiveze autorităţile să modernizeze Arenele BNR pentru ca România să poată găzdui în bune condiţii turnee de tenis.
"Nu sunt în măsură să spun cum să se rezolve problema Arenelor BNR, dar sper ca acest trofeu să aibă o greutate pentru persoanele din conducere care se ocupă de acest lucru. Îmi doresc foarte mult să avem o arenă frumoasă unde să pot să mai joc şi eu. Sper ca aceşti copii inspiraţi de aceste rezultate să aibă posibilitatea să crească într-un mediu frumos. Pentru că nu e uşor să pleci de pe un teren mic şi să ajungi pe arenele mari, să joci în faţa atâtor oameni. Sper să se rezolve problema Arenelor BNR, sper să îi motiveze pe oamenii din conducere trofeul Roland Garros", a spus Halep.
La 10 octombrie 2017, foşti şi actuali jucători de tenis, printre care se numără Ion Ţiriac, Ilie Năstase şi Simona Halep au făcut o petiţie către Guvernul României pentru reincluderea Arenelor BNR în circuitul sportiv. Ion Ţiriac şi Ilie Năstase au criticat în mai multe rânduri atitudinea conducerii Băncii Naţionale a României, proprietara bazei sportive din Cotroceni, pe care a acuzat-o că nu doreşte să cedeze terenul Primăriei Capitalei, dar nici să investească în modernizarea Arenelor BNR pentru a putea primi avizul ISU.
Jucătoarea de tenis Simona Halep, numărul 1 mondial, a fost întâmpinată , luni după-amiază, la Salonul Oficial al Aeroportului Internaţional Henri Coandă de ministrul Tineretului şi Sportului, Ioana Bran, preşedintele Comitetului Olimpic şi Sportiv Român, Mihai Covaliu, preşedintele Federaţiei Române de Tenis, George Cosac, prieteni, rude şi alte oficialităţi la întoarcerea de la Paris unde, sâmbătă, a câştigat turneul Roland Garros, primul de Mare Şlem din cariera sa.
În această seară, de la ora 20,00, Simona Halep va prezenta bucureştenilor trofeul primit pentru câştigarea Roland Garros în cadrul unei ceremonii organizate de Primăria Capitalei şi Federaţia Română de Tenis în incinta Arenei Naţionale. Intrarea spectatorilor la acest eveniment este liberă.
Jucătoarea română de tenis Simona Halep, numărul 1 mondial, a câştigat, sâmbătă, primul său titlu de Mare Şlem, după ce a învins-o pe americanca Sloane Stephens în finala de la Roland Garros , cu 3-6, 6-4, 6-1.
Halep (26 ani) a obţinut victoria după două ore şi 3 minute în faţa numărul 10 mondial (25 ani), la a patra sa finală de Mare Şlem, a treia la Roland Garros, după cele din 2014 şi 2017, şi a doua din acest an, prima pierdută în faţa danezei Caroline Wozniacki la Australian Open.
Simona Halep a jucat a 31-a finală din carieră, până acum având 17 titluri cucerite. Simona a obţinut şase titluri în 2013, la Nurnberg, 's-Hertogenbosch, Budapesta, New Haven, Moscova şi Sofia, două în 2014, la Doha şi Bucureşti, trei în 2015, Shenzhen, Dubai şi Indian Wells, trei anul trecut, Madrid, Bucureşti şi Montreal, în 2017 câştigat la Madrid, iar anul acesta s-a impus la Shenzhen şi Roland Garros.
Halep a mai jucat 14 finale, în 2010 şi 2011 la Fes (Maroc), în 2012 la Bruxelles, în 2014 la Madrid, Roland Garros şi Turneul Campioanelor, în 2015 la Toronto şi Cincinnati, iar în 2017 la Roma, Roland Garros, Cincinnati şi Beijing, iar anul acesta la Australian Open şi Roma.
Halep, care câştiga turneul parizian rezervat junioarelor în urmă cu zece ani, a primit pentru succesul său de la Roland Garros 2.000 de puncte WTA şi 2,2 milioane euro, iar Stephens s-a ales cu 1.300 de puncte şi 1,12 milioane euro.
Titlul Simonei Halep la Roland Garros vine la 45 de ani după ce Ilie Năstase câştiga la Paris şi la 40 de ani de la cel al Virginiei Ruzici. AGERPRES (autor: Marius Ţone, editor: Adrian Drăguţ, editor online: Gabriela Badea)
