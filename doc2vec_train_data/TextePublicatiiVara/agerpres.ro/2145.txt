China, principala aliată a Coreei de Nord, a salutat marţi summitul de la Singapore dintre preşedintele american Donald Trump şi liderul nord-coreean Kim Jong Un, făcând din nou apel la o "denuclearizare totală" a ţării vecine, informează AFP.
"Astăzi, faptul că cei mai înalţi lideri ai celor două ţări au luat loc unul lângă altul pentru negocieri de la egal la egal are o semnificaţie importantă şi constituie începutul unei noi istorii", a declarat în faţa presei ministrul chinez al afacerilor externe, Wang Yi.
"China salută (acest fapt) şi îşi aduce sprijinul", a adăugat ministrul, întrebat dacă Beijingul a fost marginalizat de apropierea dintre Washington şi Phenian. "Este vorba de un obiectiv la care am sperat şi pentru care am lucrat", a spus el.
Wang a făcut aceste declaraţii înainte de cele ale lui Trump şi Kim la finalul discuţiilor lor din Singapore. Preşedintele american a dat asigurări cu această ocazie că denuclearizarea va începe "foarte repede".
La Beijing, Wang a pledat pentru o "denuclearizare totală", după cum cer şi Statele Unite. "În acelaşi timp, trebuie să existe un proces de pace pentru peninsulă (coreeană), pentru a rezolva îngrijorările rezonabile ale Coreei de Nord în materie de securitate", a subliniat ministrul chinez.
"Nimeni nu se poate îndoi de rolul important şi absolut unic pe care l-a jucat China. Iar acest rol va continua", a promis oficialul chinez.
China a aplicat în ultimii ani sancţiuni internaţionale pentru a-şi convinge aliatul să-şi abandoneze programul nuclear, provocând furia Phenianului. Însă cele două ţări s-au reapropiat recent, Kim Jong Un efectuând două vizite în China de la începutul anului, primele sale călătorii în străinătate după ce a preluat puterea, în 2011.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
