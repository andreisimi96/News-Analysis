Agenţia Naţională de Presă AGERPRES a prezentat, la Viena, documentarul "Marea Unire - România, la 100 de ani" şi expoziţia de fotografie ''România: Evoluţie'', cu ocazia evenimentului "Viena - 'Centenarul-Marii Uniri' 2018", desfăşurat în perioada 25 - 27 mai.
Documentarul "Marea Unire - România, la 100 de ani" invită spectatorul la o călătorie emoţionantă şi captivantă, trăită şi nu doar povestită de oameni pentru care România înseamnă şi o colecţie de momente istorice importante în naşterea acestui stat, în timp ce expoziţia cuprinde cele mai bune fotografii realizate de către fotoreporterii AGERPRES, imagini din arhiva Agenţiei Naţionale de Presă, care ilustrează evoluţia României şi care reflectă viaţa cultural-artistică, politică şi sportivă a ţării. De asemenea, expoziţia cuprinde fotografii din arhiva Associated Press.
Participanţii la eveniment au apreciat fotografiile şi au primit albumul dedicat Centenarului, o ediţie specială, care conţine 100 de imagini din România, grupate în trei capitole: Arhivă, Revoluţie, Evoluţie.
"Filmul documentar, 'Marea Unire - România, la 100 de ani', albumul şi expoziţia de fotografie ''România: Evoluţie'' reprezintă cele mai importante proiecte ale AGERPRES dedicate Centenarului. Prin acestea am încercat să redescoperim trecutul atât de important pentru ceea ce suntem noi astăzi, ca români, dar şi să deschidem o portiţă spre evoluţia naţiunii române în cei 100 de ani de la Marea Unire, şi, mai ales, spre viitor", a declarat directorul general al AGERPRES, Alexandru Giboi, în cadrul manifestărilor de la Viena.
Pe parcursul celor trei zile, au avut loc, în prezenţa a numeroase personalităţi, simpozioane, conferinţe, lansări de carte, expoziţii de fotografie şi de pictură, concerte şi proiecţii în aer liber. De asemenea, au avut loc discuţii despre rolul mass-media în evoluţia societăţii şi în păstrarea legăturilor dintre diaspora română şi ţară.
Evenimentul a fost organizat de Cercul Cultural Româno-Austriac şi RTV "Unirea", din Wiener Neustadt - Austria, în colaborare cu Asociaţia Şvabilor Bănăţeni din Viena, Asociaţia "Renaşterea şişeşteană" din Maramureş, Asociaţia Jurnaliştilor Români de Pretutindeni, din Canada. Parteneri: Associated Press; susţinut de Centenarul Filmului Românesc, Institutul Cultural Român; văzut de Radio Guerrilla; parteneri media: Antena 3, Europa FM, Radio România, TVR. AGERPRES/(AS - autor: Cristina Tatu, editor online: Ada Vîlceanu)
