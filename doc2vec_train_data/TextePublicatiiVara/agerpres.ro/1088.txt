România a înregistrat, în aprilie, cel mai semnificativ avans din Uniunea Europeană la comerţul cu amănuntul, comparativ cu perioada similară din 2017, arată datele publicate marţi de Oficiul European de Statistică (Eurostat).
În ritm anual, comerţul cu amănuntul a crescut cu 1,7% în zona euro şi în Uniunea Europeană. În aprilie, comerţul cu amănuntul în UE 28 a fost influenţat de faptul că vânzările de produse non-alimentare au urcat cu 3,4%, cele de combustibili au crescut cu 1,3%, în timp ce vânzările de alimente, băuturi şi ţigări au scăzut cu 0,3%.
Cele mai mari creşteri anuale au fost raportate în România (7,4%), Polonia (6,6%) şi Lituania (6,5%) şi Franţa, cel mai semnificativ declin fiind raportat în Malta (minus 3,1%), Belgia (minus 1,5%) şi Slovenia (minus 1,4%).
În aprilie, comparativ cu luna precedentă, comerţul cu amănuntul a crescut cu 0,1% în zona euro şi cu 0,4% în UE 28, după ce în martie s-a înregistrat un avans de 0,4% în zona euro şi de 0,2% în Uniunea Europeană. Comerţul cu amănuntul în UE 28 a fost influenţat de faptul că vânzările de produse non-alimentare au urcat cu 1,5%, cele de combustibili au crescut cu 0,6%, în timp ce vânzările de alimente, băuturi şi ţigări au scăzut cu 0,5%.
Cele mai mari creşteri lunare au fost înregistrate în Germania (2,3%), România (1,7%), Irlanda, Lituania şi Marea Britanie (toate cu 1,5%), cel mai semnificativ declin fiind raportat în Portugalia (minus 4,1%), Slovenia (minus 2%) şi Estonia (minus 1,8%). AGERPRES/(AS - autor: Mihaela Dicu, editor: Andreea Marinescu, editor online: Gabriela Badea)
*  Vânzările de produse alimentare, băuturi şi tutun au contribuit la creşterea cu 6,5% a afacerilor din comerţ, în primele 4 luni
