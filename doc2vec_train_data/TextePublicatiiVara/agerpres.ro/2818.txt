Suedia a câştigat după un "penalty clar", a estimat selecţionerul Janne Andersson după victoria obţinută luni de echipa sa, 1-0 împotriva Coreei de Sud în Grupa F a Cupei Mondiale de fotbal 2018 din Rusia.
Suedia a primit penalty în minutul 65, după ce arbitrul a consultat reluările video (VAR), pentru un fault comis de Kim Minwoo la Viktor Claesson, iar căpitanul Andreas Granqvist a transformat lovitura de pedeapsă.
"În primele zece minute, coreenii au ţinut mingea în terenul nostru, dar noi am rezolvat această problemă. Ne-am bazat mult pe fizic, pe centrări în acest careu. Am avut de asemenea ocazii la faze fixe. Am avut răbdare până la penalty. În acest caz, VAR nici măcar n-ar fi trebuit utilizat, penalty-ul a fost atât de clar. E foarte bine că arbitrul a putut folosi VAR, dar penalty-ul a fost atât de clar. A fost un meci foarte fizic, foarte dur. (...) Sunt mulţumit de rezultat şi de evoluţie şi sunt mândru de jucătorii mei. Regret doar că n-am putut înscrie mai mult. Berg a ratat câteva ocazii, dar nu sunt îngrijorat de asta, va marca în celelalte meciuri", a spus Andersson, citat de AFP.
Suedia nu mai câştigase primul său meci la un Mondial de la ediţia din 1958, când a fost gazda competiţiei şi a jucat finala.
În următorul său meci, naţionala scandinavă va întâlni Germania, campioana mondială, care în primul meci din grupă a fost învinsă de Mexic (0-1).
"Dacă învingem Germania, suntem calificaţi. Presiunea este acum pe ei", a declarat Granqvist, citat de Reuters.
AGERPRES (autor: Mircea Lazaroniu; editor: Adrian Drăguţ, editor online: Irina Giurgiu)
