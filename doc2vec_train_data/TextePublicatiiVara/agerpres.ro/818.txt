O ediţie adăugită şi revizuită a volumului "Moştenitorii Securităţii", de Marius Oprea, a fost lansată sâmbătă în cadrul Bookfest, la standul editurii Polirom, în prezenţa fostului preşedinte Emil Constantinescu.
Istoricul Marius Oprea a arătat în prezentarea sa că membrii fostei Securităţi au ajuns să reprezinte ulterior o importantă pârghie economică.
"Deseori acest termen pe care îi auzim invocat, şi anume securitate naţională, nu ascunde altceva decât o acţiune continuă din '90 încoace, pe care foştii securişti o întreprind, şi ea se referă exclusiv la privatizarea comunismului în folos propriu. Astfel, dacă înainte de 1989, Securitatea avea ca materie primă, în acţiunea ei de stăpânire asupra poporului român frica, în momentul de faţă, ei reprezintă o importantă pârghie economică, aş spune. Am avut ocazia să văd în vremea în care eram consilier al domnului preşedinte Constantinescu şi lucram la redactarea raportului Consiliului Naţional de acţiune împotriva corupţiei şi crimei organizate, listingurile cu firmele şi persoanele fizice care au luat dobânzi preferenţiale de la Bancorex, ducând la falimentarea unei bănci, care a costat contribuabilul român echivalentul a 4% din PIB. Falimentarea băncii am plătit-o noi cu toţii. De falimentat, au făcut-o însă cei din acele listing-uri", a declarat el.
Marius Oprea a adăugat că printre cei care au beneficiat de credite cu dobânzi preferenţiale s-au numărat sute de ofiţeri din serviciile de informaţii, din Ministerul de Interne, procurori şi judecători. El a menţionat că listele respective pot oferi o imagine a dimensiunii procesului de destructurare a "ceea ce odată se numea avuţia naţională şi de trecere a ei în buzunarele private".
Foto: (c)  SILVIU MATEI / AGERPRES FOTO
"Informaţii şi bani aveau securiştii şi activiştii partidului, aşa că după şocul iniţial din 21 decembrie 1989 au ştiut să se replieze rapid, au dat o lovitură de stat revoluţiei anti-comuniste. Tocmai din acest motiv nu s-a putut întâmpla ceea ce s-a cerut în punctul 8 de la Timişoara, pentru că am asistat rapid la o restaurare a comunismului, într-o altă formă a sa, privatizată de astă dată. Această privatizare a continuat, iar poziţia celor din linia a doua a Partidului Comunist şi a Securităţii s-a întărit şi aşa a rămas până în ziua de azi. Astfel încât ceea ce se numea la vremea respectivă 'generaţia căpitanilor' din serviciile secrete sunt cei care au condus până nu demult, efectiv, aceste structuri de informaţii din România. Foştii căpitani de Securitate din 1989 sunt astăzi generali. Cu toţii au pensii de peste zece ori mai mari decât ale foştilor deţinuţi politici. Trăim practic în două Românii: România lor, a foştilor activişti şi securişti care au putere politică şi economică în această ţară şi România noastră. Eu rămân în continuare optimist. Ei sunt relativ puţini, vreo 10.000 aş spune eu, care au putere, dar noi suntem mulţi şi avem dreptate", a spus el.
Fostul preşedinte Emil Constantinescu a arătat că Marius Oprea este unul dintre cei care au avut "curajul şi priceperea de-a spune adevărul", menţionând că în Franţa s-a realizat un film despre acesta, cu titlul "Vânătorul de securişti", iar în Italia a fost scrisă o carte cu acelaşi titlu. Totodată, fostul preşedinte a lansat un apel public în vederea publicării numărului mandatelor de ascultare de-a lungul timpului.
Foto: (c)  SILVIU MATEI / AGERPRES FOTO
"Ar fi foarte interesant de comparat, câte mandate de ascultare a avut SRI în timpul mandatului meu, câte a avut în timpul mandatului preşedintelui Iliescu, câte a avut în timpul mandatului preşedintelui Băsescu şi al actualului preşedinte. Cifrele sunt ameţitoare. Or, uşurinţa cu care oamenii acceptă intruziunea în viaţa lor privată este uluitoare, pentru că lucruri benigne devin surse de informaţie. Această ultimă ştire că şase milioane au fost ascultaţi în ultimii ani şi că, de fapt, cifra mandatelor de siguranţă naţională este mai mare decât cea a Statelor Unite arată, de fapt, că noua securitate depăşeşte chiar şi vechea securitate", a precizat el.  
Ovidiu Şimonca, redactor şef adjunct la "Observator cultural", a arătat că "Moştenitorii Securităţii" este o carte "mai mult decât necesară" într-o ţară în care la 28 de ani de la prăbuşirea regimului "Securitatea şi moştenirea ei reprezintă o problemă nerezolvată".
"Moştenitorii securităţii există, sunt printre noi, se manifestă şi trebuie spus că în afară de doi torţionari care sunt anchetaţi şi judecaţi, Alexandru Vişinescu şi Ion Ficioru, niciunul dintre activiştii de partid sau foşti ofiţeri de securitate nu au plătit până acum vreun preţ pentru crimele şi atrocităţile comuniste. Aici suntem, iar Marius Oprea reface această istorie a Securităţii, a momentului 1989 şi ce s-a întâmplat cu foşti ofiţeri de Securitate după 1989. E un capitol foarte interesant, cum arăta Securitatea în 1989, care erau departamentele, care erau şefii şi ce au ajuns ei acum", a declarat el. AGERPRES/ (A - autor: Irinela Vişan, editor: Karina Olteanu, editor online: Adrian Dădârlat)
