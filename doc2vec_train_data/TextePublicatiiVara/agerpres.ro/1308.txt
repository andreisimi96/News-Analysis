''Jucătorul de şah'' este titlul unei picturi realizate de Corneliu Baba (1906-1997).
Lucrarea a fost expusă, în premieră, la Salonul de Artă din Bucureşti, în anul 1948. În prezent, poate fi admirată la Muzeul Naţional de Artă al României.
Tabloul prezintă un bărbat în jur de cincizeci de ani, aplecat asupra unei table de şah.
Potrivit www.mnar.arts.ro , pictura este remarcabilă din două motive. În primul rând, datorită modului expresiv în care este redată concentrarea jucătorului de şah care analizează următoarea mutare. În al doilea rând, atrage atenţia unghiul din care este redată tabla de şah, pictorul reuşind să creeze impresia că se află "simultan înăuntrul imaginii şi în afara ei, de a juca partida, dar şi de a o contempla", notează sursa citată. AGERPRES/(Documentare - Horia Plugaru, editor: Doina Lecea, editor online: Gabriela Badea)
