''Solo: A Star Wars Story'', un nou film (spin-off) derivat din universul galactic ''Star Wars'', axat asupra personajului Han Solo în tinereţe, este principala noutate a acestui sfârşit de săptămână pe marile ecrane americane, relatează vineri EFE.
Filmul, în regia lui Ron Howard, prezintă începuturile acestui personal complex, glumeţ şi câteodată netrebnic interpretat iniţial de Harrison Ford, modul cum îşi cunoaşte viitorul copilot, Chewbacca, şi pe vânătorul de recompense Lando Calrissian.
Acum Alden Ehrenreich este cel responsabil să-l interpreteze pe carismaticul erou, ale cărui prime aventuri se desfăşoară în compania iubitei sale Qi'ra (Emilia Clarke). Într-una din aceste aventuri intergalactice, cuplul este separat cu forţa. Ani mai târziu ei se regăsesc, însă personalitatea tinerei s-a schimbat după ce a intrat într-o bandă de tâlhari.
O altă premieră este comedia ''How to Talk to Girls at Parties'', în regia lui John Cameron Mitchell, în care o extraterestră cu chip angelic (Elle Fanning) decide s-şi părăsească grupul şi să exploreze Londra noaptea în compania a doi iubitori de muzică punk.
Elle Fanning, Nicole Kidman, Ruth Wilson şi Stephen Campbell completează distribuţia filmului.
Spectatorii americani vor putea descoperi şi filmul ''Summer 1993'' (Verano 1993), al regizoarei catalane Carla Simón, care prezintă prima vară a unei fetiţe în vârstă de 6 ani, Frida, (Laia Artigas) pe care o petrece cu familia sa adoptivă după ce şi-a pierdut părinţii răpuşi de SIDA.
Carla Simon a primit pentru acest film premiul acordat tinerelor talente, Women in Motion, acordat de Festivalul de la Cannes.
Va putea fi vizionat în premieră şi thriller-ul ''In Darkness'', de Anthony Byrne, care prezintă povestea unei muziciene nevăzătoare care aude cum se petrece o crimă în apartamentul vecin, un eveniment care o determină să se implice într-o periculoasă reţea criminală din Londra.
Natalie Dormer, Emily Ratajkowski, Ed Skrein şi Joely Richardson joacă în acest film de acţiune. AGERPRES/(AS-autor: Mihaela Nicolaescu, editor: Mariana Ionescu, editor online: Gabriela Badea)
