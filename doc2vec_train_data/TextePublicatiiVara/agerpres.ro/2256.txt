Retrasă din programul de anul trecut al Festivalului filmului de animaţie de la Annecy la cererea autorităţilor chineze, pelicula ''Have a nice day'' de Liu Jian a fost prezentată luni, într-o proiecţie specială, în cadrul ediţiei de anul acesta a aceluiaşi festival, potrivit AFP.
Conceput şi realizat de Liu Jian, ''Have a nice day'' ironizează societatea capitalistă şi obsesia pentru bani din lumea chineză contemporană.
Aflat anul trecut în secţiunea competitivă din cadrul Berlinalei, acest film, care împrumută din trăsăturile mai multor genuri - film poliţist, comedie neagră şi film cu gangsteri -, a fost retras în 2017 din selecţia Festivalului de la Annecy, la presiunea autorităţilor de la Beijing. Ediţia de anul trecut a evenimentului a fost dedicată animaţiei chineze, iar la proiecţii au participat şi oficialităţi chineze.
''Prezenţa simultană a oficialilor chinezi şi a acestui film devenise incompatibilă'', a explicat pentru AFP delegatul artistic al Festivalului, Marcel Jean, care consideră că ''Have a nice day'' este un film ''politic datorită realismului său care înfăţişează o realitate pe care autorităţile chineze nu vor să o scoată în evidenţă''.
Prezentat de site-ul american specializat în cinema Indiewire ca ''un Pulp Fiction al filmului de animaţie chinez'', ''Have a nice day'' spune povestea lui Xiao Zhang, şoferul unui interlop local dintr-un mic oraş din sudul Chinei, care fură de la patronul său un sac plin cu bani pentru a-i putea achita iubitei sale o operaţie estetică.
Absolvent al Institutului de artă din Nanjing şi fost artist plastic, Liu Jian ''priveşte cu un ochi critic evoluţia capitalismului în China'' şi toată această ''dezvoltare frenetică şi accelerată de care este afectată brusc întreaga Chină şi toate aceste personaje care vor să profite'' a precizat pentru AFP Julie Gayet, directoarea societăţii care distribuie filmul în Franţa.
Potrivit lui Liu Jian, ''filmul în ansamblul său poate fi văzut ca o frescă a Chinei moderne''. ''Sunt fascinat de toate aceste schimbări care au loc în China, ca şi de oamenii ale căror existenţe sunt bulversate de această dinamică'', mai spune regizorul, care nu se află la Annecy. AGERPRES/(AS-autor: Simona Tatu, editor: Mihaela Nicolaescu, editor online: Gabriela Badea)
