Deputatul PNL Adrian Oros, vicepreşedinte al partidului, a declarat duminică, într-o conferinţă de presă susţinută la Târgu Mureş, că România nu are încă o poziţie oficială faţă de ceea ce înseamnă viitoarea Politică Agricolă Comună (PAC), deşi deja a fost prezentată la nivel european o primă formă a acestui document.
"Vreau să vă spun că încă Ministerul Agriculturii şi România nu au o poziţie oficială faţă de ceea ce înseamnă PAC-ul 2020 - 2027, adică cum vor fi cheltuite sumele pe care le vom primi de la Uniunea Europeană pentru Programul Naţional de Dezvoltare Agricolă. Vreau să vă spun că, din păcate, ministrul Daea, care de un an şi jumătate se ocupă metafizica oii şi încearcă să ne demonstreze în anul Centenar contribuţia esenţială a oii la geneza poporului român, nu prea ajunge pe la Bruxelles, nu prea are o părere despre acest PAC post 2020, în condiţiile în care ştim cu toţii, mai ales cei care activează în agricultură, că sumele vor fi mult mai reduse, din cauza că s-a întâmplat acest Brexit, că sunt şi alte priorităţi ale UE, legate de securitate, de migraţie, de apărare, iar banii pentru agricultură vor fi mult mai puţini. APIA se laudă în continuare că dă subvenţie la timp, de parcă nu asta ar fi fost fişa postului", a afirmat deputatul liberal.
Vicepreşedintele PNL a spus că liberalii ar opta pentru plafonarea subvenţiilor pentru marile exploataţii, iar banii să ajungă cu adevărat la micii fermieri.
"Din păcate, în România, am văzut-o şi cu alte ocazii, aproape 50% din banii care au venit prin plăţile directe nu s-au dus acolo unde era nevoie în agricultură, ci au fost deturnaţi spre alte activităţi. De aceea, de 11 ani de la intrarea în UE, de când se primesc subvenţii, şi acum avem o agricultură necompetitivă. (...) Ca medie, fermierul român nu este capitalizat, nu este competitiv atunci când vrea să îşi desfacă produsele, nu lucrează în asociaţii şi acest lucru este încurajat de către stat. Statul nu doreşte ca fermierii să se asocieze, ca actorii din agricultură să fie puternici, tocmai ca să existe aceste entităţi de stat. (...) Se doreşte în continuare ca în zona rurală şi în zona fermierilor să existe o anumită slăbiciune şi neorganizare, astfel încât statul să poată decide orice", a susţinut Adrian Oros. AGERPRES/(A - autor: Dorina Matiş, editor: Claudia Stănescu, editor online: Anda Badea)
Sursa foto:  Adrian Oros /Facebook
