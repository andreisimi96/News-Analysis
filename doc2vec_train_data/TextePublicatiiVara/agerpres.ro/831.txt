Perechea formată din jucătoarea română de tenis Irina-Camelia Begu şi chinezoaica Qiang Wang a fost învinsă de cuplul Andreja Klepac (Slovenia)/María José Martinez Sanchez (Spania), cu 6-3, 7-5, sâmbătă, în runda a doua a probei feminine de dublu din cadrul turneului de la Roland Garros, al doilea de Mare Şlem al anului.
Favoritele numărul trei s-au impus după o oră şi 28 de minute.
Begu a fost învinsă sâmbătă şi la simplu, în turul al treilea, de Caroline Garcia (Franţa), a şaptea favorită, cu 6-1, 6-3.
Irina Begu va primi pentru participarea de la simplu 130.000 de euro şi 130 de puncte WTA, iar pentru cea de la dublu 11.000 euro şi 130 de puncte WTA la dublu.
România are reprezentante în optimile de finală la dublu feminin, Irina Maria Bara şi Mihaela Buzărnescu urmând să joace cu americancele Jennifer Brady/Vania King, în timp ce Sorana Cîrstea şi Sara Sorribes Tormo (Spania) vor evolua contra cuplului format din Hao-Ching Chan (Taiwan) şi Zhaoxuan Yang (China), favoritele numărul opt.
AGERPRES (editor: Mihai Ţenea, editor online: Adrian Dădârlat)
