Ziua internaţională a energiei eoliene este marcată la 15 iunie, cu scopul de a promova acest tip de energie, puterea şi posibilităţile pe care le deţine şi rolul acesteia în reducerea poluării cauzate de obţinerea energiei prin arderea combustibililor fosili.
Această zi este marcată prin numeroase evenimente publice, care se desfăşoară peste tot în lume, de la excursii de familie şi vizite la ferme eoliene, la seminarii cu participarea experţilor şi personalităţilor marcante din industrie, pentru a afla cât mai multe informaţii şi pentru a sprijini acest mod de producere a energiei. În foarte multe ţări, fermele eoliene sunt în funcţiune, generând energie dintr-o sursă nepoluantă şi regenerabilă. Mii de persoane sunt implicate în producţia de energie eoliană, dar, în acelaşi timp, pentru foarte mulţi energia eoliană reprezintă un mister.
În prezent, energia eoliană reprezintă, la nivel mondial, unul dintre sectoarelor industriale cu cea mai rapidă creştere, însemnând peste 300.000 de locuri de muncă şi generând o cifră de afaceri anuală de 72 de miliarde de euro, potrivit windeurope.org. Industria europeană deţine o cotă de 40% din toate turbinele eoliene vândute la nivel global. Energia eoliană reprezintă o sursă de energie fiabilă şi accesibilă, cu beneficii pentru consumatorii europeni de energie electrică, aducând o contribuţie importantă la securitatea energetică. Potrivit aceleaşi surse, energia eoliană satisface deja 11% din cererea de energie a UE.
Asociaţia Europeană a Energiei Eoliene şi Consiliul Global pentru Energie Eoliană cooperează în organizarea evenimentelor din întreaga lume, atât pentru public, cât şi pentru mass-media, pentru a oferi posibilitatea de a afla cât mai multe informaţii despre energia eoliană, potrivit www.gwec.net. AGERPRES/(Documentare - Suzana Cristache Drăgan, editor: Cristian Anghelache, editor online: Daniela Juncu)
