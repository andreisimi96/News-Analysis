PNŢCD susţine mitingul împotriva abuzurilor , a scris pe Facebook liderul formaţiunii, Aurelian Pavelescu, anunţând că va conduce o delegaţie a partidului la această manifestaţie.
"Aceasta nu este o simplă alegere politică, ci o obligaţie. PNŢCD nu poate accepta vreodată statul poliţienesc, folosirea cătuşelor pentru eliminarea adversarilor politici şi a oamenilor incomozi, controlul puterii de stat prin mijloace ilegitime. Primul principiu constitutiv al partidului, enunţat de Iuliu Maniu este "Democraţia desăvârşită", ceea ce nu se poate ignora. Altfel, PNŢCD ar însemna să-şi nege propria sa menire. PNŢCD nu poate alege nici calea "tăcerii", pentru că în întreaga lui existenţă partidul a ales calea luptei, refuzând să consimtă la nedreptăţi prefăcându-se că nu există ("Cine tace, consimte")", a postat Pavelescu.
El se declară "dezamăgit că PNL, celălalt partid istoric, a ales să fie apărătorul statului paralel, abuziv, de sorginte stalinistă, din simple raţiuni electorale, sperând ca aceste mecanisme ale cătuşelor şi şantajului îi va propulsa spre câştigarea alegerilor din anii viitori".
"O asemenea complicitate nu poate fi scuzată. (...) Sper ca ceva nou să se întâmple în România. Înainte de toate, partidele politice, eliberate de sub teroarea, dar şi promisiunile statului paralel, să se reîntoarcă la oameni şi la popor. (...) Chem la acest miting pe toţi aceia care cred în principiile şi valorile PNŢCD!", este mesajul lui Aurelian Pavelescu. AGERPRES/(AS - editor: Andreea Rotaru, editor online: Anda Badea)
