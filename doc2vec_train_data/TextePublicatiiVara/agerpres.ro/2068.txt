Zece persoane au fost rănite uşor în urma unui incendiu declanşat luni dimineaţă la remorcherul unui avion care urma să plece spre SUA pe aeroportul din Frankfurt, au anunţat autorităţile aeroportuare, citate de AFP.
Incendiul, a cărui cauze nu sunt cunoscute încă, a izbucnit la remorcherul care transporta spre poarta de plecare un aparat de zbor al Lufthansa, un Airbus A340-300, menţionează într-un comunicat un purtător de cuvânt al companiei aeriene germane.
La bordul avionului, gol în momentul incendiului, urmau să se îmbarce pasageri pentru un zbor spre oraşul nord-american Philadelphia. Prea afectat de fum şi flăcări, acesta nu a mai putut să decoleze.
''A ieşit mult fum. Focul a fost complet stins'', a indicat purtătorul de cuvânt citat.
''Aparatul a fost puternic deteriorat. Măsurile necesare pentru repararea sa vor fi stabilite împreună cu producătorul'', a adăugat el, precizând că ''nicio persoană nu a fost grav rănită''.
Persoanele rănite uşor au avut de suferit în urma fumului puternic şi au primit îngrijiri de la echipele de intervenţie.
Incidentul nu a dus la perturbarea traficului aerian, conform surselor citate. AGERPRES/(AS - autor: Lilia Traci, editor: Ionuţ Mareş, editor online: Gabriela Badea)
Sursa foto; Reuters/ www.rt.com
