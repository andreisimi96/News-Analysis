Senatorul PSD Niculae Bădălău a declarat, marţi, că sunt organe ale statului care trebuie să pună în aplicare decizia cu privire la condamnarea Elenei Udrea în dosarul "Gala Bute".
"Există o hotărâre definitivă, aplicăm Justiţia", a spus Bădălău, la Palatul Parlamentului.
Întrebat dacă Udrea, care se află în Costa Rica, îşi va ispăşi pedeapsa, Bădălău a afirmat că asta nu depinde de el.
"Sunt organe ale statului care trebuie să respecte legea şi trebuie să pună în aplicare această decizie. Când o vor pune şi cum o vor pune, sunt proceduri clare", a menţionat el.
Înalta Curte de Casaţie şi Justiţie a condamnat-o definitiv, marţi, pe fostul ministru Elena Udrea la 6 ani de închisoare în dosarul "Gala Bute" pentru luare de mită şi abuz în serviciu.
Un complet de cinci judecători de la Instanţa supremă a respins apelul declarat de Udrea şi de către ceilalţi inculpaţi, fiind menţinută sentinţa dată de instanţa de fond.
Astfel, fostul preşedinte al Federaţiei Române de Box Rudel Obreja rămâne cu o condamnare de cinci ani de închisoare cu executare.
Celelalte pedepse în dosar sunt: Tudor Breazu - trei ani de închisoare cu executare; Ştefan Lungu, fost consilier al Elenei Udrea, un an şi şase luni cu suspendare; Gheorghe Nastasia, fost secretar general în Ministerul Dezvoltării Regionale şi Turismului, patru ani de închisoare cu suspendare sub supraveghere; Ana Maria Topoliceanu, fost director al Companiei Naţionale de Investiţii, trei ani de închisoare cu suspendare, şi Dragoş Marius Botoroagă, administratorul unei firme, doi ani şi şase luni cu suspendare.
Fostul ministru al Economiei Ion Ariton a fost achitat pentru acuzaţiile de participaţie improprie la abuz în serviciu şi folosire a influenţei în scopul obţinerii de foloase necuvenite. AGERPRES/(A, AS - autor: Dana Piciu, editor: Claudia Stănescu, editor online: Ada Vîlceanu)
