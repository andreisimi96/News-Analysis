Selecţionerul Belgiei, Roberto Martinez, a decis să anuleze antrenamentul programat miercuri înainte de prânz, preferând să le ofere o zi de odihnă în plus elevilor săi, a anunţat Federaţia belgiană de fotbal (URBSFA) într-un comunicat.
"Sesiunea de pregătire a fost anulată ca urmare a recentelor eforturi fizice depuse de jucători'', a precizat forul belgian.
După victoria cu 3-0 în faţa reprezentativei Panama, luni seara la Soci, în meciul de debut la CM 2018, delegaţia Belgiei a revenit în cantonamentul său de la Moscova, în cursul nopţii de luni spre marţi.
Roberto Martinez a luat decizia de a anula antrenamentul de miercuri după analizarea datelor fizice ale jucătorilor, subliniază presa belgiană.
Naţionala Belgiei va înfrunta Tunisia sâmbătă, pe stadionul Spartak din Moscova, iar apoi va întâlni Anglia, pe 28 iunie la Kaliningrad. AGERPRES (autor: Mihai Dragomir, editor: Teodor Ciobanu, editor online: Gabriela Badea)
