 Jucătoarea română de tenis Simona Halep, numărul unu mondial, s-a calificat, joi, în runda a treia a turneului de la Roland Garros, al doilea de Mare Şlem al anului, după ce a dispus de americanca Taylor Townsend, cu 6-3, 6-1.
Halep (26 ani), principala favorită şi finalistă la ediţia trecută, a obţinut o victorie destul de uşoară, după 68 de minute.
Românca a reuşit o evoluţie mult mai bună decât în primul set al meciului de miercuri, cedat cu 2-6 în faţa altei americance, Alison Riske. Halep a condus cu 4-0 în primul act, după care Townsend (22 ani, 72 WTA) a reuşit primul său ghem. Halep a avut un uşor recul şi a reuşit să încheie setul, cu 6-3, abia la cincea sa minge de set.
În manşa secundă, Halep a luat primul ghem, Townsend şi-a făcut apoi serviciul, după care românca nu i-a mai lăsat şanse adversarei sale, câştigând cu 6-1.
Halep a avut 2 aşi, şi-a pierdut o singură dată serviciul, a reuşit 21 de winners şi a făcut doar 13 erori neforţate. Americanca a reuşit un as, a avut 2 duble greşeli, 9 winners şi 16 erori neprovocate.
La prima lor confruntare, Halep a învins-o pe Townsend cu 6-4, 6-1, anul trecut, în turul al doilea la Cincinnati.
Halep şi-a asigurat un cec de 130.000 de euro şi 130 de puncte WTA, iar următoarea adversară va fi germanca Andrea Petkovic, care a trecut de americanca Bethanie Mattek-Sands cu 6-0, 7-6 (5).
Halep are 6-1 în meciurile directe cu Petkovic (30 ani, 107 WTA), germanca impunându-se la prima confruntare, în 2009, la Bucureşti (ITF, 100.000 dolari), cu 6-2, 7-6 (2), când Simona avea 18 ani. La a patra confruntare, Halep câştigat în 2014, în semifinale la Roland Garros, cu 6-2, 7-6 (4). Ultimele trei dueluri s-au încheiat cu victorii ale româncei în trei seturi.
AGERPRES (autor: Mihai Ţenea, editor: Adrian Drăguţ, editor online: Anda Badea) 
