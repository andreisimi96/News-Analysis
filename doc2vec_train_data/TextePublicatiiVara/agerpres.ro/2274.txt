Peste 500 de locuitori ai judeţului Caraş-Severin au participat, marţi, în centrul civic al municipiului Reşiţa, la cea de a VI-a ediţie a manifestării intitulată "Timp şi contratimp în identitatea Banatului de Munte - Cărăşenii promovează ia românească şi brâul bănăţean", eveniment care a debutat la iniţiativa jurnaliştilor, în anul 2013.
"Am petrecut o după-amiază deosebit de frumoasă, astăzi, când foarte mulţi oameni au purtat ia românească şi au jucat brâul bănăţean, în centrul municipiului Reşiţa. Recunosc, nu m-am aşteptat să vină atât de multă lume, dar acest lucru a demonstrat că prin asemenea manifestări ne dorim să arătăm că ţinem la valorile noastre identitare. Cărăşenii au dovedit, şi acum, la 100 de ani de la desăvârşirea statului naţional român, că duc mai departe tradiţiile şi portul nostru popular. Şi sunt convins că, de la an la an, numărul celor prezenţi la această sărbătoare va creşte", a declarat preşedintele Consiliului Judeţean Caraş-Severin, Silviu Hurduzeu, prezent la manifestare.
Potrivit lui Hurduzeu, ia românească se remarcă prin originalitate şi autenticitate, iar valoarea sa dăinuie de mii de ani. Cărăşenii au avut, din nou, ocazia să o promoveze. La fel şi "brâul", un joc la care diferă ritmul şi modul de execuţie a paşilor sau, altfel spus, brâul se joacă pe contratimp, ceea ce îi face pe bănăţeni unici în ţară.
Începând cu anul 2014, jurnaliştilor li s-a alăturat şi Societatea pentru Cultură Metarsis - activităţi şi servicii de cultură urbană şi artă contemporană.
"Iilor şi cămăşilor româneşti - repere care transced timpul - li s-a adăugat contratimpul brâului bănăţean, joc din patrimoniul imaterial al Banatului de Munte. Toţi participanţii au avut ocazia să vadă cum se joacă brâul în diferite zone ale Banatului Montan, după care cei prezenţi au fost invitaţi să se prindă în joc. Evident, toţi cei din centrul Reşiţei sau cei mai mulţi dintre ei au fost îmbrăcaţi în ii sau cămăşi populare. Organizatorii au împărţit şi cocarde tricolore pentru participanţi", a afirmat Camelia Duca, din partea Societăţii Metarsis.
La eveniment au participat mai multe ansambluri din judeţ, copii de grădiniţă, elevi, studenţi, dar şi alţi cărăşeni, iar manifestarea a fost deschisă de compozitorul Sabin Păuţa, dirijor, doctor în muzică şi profesor universitar.
"Vreau să îi felicit pe toţi cei care sunt implicaţi în acest minunat proiect, pentru că noi am sărbătorit aici, nu doar ia românească şi brâul bănăţean, ci întregul port popular şi tot ce am moştenit de la moşii şi strămoşii noştri. Este minunat că, după aproape 30 de ani de la Revoluţia din 1989, ne mai aducem aminte cine suntem, de unde venim şi încotro mergem", a precizat maestrul Sabin Păuţa.
Cu acest prilej, ansamblurile venite din întregul judeţ au prezentat jocul specific din zona pe care o reprezentau, pentru ca în final, toţi cei prezenţi în centrul municipiului Reşiţa să se "prindă" într-un brâu. De asemenea, cel mai tânăr participant îmbrăcat în ie, de doar trei luni, dar şi cel mai în vârstă, de 87 de ani, au fost premiaţi cu diplome de excelenţă. AGERPRES/(AS - autor: Paula Neamţu, editor: Nona Jalbă, editor online: Irina Giurgiu)
