Mitingul organizat de PSD în Piaţa Victoriei s-a încheiat după discursul susţinut de liderul social-democrat, Liviu Dragnea, coloanele de oameni părăsind zona, îndreptându-se spre mijloacele de transport cu care au venit în capitală.
După discursul susţinut de Liviu Dragnea, oamenii prezenţi în piaţă au aprins simultan lanternele telefoanelor mobile, după modelul manifestaţiilor care au avut loc în Piaţa Victoriei împotriva modificării legilor justiţiei.
La momentul de vârf al manifestaţiei, în zona Piaţa Victoriei s-au aflat peste 200.000 de oameni veniţi la acest miting, îmbrăcaţi în bluze albe şi purtând steaguri tricolore, pancarte cu mesaje.
Pe de altă parte, mulţi dintre manifestanţi nu au aşteptat încheierea discursurilor susţinute pe scenă de liderii politice, începând să părăsească zona Pieţei Victoriei cu o oră înainte de încheierea mitingului.
Pe lângă Liviu Dragnea, de pe scena pe care a fost afişat mesajul "Jos statul paralel" pe un ecran uriaş au mai susţinut discursuri premierul Viorica Dăncilă, preşedintele Senatului şi al ALDE, Călin Popescu Tăriceanu, primarul general al capitalei, Gabriela Firea, ministrul Muncii, Lia Olguţa Vasilescu, deputatul Liviu Pleşoianu, liderul sindical Matei Brătianu şi Mariana Rarinca. Aceştia au criticat abuzurile unor procurori şi le-au transmis participanţilor la miting că statul paralel chiar există şi oricine poate fi victimă a abuzurilor acestuia. 
UPDATE ORA 22.16  Miting PSD-ALDE / Dragnea spune că Iohannis 'păstoreşte statul paralel'
UPDATE ORA 21.58  Miting PSD-ALDE / Dragnea despre Iohannis: Când spune că nu vede protocoalele are o problemă la ochi?
UPDATE ORA 21.49  Miting PSD-ALDE / Dragnea: Sistemul Băsescu a plecat, dar procurorii corupţi şi şefa DNA au rămas
UPDATE ORA 21.31  Miting PSD-ALDE/ Dăncilă: Rezultatul voturilor românilor trebuie respectat; abuzurile din justiţie - stopate
UPDATE ORA 21.29  Miting PSD-ALDE/Olguţa Vasilescu către manifestanţi: Prezenţa voastră aici demască un sistem obişnuit să lucreze cu cătuşe
Foto: (c) RADU TUTA / AGERPRES FOTO
UPDATE ORA 21.04  Miting PSD - ALDE / Tăriceanu: Trăim într-o democraţie controlată; ne luptăm cu statul paralel
UPDATE ORA 21.02  Miting PSD-ALDE / Firea: Nu putem accepta să avem alegeri libere şi cineva cu geaca roşie să confişte votul
Primarul general al Capitalei, Gabriela Firea, le-a urat "Bun venit de bună voie la Bucureşti!" participanţilor la mitingul PSD de sâmbătă seara "împotriva abuzurilor.
În discursul care a deschis manifestarea, primarul general i-a întrebat pe participanţi dacă au venit de bună voie sau au fost ameninţaţi de cineva.
Foto: (c) RADU TUTA / AGERPRES FOTO
"În an Centenar ne întâlnim să ne apărăm (....) dreptul nostru de fi liberi în această ţară. Da, am ajuns să ne luptăm pentru libertate şi vreau să lămuresc câteva aspecte pentru că s-au spus atât de multe minciuni în ultimele zile, încât trebuie să le dăm o lecţie. Aţi venit de bună voie la Bucureşti?", a spus Firea, iar cei din piaţă au răspuns afirmativ.
"V-a obligat cineva?", i-a mai întrebat Firea pe oameni, cei din Piaţa Victoriei negând. "Bine aţi venit de bună voie la Bucureşti!", a adăugat edilul, care a arătat că "nu se poate trăi cu dictatura minorităţii".
În timpul discursului lui Firea, s-a scandat "Libertate, libertate".
Participanţii la miting au pancarte cu mesaje precum "Democraţia înseamnă libertate, nu interceptări", "Vrem justiţie, nu poliţie politică", "Iohannis e pentru noi un fel de Băsescu doi", "Prosperitate, nu Securitate", "Stop proceselor staliniste".
De asemenea, înainte de începerea discursurilor, în timp ce liderii PSD se îndreptau către scenă, în Piaţa Victoriei au putut fi auzite la difuzoare imnul "Desteapta-te, române" şi "Hora Unirii". 
UPDATE ORA 20.21 Miting PSD - ALDE / Liviu Dragnea a venit în Piaţa Victoriei
Preşedintele PSD, Liviu Dragnea, a ajuns în jurul orei 20,15 în Piaţa Victoriei, unde va începe mitingul "împotriva abuzurilor".
Foto: (c) RADU TUTA / AGERPRES FOTO
El este însoţit de secretarul general al PSD, Marian Neacşu.
Timp de mai multe minute, preşedintele PSD a dat mâna cu sute de oameni care l-au întâmpinat în drum spre scena din Piaţa Victoriei, participanţii la miting adresându-i lui Dragnea mesaje de susţinere. 
UPDATE ORA 20.21  Staţia de metrou Piaţa Victoriei a fost închisă de la ora 20:00; trenurile nu mai opresc în această staţie
UPDATE ORA 19.51 Miting PSD - ALDE / Liderii social-democraţilor, premierul şi membri ai Guvernului au ajuns în Piaţa Victoriei
Premierul Viorica Dăncilă, lideri ai Partidului Social Democrat, membri ai Guvernului şi mai mulţi parlamentari au ajuns, sâmbătă seară, cu puţin înainte de ora 20,00, în Piaţa Victoriei, unde va începe mitingul "împotriva abuzurilor".
Alături de premierul Viorica Dăncilă se află primarul general al Capitalei, Gabriela Firea, preşedintele Senatului, Călin-Popescu Tăriceanu, lider al ALDE, miniştrii Eugen Teodorovici, Mihai Fifor, Lia Olguţa Vasilescu, Rovana Plumb, Carmen Dan, Teodor Meleşcanu, primari de sectoare.
Se mai află în primele rânduri secretarul general al PSD, Codrin Ştefănescu, între parlamentari se află Şerban Nicolae, Liviu Pleşoianu, Andreea Cosma, Cătălin Rădulescu, europarlamentarul PSD Claudia Ţapardel. Se mai află alături de liderii PSD europarlamentarul Norica Nicolai.
UPDATE ORA 19.43 Miting PSD - ALDE/ Mai multe persoane au prezentat stări de rău; unele au fost transportate la spital
Mai multe persoane, prezente sâmbătă în Piaţa Victoriei, pentru mitingul PSD - ALDE, au prezentat stări de rău.
Reprezentanţii ISU Bucureşti-Ilfov au precizat, pentru AGERPRES, că au fost sesizate 47 de cazuri cu stări de rău, dintre care nouă au fost direcţionate către Spitalele Floreasca şi Elias.
De asemenea, coordonatorul SMURD Bucureşti, medicul Bogdan Opriţa, a declarat, pentru AGERPRES, că şase persoane care participau la manifestaţia publică au fost transportate la spital până în jurul orei 19,00 întrucât li s-a făcut rău.
Jandarmeria Capitalei a precizat, la rândul său, că până în prezent nu au fost semnalate incidente.
UPDATE ORA 18.57 Miting PSD - ALDE/ Aproximativ 150.000 de oameni în Piaţa Victoriei
Aproximativ 150.000 de persoane participă sâmbătă, în Piaţa Victoriei, sâmbătă la mitingul "împotriva abuzurilor", organizat de PSD - ALDE.
Foto: (c) SILVIU MATEI / AGERPRES FOTO
Manifestanţii, veniţi din toate colţurile ţării, au umplut şi bulevardele Kiseleff şi Aviatorilor.
Liderii Partidului Social Democrat, premierul Viorica Dăncilă, membri ai Guvernului, primarul general al Capitalei, Gabriela Firea, şi mai mulţi parlamentari au ajuns, cu puţin înainte de ora 20,00, în Piaţa Victoriei.
UPDATE ORA 19.24 Miting PSD - ALDE/ Peste 70.000 de oameni în Piaţa Victoriei; manifestaţia începe la ora 20,00
Peste 70.000 de oameni se află sâmbătă în Piaţa Victoriei din Capitală, unde, la ora 20,00, este programat să înceapă mitingul organizat de Partidul Social Democrat "împotriva abuzurilor".
Participanţii la miting, îmbrăcaţi cu bluze de culoare albă, flutură steaguri tricolore şi ale Uniunii Europene, dar au desfăşurat şi un drapel al României, lung, care este purtat pe o mare parte din suprafaţa Pieţei Victoriei.
Foto: (c) SILVIU MATEI / AGERPRES FOTO
Oamenii sunt împărţiţi, în piaţă, în funcţie de judeţul de unde au venit.
La miting sunt prezenţi şi reprezentanţi ai ALDE.
În jurul clădirii Guvernului se află un dispozitiv de jandarmi, maşini de Pompieri, maşini SMURD de multiple victime, precum şi echipaje de prim-ajutor.
Pe plasmele mari amplasate în Piaţă este scris "Jos statul de drept!", "Macovei o să ţi-o iei!", "Stop proceselor staliniste!", "Run Codruţa, run!", "Iohhanel. România lucrăturii bine făcute", "Abuzurile voastre au îngrădit libertatea noastră".
Manifestanţii se întind şi pe bulevardele care dau în Piaţa Victoriei - Kiseleff şi Aviatorilor.
Din loc în loc se împarte apă manifestanţilor.
Secretarul general adjunct al PSD, Codrin Ştefănescu, ajuns în Piaţa Victoriei, alături de mai mulţi parlamentari, a strigat la o portavoce "un mesaj pentru români": "Jos abuzurile statului paralel!", "Jos noua securitate!". "Nu vom ceda. Vom merge până la capăt. Nu vom da înapoi niciun milimetru şi vom reda normalitatea!", a spus Codrin Ştefănescu.
UPDATE ORA 18.42 Miting PSD - ALDE/ Peste 10.000 de persoane în Piaţa Victoriei
Peste 10.000 de persoane s-au adunat deja, sâmbătă după-amiaza, în Piaţa Victoriei, pentru mitingul organizat de PSD - ALDE.
Participanţii la miting flutură steaguri tricolore şi ale Uniunii Europene, dar au desfăşurat şi un drapel al României lung, care este purtat pe o mare parte din suprafaţa Pieţei Victoriei.
Oamenii sunt împărţiţi, în piaţă, în funcţie de judeţul de unde au venit.
Manifestanţii poartă pancarte pe care se poate citi: "Abuzurile voastre au îngrădit libertatea noastră", "Jos statul paralel", "Vrem libertate", "Ultima soluţie e în Constituţie", "Am crescut veniturile românilor. Scuză-ne Klaus", "Vrem Guvernul României, nu Guvernul meu", "Prosperitate, nu securitate!".
La miting sunt prezenţi şi reprezentanţi ai ALDE.
În Piaţa Victoriei au fost instalate ecrane de mari dimensiuni pe care oamenii au putut viziona meciul Simonei Halep de la Roland Garros, câştigat de jucătoarea română de tenis. 
UPDATE ORA 17.45 Câteva mii de persoane s-au strâns sâmbătă, până la ora 17,30, în Piaţa Victoriei unde în cursul serii este programat mitingul PSD - ALDE.
Ei flutură steagul României şi al Uniunii Europene, fiind împărţiţi pe grupuri din fiecare judeţ.
Manifestanţii poartă pancarte pe care se poate citi: "Am crescut veniturile românilor. Scuză-ne Klaus", "Vrem Guvernul României, nu Guvernul meu", "Prosperitate, nu securitate!".
Câteva mii de persoane s-au strâns sâmbătă, până la ora 17,30, în Piaţa Victoriei unde în cursul serii este programat mitingul PSD - ALDE.
Ei flutură steagul României şi al Uniunii Europene, fiind împărţiţi pe grupuri din fiecare judeţ.
Manifestanţii poartă pancarte pe care se poate citi: "Am crescut veniturile românilor. Scuză-ne Klaus", "Vrem Guvernul României, nu Guvernul meu", "Prosperitate, nu securitate!".
AGERPRES/(AS - autor: Cătălina Matei, Roberto Stan, editori: Andreea Rotaru, Oana Popescu, Marius Frăţilă, Oana Popescu, editor online: Adrian Dădârlat)
