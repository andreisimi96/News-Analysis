Portarul naţionalei de fotbal a Germaniei, Manuel Neuer, care se pregăteşte să revină între buturile primei reprezentative după o pauză de opt luni, a intrat pe teren miercuri, în cantonamentul echipei de la Eppan (Italia), apărând poarta reprezentativei Under 20 care a susţinut un amical cu echipa mare.
Prima reprezentativă a câştigat cu 2-0, prin golurile lui Thomas Mueller şi Julian Draxler, dar prestaţia lui Neuer a stopat un scor de proporţii, într-o primă întâlnire dintre cele două naţionale înregistrându-se un sec 7-1 pentru formaţia pregătită de Joachim Loew.
Manuel Neuer va fi în poarta Nationalmannschaft sâmbătă, la Klagenfurt, într-un amical cu Austria.
Neuer (Bayern Munchen) a ratat mare parte a sezonului din cauza unei accidentări la picior şi după ce recuperarea s-a complicat, a fost nevoit să se opereze. Pe timpul absenţei lui Neuer, poarta Germaniei a fost apărată de Marc Andre ter Stegen, de la FC Barcelona.
Neuer este convocat pe lista provizorie a Germaniei pentru CM 2018, care include 4 portari, iar prezenţa lui în Rusia va fi decisă de senzaţiile pe care le va avea la antrenamentele din cantonamentul de la Eppan, din nordul Italiei. Ceilalţi doi portari sunt Bernd Leno (Bayer Leverkusen) şi Kevin Trapp (Paris St. Germain/Franţa).
Campioana mondială en titre Germania face parte din Grupa F la CM 2018 alături de Mexic, Suedia şi Coreea de Sud. AGERPRES/(AS- autor: Adrian Drăguţ, editor: Mihai Ţenea, editor online: Anda Badea)
