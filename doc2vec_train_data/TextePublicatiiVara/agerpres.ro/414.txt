Locatarii de la bloc au posibilitatea să achite întreţinerea prin intermediul platformei de administrare imobile de locuinţe BlocManagerNET, promovată de PayPoint, se arată într-un comunicat de presă al operatorului de plăţi în numerar şi încărcare electronică prin puncte de retail, transmis miercuri AGERPRES.
Intrarea PayPoint pe un nou segment important de plăţi, cum sunt cele pentru cheltuielile de întreţinere, este posibilă ca urmare a semnării unui parteneriat cu XiSoft, dezvoltatorul platformei de administrare imobile de locuinţe BlocManagerNET.
Noul serviciu se adresează clienţilor companiei XiSoft, asociaţii de proprietari şi firme de administrare imobile care folosesc platforma BlocManagerNET pentru a administra imobilele în care locuiesc.
Practic, locatarul unui bloc unde este utilizat sistemul de administrare imobile BlocManagerNET şi unde s-a optat pentru plata prin PayPoint, poate merge într-unul din magazinele partenere cu notificarea de plată ce conţine cod de bare sau cu un cod unic pentru plata prin PayPoint alocat fiecărui apartament în parte. Vânzătorul scanează codul de bare sau introduce manual codul unic, încasează banii în numerar şi îi înmânează clientului chitanţa emisă de terminal cu toate detaliile tranzacţiei (data, suma, furnizorul etc).
Consumatorii nu plătesc niciun comision suplimentar, iar accesul la sistemul PayPoint nu este condiţionat de cumpărături în magazin.
Potrivit sursei citate, în afară de plata întreţinerii, prin intermediul terminalelor PayPoint mai pot fi plătite şi alte facturi de utilităţi (gaze, apă, electricitate etc), contravaloarea rovinietei, servicii de securitate, bilete de avion, facturile emise de operatorii de telefonie, internet şi cablu sau rate, se poate realiza încărcarea electronică a cartelelor telefonice şi se pot efectua transferuri de bani interne şi internaţionale în magazinele PayPoint selectate.
În România, PayPoint şi-a lansat oficial serviciul de plată a facturilor în numerar sub marcă proprie în august 2008 şi şi-a extins portofoliul de clienţi prin semnarea de parteneriate cu o serie de companii din diferite sectoare.
În prezent, compania are încheiate contracte cu 162 de clienţi importanţi din domeniul telecomunicaţiilor, al utilităţilor, al serviciilor financiare, şi nu numai. AGERPRES/(AS - autor: Daniel Badea, editor: Oana Tilică, editor online: Irina Giurgiu)
