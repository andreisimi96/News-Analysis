Mai mult de jumătate dintre românii care au acces la Internet, respectiv aproape 6 milioane de utilizatori, au cumpărat online cel puţin o dată pe lună, în decursul ultimului an, în creştere cu 9% faţă de aceeaşi perioadă din 2016-2017, reiese dintr-un studiu realizat de către GPeC şi iSense Solutions.
În timp ce 53% dintre persoanele care au acces la Internet şi-au achiziţionat online un anumit produs, în ultimele 12 luni cumpărăturile online au devenit mai populare pentru categorii noi de clienţi, cea mai mare creştere, de la 36% la 51%, fiind înregistrată pentru segmentul de vârstă de 45-54 ani.
De asemenea, o creştere importantă se observă şi în categoria de vârstă între 35-44 ani, de la 51 la 58%, în timp ce pentru utilizatorii cu vârsta între 18 şi 34 ani datele s-au păstrat la acelaşi nivel ca în perioada 2016-2017.
Potrivit cercetării, românii cumpără online tot din magazinele cu care sunt obişnuiţi. Astfel, ca şi în perioada 2016-2017, românii au vizitat, în medie, câte nouă magazine, cu o frecvenţă de 3-4 ori pe săptămână. Principalele motive ale achiziţiilor online rămân aceleaşi: timpul redus, posibilitatea de a compara preţurile de la diferite magazine şi o varietate tot mai mare a produselor pe care le pot comanda din mediul online.
Totodată, 65% dintre respondenţi au menţionat că nu au încredere în faptul că produsele prezentate pe site-uri corespund, de fapt, realităţii, iar 58% dintre români aleg să cumpere din magazinele fizice pentru a putea alege şi testa pe loc produsele pe care şi le doresc, în timp ce 46% dintre cei chestionaţi se tem de o eventuală fraudă atunci când fac cumpărături online.
În ceea ce priveşte categoriile de produse care s-au vândut cel mai bine în online în ultimele 12 luni, analiza de specialitate relevă că electronicele şi electrocasnicele, articolele vestimentare şi accesoriile fashion, calculatoarele şi laptopurile, cât şi produsele cosmetice şi farmaceutice ocupă primele locuri în preferinţe. În plus, categorii ce au atras cel mai mare număr de clienţi noi sunt fashion, cu o creştere de la 80% în 2017 la 86% în 2018, urmată de serviciile de turism şi hoteliere, cu o medie de la 70% la 77%, şi cărţi, de la 67% la 72%.
La nivel general, 92% dintre cumpărătorii online au achiziţionat articole electrocasnice şi electronice, cheltuind aproximativ 1.098 de lei. În acelaşi timp, 86% dintre români au cheltuit 833 lei pentru achiziţia de articole vestimentare şi accesorii tip fashion, în timp ce 83% dintre aceştia au alocat puţin peste 1.000 lei pe an pentru laptopuri şi calculatoare. De asemenea, 81% dintre români au alocat, în medie, 807 lei pentru achiziţia de produse cosmetice şi farmaceutice, iar 77% dintre aceştia au optat pentru sejururi şi călătorii, cu o medie de 787 lei pe an.
În ultimele 12 luni, cele mai importante achiziţii online au fost pentru serviciile hoteliere (1.305 lei), electronice şi electrocasnice (1.098 lei), mobilă şi decoraţiuni interioare (833 lei) sau articole pentru maşini (807 lei). Faţă de 2016-2017, suma anuală medie cheltuită înregistrează creşteri de aproximativ de 5-7% pentru fiecare categorie. Cele mai importante majorări se regăsesc în categoriile de telecomunicaţii, bilete de transport auto, tren sau avion şi Home & Deco, cu medii de creştere de 10, 12, respectiv 16%.
Principalele motive pentru care 70% dintre români aleg să cumpere online pentru a economisi timp, iar 50% preferă acest tip de shopping pentru varietatea mare de produse găsite şi posibilitatea de a compara uşor ofertele de la diferite magazine. În plus, 48% dintre cumpărătorii online cred că preţurile sunt mai accesibile în mediul online, în timp ce 46% dintre cei chestionaţi susţin că şi-au găsit produsul dorit doar pe internet.
Cât priveşte plăţile online cu cardul, în 2018, peste trei sferturi dintre români (76%) aleg să achite în numerar la primirea coletului, raportul fiind cu constant cu cel din 2016-2017, respectiv 78% dintre respondenţi. Plăţile cu cardul înregistrează o creştere de 5 puncte procentuale în acest an, până la 55%, de la 50%, în anul anterior. O creştere de 21% se remarcă şi în valoarea sumelor plătite cu cardul, de la 1.489 lei în perioada 2016-2017 la 1.793 lei, în ultimele 12 luni. Pentru magazinele online din străinătate, românii au cheltuit, în medie, 281 de euro în intervalul de referinţă, valoarea crescând uşor în acest an, la 301 euro.
Totuşi. în ceea ce priveşte plata online, lipsa încrederii în oferirea datelor de pe card este în continuare principalul motiv pentru care 70% dintre români aleg să plătească numerar, faţă de 65%, în 2017. Alte motive enunţate de către respondenţii studiului sunt: teama de a nu fi fraudaţi (47%) şi perioada lungă în care şi-ar recupera banii în cazul unei eventuale fraude (35%).
Pe tema noului Regulament European privind Protecţia Datelor cu Caracter Personal (GDPR), 85% dintre români au declarat că sunt familiarizaţi cu acest concept şi cu ce reglementări aduce acesta. Mai mult, 76% dintre respondenţi au spus că sunt deschişi să îşi realizeze un cont în cadrul unui magazin online şi după data de 25 mai, un procent la fel de mare declarând că vor rămâne, în continuare, abonaţi la newsletterele primite de la magazinele pe care le vizitează.
Cercetarea a fost realizată în luna mai 2018 pe un eşantion reprezentativ urban format din 914 respondenţi selectaţi din panelul online researchromania.ro, persoane cu vârsta de peste 18 ani, utilizatori de internet. Iniţiatorii proiectului sunt GPeC, cel mai mare eveniment de eCommerce din Europa de Sud-Est, şi compania de cercetare iSense Solutions - The Modern Consumer Company. AGERPRES/(AS - autor: Daniel Badea, editor: Mariana Nica, editor online: Irina Giurgiu)
