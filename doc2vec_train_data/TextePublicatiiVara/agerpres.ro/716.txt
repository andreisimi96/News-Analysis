Volumul "Marea Istorie Ilustrată a României şi a Republicii Moldova", un amplu compendiu dedicat publicului larg, coordonat de profesorii Ioan-Aurel Pop, preşedintele Academiei Române, şi Ioan Bolovan, a fost lansată vineri, la standul Editurii Litera de la Bookfest.
Potrivit conf. dr. Ioan Bolovan, prorector al Universităţii Babeş-Bolyai din Cluj Napoca, "titlul cărţii se justifică din perspectiva prezenţei noastre în marea istorie europeană şi universală".
"În 1859 a exclamat admirabil Camillo Benso, Conte de Cavour, artizanul unităţii italienilor din Piemont, a spus un lucru extraordinar de frumos, trecut oarecum în penumbră de mulţi istorici, atunci când românii, în ciuda dorinţei marilor puteri, au găsit formula inteligentă de alege un singur domn, prin Alexandru Ioan Cuza, şi apoi de a realiza o singură Capitală, un singur Guvern, un singur Parlament la 1859: 'Prin Unirea Principatelor şi prin consultarea votului popular se deschide o eră nouă în istoria constituţională, politică a Europei'. Deci, iată că românii, într-o Europă dominată de regimuri oligarhice, prea puţin democratice au transpus în practică un deziderat al naţiunilor din epoca modernă, din secolul naţionalităţilor, de democratizare a naţiunilor. Consultarea poporului în legătură cu acest obiectiv important - unitatea românilor a fost un lucru inedit, important, care s-a desfăşurat aici, la gurile Dunării şi la Carpaţi", a declarat profesorul Bolovan pentru AGERPRES.
El spune că românii au fost apoi "parte a marii istorii, în alte împrejurări, începând de la marele diplomat Nicolae Titulescu, preşedinte în două rânduri al Adunării Generale a Ligii Naţiunilor, prin ceea ce au făcut artişti care ne fac să ne simţim mândri, în lume, precum Brâncuşi".
"Dar şi prin ceea ce s-a întâmplat la Belgrad în 1456, când Iancu de Hunedoara, românul din Ardeal, a salvat creştinătatea şi a amânat un timp invazia otomană spre centrul Europei, am fost numărul unu pe continent. Nu trebuie să cădem în extrema de a poza că noi am fost cei mai importanţi, buricul lumii, dar nici să avem un sentiment de jenă, aşa cum încearcă unii istorici şi eseişti astăzi, difuzând modelul că noi nu am avut nimic onorant, nimic luminos, nimic înălţător în istoria noastră. Trebuie să avem un echilibru şi atunci când noi am fost parte sau am scris marea istorie să nu avem nici o rezervă să afirmăm cu demnitate acest lucru, iar când am avut momente de neîmplinire sau de trădări să ştim că ele n-au fost doar ale noastre. Şi marile puteri au făcut asta", a adăugat profesorul clujean.
El afirmă că lucrarea, care are deja şi o ediţie în limba engleză şi o alta în pregătire, este dedicată atât marelui public iubitor de istorie, dar şi istoricilor străini.
"Cartea este scrisă pentru istoricii străini care se ocupă de Sud- Estul Europei, de Europa Centrală, care au o vagă idee despre istoria românilor şi apoi, în plan intern, pentru românii cu un anumit nivel intelectual, pentru românii care doresc să cunoască adevărata istorie, sinceră şi onestă, cum ne-am străduit s-o prezentăm, deci pentru un public foarte larg care are o dorinţă să-şi cunoască în permanenţă trecutul ca parte a identităţii lor naţionale", a mai spus Ioan Bolovan.
Potrivit directorului general al grupului editorial "Litera", Anatol Vidraşcu, lucrarea este una "ilustrată, frumoasă, de popularizare, o istorie adevărată", realizată cu sprijinul unor specialişti de prestigiu de la Cluj, Bucureşti, Iaşi şi Chişinău.
"Este prima carte de istorie ilustrată a României cu atâtea imagini color şi cred că acesta este ineditul acestei cărţi, iar al doilea este că noi am plasat pentru prima oară şi o istorie a Republicii Moldova pe care am intercalat-o organic între paginile cărţii, deci acolo unde ea a fost ruptă din trupul ţării", a declarat Vidraşcu pentru AGERPRES.
Cartea, cu un 'Cuvânt către cititor' şi un 'Cuvânt de încheiere' semnate de acad. Ioan-Aurel Pop, este realizată de un colectiv de 12 istorici, acoperind, în cele peste 800 de pagini, istoria României, din Paleolitic şi până în contemporaneitate (2017). AGERPRES/(A, AS - autor: Daniel Popescu, editor: Mihai Simionescu, editor online: Irina Giurgiu)
