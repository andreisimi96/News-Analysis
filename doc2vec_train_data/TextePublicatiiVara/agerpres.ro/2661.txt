Autorităţile canadiene şi americane investighează ameninţări cu moartea la adresa ambasadoarei Statelor Unite în Canada, Kelly Craft, care a primit o scrisoare ce conţinea un praf alb, transmite agenţia EFE.
Scrisoarea, una plină de insulte, a fost primită joi la reşedinţa din Ottawa a reprezentantei SUA, însă despre incident s-a aflat vineri.
Conform reţelei canadiene de televiziune CTV, echipe specializate în tratarea materialelor periculoase, precum şi agenţi ai poliţiei canadiene au venit la reşedinţa lui Craft după descoperirea scrisorii.
Aceasta conţine ameninţări cu moartea la adresa lui Kelly Craft dacă nu va renunţa la postul de ambasador.
Ministrul Afacerilor Externe din Canada, Chrystia Freeland, s-a întâlnit vineri cu Craft căreia i-a transmis sprijinul său, ameninţarea fiind "inacceptabilă".
"Face o muncă esenţială şi dificilă iar Canada respectă serviciul său", a adăugat Freeland.
Incidentul are loc imediat după disputa dintre premierul canadian, Justin Trudeau, şi preşedintele SUA, Donald Trump, care a ameninţat Ottawa cu represalii economice după ce a participat la summitul G7, desfăşurat la finalul săptămânii trecute în localitatea canadiană La Malbaie. AGERPRES/ (AS - autor: Vicenţiu Purcărea, editor online: Daniela Juncu)
Sursa foto:  twitter.com/USAmbCanada
