Un deţinut de la Penitenciarul Jilava a părăsit punctul de lucru unde presta activităţi lucrative, fiind dispuse măsuri specifice pentru capturarea acestuia, a anunţat vineri unitatea de deţinere.
"Vineri, în jurul orei 10,00, s-a constatat că deţinutul Mogoş Aurel, născut la data de 25.02.1986, condamnat la 5,8 ani pentru furt calificat, regim semideschis, a părăsit punctul de lucru AES, situat în Bucureşti, sectorul 5, unde presta activităţi lucrative", se arată într-un comunicat de presă al Penitenciarului Jilava.
Potrivit sursei citate, pentru capturarea deţinutului au fost dispuse măsuri specifice: blocarea căilor de acces - posibile direcţii de deplasare, alarmarea personalului unităţii, trimiterea, de urgenţă, a mai multor echipe de căutare formate din angajaţi ai Penitenciarului Bucureşti Jilava, precum şi cooperarea cu Inspectoratul de Poliţie Ilfov, Inspectoratul Judeţean de Jandarmi Ilfov, Poliţia de Frontieră, DGPMB şi IPJ Teleorman.
Conducerea penitenciarului a dispus şi demararea unei anchete administrative care să analizeze circumstanţele ce au condus la producerea evenimentului.
Cei care deţin informaţii care ar putea ajuta la identificarea sau capturarea deţinutului sunt rugaţi să contacteze cea mai apropiată unitate de poliţie sau să sune la numărul de telefon 112. De asemenea, cetăţenii pot contacta Penitenciarul Bucureştiul Jilava la telefoanele: (021) 4570182, 021 4570654, 0757087957.
Semnalmente deţinutului sunt: înălţime 1,75 m, ochi căprui, păr şaten întins, constituţie atletică, faţă ovală, ten deschis. El are un tatuaj pe braţul stâng. Purta un tricou negru, pantaloni de trening negri, şapcă neagră şi pantofi sport tip adidas. AGERPRES/(AS - autor: Iulia Carciog, editor: Claudia Stănescu, editor online: Anda Badea)
