Kazahii de la KazMunaiGaz, proprietarii Rompetrol, vor continua să investească în sectorul energetic românesc şi îşi exprimă angajamentul de a respecta obligaţiile asumate în Memorandumul semnat cu statul român, potrivit unui comunicat al KMGI, noua denumire a grupului Rompetrol, remis, miercuri, AGERPRES.
Preşedintele directoratului KazMunayGas (compania naţională de petrol şi gaze din Kazahstan), Sauat Mynbayev, s-a întâlnit marţi, la Bucureşti, cu ministrul Energiei, Anton Anton.
În acest context, cei doi au discutat despre modalităţile de sincronizare a eforturilor de dezvoltare regională ale KMGI cu planurile României de a deveni un hub energetic în zona Mării Negre.
"România şi românii sunt partenerii alături de care am transformat Petromidia în una dintre cele mai moderne rafinării din sud-estul Europei şi nu ne vom opri nicidecum aici. Vom continua să investim în sectorul energetic românesc, vom continua să fim unul dintre cei mai mari producători şi exportatori ai ţării, vom continua să lucrăm pentru îmbunătăţirea celor mai importante sectoare sociale ale României şi, de asemenea, pentru păstrarea oamenilor valoroşi în ţară. Toate acestea, pentru că ne dorim să privim în urmă cu mândrie şi satisfacţie", a declarat Sauat Mynbayev.
În cadrul discuţiei cu oficialii Ministerului Energiei, KMG şi-a exprimat angajamentul ferm de a-şi respecta toate obligaţiile asumate în Memorandumul de Întelegere semnat cu statul român. Una dintre cele mai importante prevederi ale acestuia se referă la crearea fondului mixt de investiţii româno-kazah, care va avea o durată de şapte ani şi un nivel investiţional estimat de aproximativ un miliard de dolari.
KMGI a identificat deja cel puţin două proiecte majore care pot fi dezvoltate în perioada următoare şi care vor influenţa pozitiv economia României prin crearea directă a aproximativ 2.000 de locuri de muncă. Acestea se referă la extinderea reţelei de benzinării pe piaţa locală şi construcţia unei centrale de cogenerare pe platforma Petromidia.
KazMunayGas este unicul acţionar al KMG International (fostul Grup Rompetrol), un grup petrolier care deţine şi desfăşoară operaţiuni majore în domeniile rafinare, petrochimie, retail şi trading pe 11 pieţe de bază.
Investiţiile KMG în KMG International depăşesc patru miliarde de dolari, sumă care include şi valoarea preluării integrale a pachetului de acţiuni.
KMGI este unul din cei mai mari contribuabili la bugetul de stat al României şi unul dintre principalii exportatori ai ţării, având peste 5.000 de angajaţi pe plan intern. Aportul Grupului la bugetul de stat s-a ridicat în 2017 la peste 1,37 miliarde de dolari, în timp ce nivelul total pentru perioada 2007-2017 se ridică la circa 15 miliarde de dolari.
În 2017, KMGI a prelucrat peste 6,2 milioane de tone de materie primă în unităţile sale de producţie din România - rafinăriile Petromidia Năvodari şi Vega Ploieşti, divizia de petrochimie. Petromidia Năvodari este cea mai mare unitate de profil din România şi una dintre cele mai moderne din regiune.
Principalii acţionari ai Rompetrol Rafinare (operatorul rafinăriilor Petromidia Năvodari şi Vega Ploieşti, dar şi a diviziei de petrochimie) sunt KMG International (54,63% - direct şi indirect) şi statul român prin Ministerul Energiei (44,69%)
La nivel european, KMG International deţine peste 1.100 puncte de alimentare cu carburanţi în România, Franţa, Spania, Republica Moldova, Georgia, Bulgaria şi Ucraina, care operează sub brandurile Rompetrol şi Dyneff.
KMG conservă rezervele energetice de bază ale României prin asigurarea din Kazahstan a aproximativ 80% din importurile sale de materie primă, reprezentând 40% din necesarul de aprovizionare cu ţiţei a tuturor rafinăriilor din România. AGERPRES/(AS - autor: Florentina Cernat, editor: Oana Tilică, editor online: Irina Giurgiu)
