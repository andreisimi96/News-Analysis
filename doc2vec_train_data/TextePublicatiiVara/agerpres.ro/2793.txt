O persoană mascată a reuşit să sustragă, luni după-amiază, de la sucursala unei bănci din Cluj-Napoca, sub ameninţare, o sumă de bani, informează un comunicat de presă remis de Inspectoratul de Poliţie Judeţean (IPJ) Cluj.
"În jurul orei 15:00, Poliţia a fost sesizată cu privire la faptul că într-o unitate bancară, de pe raza municipiului Cluj-Napoca, a intrat o persoană cu faţa acoperită şi, sub ameninţare, a sustras o sumă de bani, după care a fugit. În urma acestui incident, nicio persoană nu a fost rănită. Imediat după sesizarea incidentului, toate echipajele de poliţie au fost mobilizate pe teren în vederea depistării bărbatului în cauză", precizează IPJ Cluj.
Conform sursei citate, urmează să se stabilească cu exactitate suma sustrasă şi împrejurările în care s-a produs incidentul.
Poliţiştii solicită persoanelor care pot oferi informaţii utile în acest caz să apeleze numărul de urgenţă 112. Persoana care a jefuit banca are următoarele semnalmente: are 25-30 de ani, 1,8 -1,85 metri înălţime, constituţie atletică, păr uşor grizonat, tuns scurt, ten uşor măsliniu şi purta o bluză de trening neagră, pantaloni de blugi negri, largi.
Ancheta este coordonată de către Serviciul de Investigaţii Criminale din cadrul inspectoratului, a mai precizat IPJ Cluj. AGERPRES/(AS-autor: Diana Dumitru, editor online: Anda Badea)
