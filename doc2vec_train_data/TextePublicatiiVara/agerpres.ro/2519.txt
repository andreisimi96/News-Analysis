Sheku Kanneh-Mason, violoncelistul de 19 ani care a devenit celebru după ce a cântat la nunta prinţului Harry cu Meghan Markle luna trecută, a obţinut un nou succes, fiind recompensat cu două premii importante în cadrul Classic BRIT Awards de la Londra, informează joi Reuters.
Kanneh-Mason, care a câştigat în 2016 şi BBC Young Musician of the Year, a fost premiat la categoriile ''artistul anului'' şi ''alegerea criticilor'' în cadrul ceremoniei de decernare desfăşurată miercuri seara la Londra.
Violoncelistul a intrat în atenţia publicului odată cu ceremonia căsătoriei prinţului Harry cu Meghan Markle, desfăşurată la Castelul Windsor la 19 mai, unde, acompaniat de orchestră, a interpretat ''Ave Maria'' de Franz Schubert, ''Apres un Reve'' de Gabriel Faure şi ''Sicilienne'' de Maria Theresia von Paradis.
În cadrul Classic BRIT Awards, soprana americană Renee Fleming a câştigat la categoria ''artista anului'', iar duetul Michael Ball and Alfi Boe a fost desemnat cea mai bună trupă a anului.
Veterana artistă britanică Vera Lynn, care a cântat în faţa trupelor britanice în timpul celui de-al Doilea Război Mondial, a primit premiul pentru întreaga carieră. Tenorul italian Andrea Bocelli a primit titlul de ''Classic BRITs Icon''.
Printre artiştii premiaţi, s-a numărat şi Andrew Lloyd Webber, recompensat cu un premiu special pentru teatru şi educaţie muzicală. AGERPRES/(AS-autor: Simona Tatu, editor: Mihaela Nicolaescu, editor online: Gabriela Badea)
Sursa foto: Sheku Kanneh-Mason/ Facebook
