Un avion utilitar a aterizat forţat, miercuri, în zona localităţii gălăţene Băleni, după ce s-a lovit de un camion pe DJ 253, a declarat primarul localităţii Băleni, Lică Oprea.
Potrivit acestuia, avionul efectua lucrări de stropire cu insecticid deasupra unei culturi cu grâu aparţinând unei asociaţii agricole. În momentul în care avionul, care zbura la o înălţime extrem de mică, a survolat DJ 253, care se află perpendicular pe cultura de grâu ce trebuia stropită, s-a lovit de un camion înalt şi a aterizat forţat în cultura de grâu.
"După aterizarea forţată , avionul a luat foc, incendiul fiind stins de detaşamentul de pompieri voluntari din cadrul Primăriei Băleni. În urma aterizării forţate a fost rănit pilotul avionului, acesta suferind mai multe arsuri, motiv pentru care a fost transportat cu ambulanţa la spital. De obicei, când se stropesc culturile din avion, acesta zboară la o înălţime foarte mică, de 5-6 metri distanţă faţă de sol, pentru ca substanţa să nu se împrăştie din cauza vântului", a spus primarul Lică Oprea.
Potrivit IGSU, în urma accidentului două persoane au suferit traumatisme şi arsuri , ambele ocupante ale aeronavei. Cele două persoane rănite au primit îngrijiri la faţa locului şi sunt transportate la UPU Galaţi - una cu elicopterul SMURD, iar cealaltă cu ambulanţa SAJ.
De asemenea, şoferul camionului a fost evaluat medical, fără a prezenta probleme.
Incendiul, care a afectat atât lanul de grâu cât şi aeronava, a fost lichidat. AGERPRES/(A, AS-autor: Dan Paic, editor: Karina Olteanu, editor online: Ada Vîlceanu)
