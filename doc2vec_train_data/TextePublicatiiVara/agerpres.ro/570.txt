* Ministrul Justiţiei, Tudorel Toader, a precizat că nu există o decizie a Curţii Constituţionale care să nu producă efecte juridice şi care să nu fie respectată, declaraţie făcută în contextul în care CCR a constatat un conflict între puteri în cazul respingerii revocării şefei DNA şi a statuat că preşedintele urmează să emită decretul de revocare din funcţie a Laurei Codruţa Kovesi.
* Sindicatele din penitenciare au anunţat că au formulat o plângere penală împotriva ministrului Justiţiei, Tudorel Toader, pentru săvârşirea infracţiunilor de abuz în serviciu şi încălcare a dreptului de reprezentare sindicală, fapte pedepsite cu până la 7 ani de închisoare. Plângerea a fost depusă miercuri la Parchetul General, ca urmare a refuzului lui Tudorel Toader de a permite participarea reprezentanţilor sindicali la negocieri, susţin acestea.
* Absolvenţii de clasa a VIII-a se pot înscrie la Evaluarea Naţională în perioada 4-8 iunie, potrivit calendarului aprobat de Ministerul Educaţiei Naţionale. Cursurile elevilor de clasa a VIII-a se finalizează pe 8 iunie, urmând ca pe 11 iunie să aibă loc proba scrisă la limba şi literatura română.
* Aproximativ 200 de elevi de la trei licee din Bucureşti, "Alexandru Vlahuţă", "Nicolae Iorga" şi "Ion Neculce", au fost parlamentari pentru o zi, simulând o şedinţă de plen chiar sub cupola Parlamentului. Evenimentul "Parlamentului copiilor", aflat la a V-a ediţie, a fost organizat de Camera Deputaţilor.
* Ministerul Afacerilor Interne şi-a deschis porţile pentru copii în contextul în zilei de 1 iunie, cei mici putând vedea tehnică din dotarea structurilor din subordinea acestei instituţii. Ministrul Carmen Dan l-a primit în biroul său pe un copil de 12 ani care a predat un portofel cu bani găsit pe drum şi care a fost ministru de Interne pentru o zi. AGERPRES/(autor: Florin Marin, editor: Mihai Simionescu, editor online: Irina Giurgiu)
