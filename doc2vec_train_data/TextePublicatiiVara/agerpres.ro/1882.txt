IGJR are capacitatea şi experienţa pentru a gestiona evenimentele care se vor desfăşura sâmbătă în Bucureşti, a afirmat purtătorul de cuvânt al Jandarmeriei Capitalei, maiorul Georgian Enache, precizând că se va putea acţiona "corespunzător, indiferent de situaţiile care ar putea apărea".
"Avem capacitatea şi experienţa necesară gestionării tuturor acestor evenimente. Suntem obişnuiţi, în Capitală cel puţin, cu desfăşurarea unor evenimente de amploare, chiar şi concomitent, aşa cum sunt cele de astăzi. Avem o dimensionare a dispozitivelor adaptată la cerinţele acestor evenimente şi putem acţiona corespunzător, indiferent de situaţiile care ar putea apărea", a declarat Georgian Enache, sâmbătă, la sediul IGJR.
El a reamintit regulile pe care trebuie să le respecte organizatorii adunărilor publice, respectiv să asigure un dispozitiv propriu de ordine, să delimiteze spaţiul de desfăşurare, să ia măsuri pentru limitarea spaţiului de circulaţie ocupat şi pentru ca părăsirea locurilor de desfăşurare să se facă de îndată după ora limită stabilită. De asemenea, trebuie să interzică participarea la evenimente cu obiecte care pot pune în pericol siguranţa oamenilor.
În ceea ce îi priveşte pe participanţii la adunări publice, Georgian Enache a spus că aceştia trebuie să respecte recomandările pe care le fac organizatorii şi forţele de ordine şi trebuie să părăsească locul de desfăşurare atunci când au fost avertizaţi în acest sens.
"Este interzis (...) ca persoane sau grupuri de persoane care nu au legătură cu adunările publice organizate să se infiltreze în rândul participanţilor cu scopul de a tulbura buna desfăşurare", a spus el.
Potrivit purtătorului de cuvânt al Jandarmeriei Capitalei, pentru pregătirea misiunilor de sâmbătă s-au luat în calcul şi aspectele provenind de la diverse organizaţii şi de la persoane fizice, în mediul online.
"Acest tip de reacţii, provocări care au loc înaintea unor evenimente publice de amploare nu sunt o noutate şi le avem în atenţie pentru a preveni orice fel de situaţii de risc. Pentru buna desfăşurare a activităţilor de astăzi beneficiem de suportul Direcţiei Generale de Poliţie a Municipiului Bucureşti, al ISU Bucureşti, al Brigăzii Rutiere, al Prefecturii şi al Primăriei Municipiului Bucureşti", a arătat Georgian Enache.
La rândul său, şeful Serviciului de comunicare din Jandarmeria Română, Marius Militaru, a spus că nu se vor face estimări publice privind numărul de persoane participante la acţiunile de sâmbătă.
"Facem nişte estimări în interes propriu pentru dimensionarea dispozitivelor proprii. (...) Nu vom face niciun fel de estimări şi din alte motive, pentru a nu fi speculate într-un sens sau altul", a declarat Marius Militaru.
Totodată, el a precizat că la aceste acţiuni vor participa şi jandarmi echipaţi cu echipament antitero.
"Nu este un temei să ne speriem sau să inducă o teamă nejustificată. Ei sunt acolo pentru a asigura măsuri specifice de protecţie", a spus Militaru.
El a arătat că pentru acţiunile publice din Capitală au fost aduşi "jandarmi din structurile teritoriale care au competenţă teritorială".
"Ne dimensionăm dispozitivele în funcţie de estimările pe care organizatorii le fac. (...) În cazul în care numărul estimat nu se confirmă, îi vom îndrepta către celelalte evenimente publice, pentru că la nivelul Capitalei (...) se desfăşoară 14 evenimente publice", a afirmat el.
Întrebat câţi jandarmi vor fi sâmbătă în stradă, în Capitală, el a precizat că "un număr suficient", astfel încât să fie gestionate corespunzător toate situaţiile care apar. AGERPRES/(A - autor: Mădălina Cerban, editor: Andreea Rotaru, editor online: Anda Badea)
