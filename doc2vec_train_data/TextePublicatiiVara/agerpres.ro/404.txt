Procurorii DIICOT au ridicat, miercuri, mai multe documente de la sediul Direcţiei Silvice (DS) Hunedoara, din Deva, după ce, la primele ore ale dimineţii, au percheziţionat locuinţa directorului Radu Crişan şi apoi au verificat biroului acestuia din sediul regiei de stat.
"Anchetatorii au venit azi dimineaţă (miercuri, n.r.) la ora 6,00. Au făcut o percheziţie la mine acasă şi după ce au finalizat această operaţiune am trecut la verificarea biroului unde activez. Au solicitat acte, prin mandat - de exemplu, fişele posturilor. Restul au verificat şi ridicat documente pe care dânşii considerau că le pot fi necesare în vederea continuării anchetei pe care o desfăşoară", a declarat directorul DS Hunedoara, Radu Crişan.
Întrebat dacă ar exista o legătură între Direcţia Silvică Hunedoara şi producătorul Schweighofer Holzindustrie, directorul Radu Crişan a menţionat că, în urmă cu mai mulţi ani, compania menţionată a cumpărat lemn şi de la DS Hunedoara.
"Nu pot să-mi dau seama. Probabil că, în urmă cu ani de zile, acea firmă cumpăra lemn şi de la Direcţia Silvică Hunedoara. Probabil că aceasta este legătura care s-a făcut între Schweighofer şi Direcţia Silvică Hunedoara. Noi (DS Hunedoara, n.r.) scoatem lemn la licitaţie. Din câte ştiu eu (...) cel puţin în ultima perioadă, şi nu chiar scurtă, acea firmă nu a mai participat la licitaţiile pe care noi le organizăm", a arătat Crişan.
Directorul DS Hunedoara a precizat că, din câte a înţeles, ar avea calitatea de martor în această cauză.
Miercuri dimineaţă, DIICOT a anunţat printr-un comunicat de presă că procurorii şi poliţiştii efectuează 23 de percheziţii în cinci judeţe (Suceava, Hunedoara, Alba, Bihor şi Braşov) şi în Bucureşti la persoane şi instituţii publice pentru destructurarea unui grup infracţional organizat specializat în săvârşirea infracţiunilor de deturnare a licitaţiilor publice, evaziune fiscală, concurenţă neloială, tăiere fără drept de arbori şi alte infracţiuni aflate în competenţa acestei unităţi de parchet.
Prejudiciul estimat de anchetatori se ridică la peste 25 milioane de euro.
Percheziţiile vizează şi sediul societăţii Schweighofer Holzindustrie din Bucureşti şi fabricile acesteia din Sebeş şi Rădăuţi, au precizat, pentru AGERPRES, surse judiciare.
De asemenea, sunt vizate direcţiile silvice din Suceava, Alba şi Hunedoara. AGERPRES/(A, AS - autor: Sorin Blada, editor: Oana Popescu, editor online: Ada Vîlceanu)
