Parisul rămâne ''prudent'' cu privire la rezultatele summitului între preşedintele american Donald Trump şi liderul nord-coreean Kim Jong-Un vizând denuclearizarea Coreii de Nord, a declarat luni ministrul francez al apărării Florence Parly, apreciind că nu trebuie să se creadă că această problemă ar putea fi ''rezolvată într-un mod magic'', informează AFP.
''Este evident pozitiv faptul că această întâlnire poate avea loc (...) Dar, în acelaşi timp, cred că trebuie să fim prudenţi'', a spus ea într-o declaraţie făcută cu prilejul deschiderii Salonului internaţional de apărare şi securitate Eurosatory, lângă Paris.
Ea a îndemnat ''să fie aşteptate într-un mod foarte pragmatic rezultatele acestei reuniuni'' istorice, preconizată pentru marţi la Singapore între preşedintele american şi omologul său nord-coreean, ''fără nicio naivitate şi fără ideea că lucrurile se pot rezolva peste noapte într-un mod magic''.
''Este un proces care începe şi vom evalua progresul pas cu pas'', a concluzionat ea.
Întâlnirea între preşedintele american şi liderul nord-coreean, absolut de neimaginat cu câteva luni în urmă, când se angajaseră într-un război al declaraţiilor, provocând cele mai sumbre temeri, este prevăzută pentru marţi într-un hotel de lux din oraşul-stat Singapore.
Donald Trump este primul preşedinte american în exerciţiu care negociază în mod direct cu un moştenitor al dinastiei Kim.
Washingtonul cere denuclearizarea ''completă, verificabilă şi ireversibilă'' a Coreii de Nord. Phenianul s-a declarat favorabil unei denuclearizări a peninsulei, dar această formulă foarte vagă lasă loc la nenumărate interpretări, remarcă AFP. AGERPRES/(AS - autor: Lilia Traci, editor: Ionuţ Mareş, editor online: Gabriela Badea)
