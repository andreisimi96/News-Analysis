Jucătoarea română de tenis Irina Begu s-a calificat, joi seara, în runda a treia a turneului de la Roland Garros, după ce a dispus de chinezoaica Shuai Zhang, cap de serie numărul 27, cu 6-3, 6-4.
Begu (27 ani, 41 WTA) a obţinut victoria după o oră şi 54 de minute de joc foarte disputat cu o adversară mai bine clasată (29 ani, 27 WTA).
Românca a început bine şi a condus cu 2-0, 3-1 şi 5-2, reuşind să încheie conturile, cu 6-3, după un ultim ghem foarte lung, de peste 15 minute, la abia a şasea minge de set.
În actul secund, Begu a condus cu 1-0, dar apoi a urmat că scădere în joc şi Zhang a întors scorul, 3-1. Au urmat patru ghemuri consecutive pentru Irina Begu, care s-a desprins la 5-3. Deşi a servit pentru meci, Begu şi-a pierdut serviciul după ce a irosit o minge de meci. Românca a reuşit să câştige pe serviciul adversarei, cu 6-4.
Irina-Camelia Begu a făcut 5 duble greşeli, a reuşit 19 winners şi a comis 33 de erori neforţate. Zhang a avut 3 duble greşeli, a adunat 21 de winners şi 43 de erori neprovocate.
Irina Begu câştigase şi prima confruntare cu Zhang (29 ani, 27 WTA), în 2014, în primul tur la Madrid, cu 6-4, 7-5.
Irina şi-a asigurat un cec de 130.000 de euro şi 130 de puncte WTA, iar în turul al treilea o va înfrunta pe Caroline Garcia (Franţa/N. 7), victorioasă cu 6-4, 3-6, 6-3 cu chinezoaica Shuai Peng. Begu este condusă cu 3-2 de Garcia (24 ani, 7 WTA), franţuzoaica având victorii în ultimele două dueluri.
Begu e programată să joace şi la dublu, unde o va avea ca parteneră pe chinezoaica Qiang Wang, contra perechii Petra Martic (Croaţia)/Maria Sakkari (Grecia).
Begu e a treia româncă ajunsă în turul al treilea, după Mihaela Buzărnescu şi Simona Halep. AGERPRES (editor: Mihai Ţenea, editor online: Daniela Juncu)
