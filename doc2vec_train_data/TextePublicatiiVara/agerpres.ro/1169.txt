Portarul echipei Liverpool, germanul Loris Karius, a suferit o comoţie cerebrală cu puţin timp înainte de a comite două erori uriaşe care au provocat înfrângerea ''cormoranilor'' în finala Ligii Campionilor la fotbal, pe 26 mai, la Kiev, potrivit opiniei a doi specialişti care l-au examinat, relatează AFP.
Karius, aflat în prezent în vacanţă în California, se bazează în afirmaţiile sale pe un comunicat al medicilor Ross Zafonte şi Lenore Herget, care l-au examinat pe 31 mai, la Boston, la Massachusetts General Hospital, la cinci zile după ce Liverpool a fost învinsă de Real Madrid cu 3-1 la Kiev.
''După ce am revăzut atent filmul meciului şi am integrat un istoric detaliat, un examen psihic şi statistici obiective, concluzionăm că Loris Karius a suferit o comoţie cerebrală în timpul meciului din 26 mai 2018'', au explicat cei doi medici.
În timpul finalei, Karius s-a plâns arbitrului în min. 49 că a primit o lovitură de cot din partea fundaşului Sergio Ramos, o fază de joc care nu a fost observată la acel moment.
La două minute după aceea, portarul german a comis o primă eroare gravă, aruncând un balon cu mâna către un coechipier, interceptat însă de către atacantul Karim Benzema, care a deschis scorul pentru Real. După o foarfecă spectaculoasă a lui Gareth Bale, la care nu a putut face nimic, Karius a comis o a doua gafă mare, scăpând mingea în plasă la un şut de la distanţă al aceluiaşi Bale.
Conform concluziilor medicilor Zafonte şi Herget, e posibil ca acea comoţie cerebrală suferită de Karius să influenţeze comportamentul său şi să explice în parte erorile sale.
''În momentul evaluării noastre, principalele simptome reziduale şi semne obiective ale lui Karius sugerează că a existat o disfuncţionalitate vizuală spaţială, imediat după eveniment (lovitura lui Ramos)'', afirmă Zafonte şi Herget.
''Simptome suplimentare şi semne de disfuncţionalitate au persistat, fiind posibil ca astfel de deficienţe să îi afecteze performanţele'', au adăugat cei doi medici, care au remarcat ''progrese semnificative de la comoţie''.
''Apreciem că se va recupera complet, după rezultatele examenelor'', au notat medicii, care l-au sfătuit pe Karius să fie atent la revenirea sa în fotbal.
AGERPRES (autor: Mihai Ţenea, editor: Teodor Ciobanu, editor online: Anda Badea)
