Expertul în apărare naţională Hari Bucur-Marcu consideră că statul român trebuie să investigheze cum s-a ajuns la situaţia în care România să fie sancţionată de CEDO în cazul mai multor încălcări ale drepturilor omului ca urmare a complicităţii sale în programul centrelor de detenţie secrete ale CIA.
"Decizia aceasta confirmă ipoteza că pe teritoriul României s-ar fi întâmplat cel puţin un caz de încălcare a drepturilor omului de către Agenţia Centrală de Informaţii a SUA. Acum, România, ca stat suveran, îşi menţine responsabilitatea pentru orice încălcare a legii pe teritoriul său, chiar dacă clădirea respectivă a fost pusă la dispoziţia altcuiva din altă ţară. România trebuie să facă ce i se spune: adică să investigheze, să vadă care sunt dovezile şi să vadă cum s-a ajuns în această situaţie şi dacă există cineva vinovat pentru treaba asta, să fie sancţionat", a declarat Hari Bucur-Marcu, pentru AGERPRES.
El a precizat că "este foarte puţin probabil - aproape spre deloc" - ca România să fi fost parte la atrocităţi, la încălcarea drepturilor omului sau la tortură.
"Ce a făcut România de fapt, a fost să pună la dispoziţia unui partener străin o facilitate de pe teritoriul României, o clădire, o facilitate, ceva de genul acesta. Şi, când faci acest lucru, ori este de bună credinţă partenerul străin, că nu va încălca legea şi nu va profita că se află pe teritoriul României şi să încalce legea, ce nu poate să facă pe teritoriul lui, de exemplu, ori se discută concret asemenea eventualitate şi se iau măsurile de garantare a faptului că partenerul străin nu va încălca legea internaţională pe teritoriul României", a mai spus Hari Bucur-Marcu.
Curtea Europeană a Drepturilor Omului (CEDO) a decis joi că România a comis mai multe încălcări ale drepturilor omului ca urmare a complicităţii sale în programul centrelor de detenţie secrete ale CIA, relevă un comunicat de presă al CEDO.
Instanţa europeană s-a pronunţat joi în cazul plângerii depuse contra României de cetăţeanul saudit Abd al Rahim al-Nashiri şi al plângerii lui Zayn al-Abidin Muhammad Husayn, alias Abu Zubaydah, contra Lituaniei, cu privire la predarea lor către presupuse centre de detenţie secrete ale CIA. AGERPRES/(AS - autor: Daniel Alexandru Florea, editor: Mihai Simionescu, editor online: Anda Badea)
