Directorul muzical al Disneyland Paris, Vasile Şirli, şi preşedintele Festivalului Internaţional de Teatru de la Sibiu (FITS), Constantin Chiriac, se numără printre invitaţii Şcolii de vară de leadership cultural de la Timişoara, care va avea loc în perioada 1-7 iulie şi în cadrul căreia se va vorbi despre viitoarea Capitală Culturală Europeană, potrivit unui comunicat de presă remis AGERPRES.
Conform sursei citate, Festivalul Internaţional de Teatru de la Sibiu este partener al Şcolii de vară de leadership cultural de la Timişoara, un proiect iniţiat de Universitatea de Vest, în cadrul programului Timişoara Capitală Culturală Europeană 2021.
"Programul este construit pentru operatorii culturali şi persoanele fizice competente, care nu sunt parte din echipe deja formate. De asemenea, cei care au deja proiecte şi nu ştiu cum să îşi prezinte ideile sau cei în căutarea unor mentori sunt aşteptaţi să se înscrie. Preşedintele FITS, Constantin Chiriac, este unul dintre invitaţii recunoscuţi la nivel internaţional care vor ţine prelegeri, alături de Vasile Şirli, director muzical la Disneyland Paris, Jaroslaw Fret, directorul Institutului Grotowski şi Jozsef Kardos, directorul de program al Festivalului Sziget Budapesta", se arată în comunicat.
Vasile Şirli a realizat muzica din "Faust", cel mai important spectacol din 2007, la Sibiu, când oraşul a fost Capitală Culturală Europeană.
Şcoala de vară de la Timişoara "îşi propune să abordeze teme fundamentale cum ar fi leadership-ul cultural între gestionarea eşecului şi construirea succesului, scrierea, bugetarea şi implementarea proiectelor culturale, tehnici de negociere şi fundraising în industria artelor, motivarea şi motivaţia echipelor, proiectul cultural de la idee la punerea în practică, storytelling, dezvoltarea publicului, dar şi inovaţie şi antreprenoriat cultural", se mai arată în comunicat.
Potrivit celor de la FITS, participarea la Şcoala de vară de leadership cultural este gratuită, pe baza unei proceduri de selecţie, prin încărcarea CV-ului şi a unei scrisori de intenţie pe site-ul www.cultural-leadership.uvt.ro, până joi, 14 iunie. AGERPRES/(AS-autor: Isabela Paulescu, editor: Diana Dumitru, editor online: Ada Vîlceanu)
