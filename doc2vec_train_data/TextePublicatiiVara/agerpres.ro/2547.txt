Între 15 şi 17 iunie, are loc la Tulcea, pe scena Teatrului "Jean Bart", a V-a ediţie a Festivalului internaţional de ethno-jazz Dobrojazz.
Potrivit unui comunicat al organizatorilor, festivalul are scopul de a face cunoscute propriile tradiţii muzicale româneşti, dar şi de a asimila diverse muzici tradiţionale şi influenţe din teritoriul european, păstrând în acelaşi timp identitatea conceptului de ethno-jazz.
De asemenea, prin localizarea aleasă pentru desfăşurare, Dobrojazz încurajează iubitorii muzicii de calitate să descopere una dintre cele mai interesante zone culturale ale ţării, Dobrogea, recunoscută pentru diversitatea etnică şi patrimoniul său de excepţie, menţionează comunicatul citat.
Dobrojazz aduce împreună artişti români şi internaţionali care mixează într-un mod inedit folclorul cu muzica jazz: Adrian Naidin Group, R. C. & The Melody Makers, Andrzej Kowalski Quartet, Sorin Zlat Trio, BlagoevArt Trio şi Benjamin Moussay Trio.
Mai multe detalii pot fi găsite pe www.dobrojazz.ro şi pagina de facebook https://www.facebook.com/dobrojazz .
* Vineri, 15 iunie, ora 18.30, Muzeul Municipiului Bucureşti organizează, la Palatul Şuţu, vernisajul expoziţiei "Vindecări Miraculoase - Nicolae Grigorescu (1838-1907)".
Prin acest demers artistic sunt redate publicului o parte din lucrările semnate de Nicolae Grigorescu din patrimoniul Pinacotecii, potrivit https://muzeulbucurestiului.ro .
"Proiectul expoziţional propus, cel al Vindecărilor Miraculoase, îşi doreşte de această dată să redescopere tehnica maestrului. Pentru că trecerea timpului asupra lucrărilor de la Pinacoteca Municipală a lăsat urme grave, intervenţia restaurării a fost una necesară. Prin acest proces am reuşit să vedem tainele ascunse ale picturii. Şi am descoperit ce ne place nouă să credem că ar putea fi chiar o amprentă a maestrului", explică drd. Marinescu Delia, coordonator secţie Artă a Muzeului Municipiului Bucureşti.
"Lucrări provenite din donaţii sau achiziţii ulterioare, o parte din ele au un trecut necunoscut, dar frumuseţea lor vorbeşte de la sine. Am încercat să arătăm diferite faţete ale tehnicii pictorului, încercând să surprindem evoluţia lui artistică. Vindecarea în cazul Grigorescu nu a venit ca un demers impus de memorie şi de conştiinţă, vindecarea a venit ca un proces de redescoperire", arată în continuare specialistul muzeului.
* Sâmbătă, 16 iunie, debutează cea de-a XIX-a ediţie a Festivalului de muzică clasică "Simfonii de vară".
Foto: (c) Liviu Şova / AGERPRES FOTO
Spectacolele vor fi găzduite de Parcul Colţea şi vor avea loc în fiecare sâmbătă şi duminică din perioada 16 iunie - 16 septembrie, informează un comunicat al Primăriei Sectorului 3.
Sâmbătă, 16 iunie, va concerta Orchestra Angely's Symphonic, iar duminică, 17 iunie, Cvartetul Bella Musica
Accesul publicului la aceste concerte este liber. AGERPRES/(Documentare - Mariana Zbora-Ciurel; editor: Ruxandra Bratu, editor online: Daniela Juncu)
