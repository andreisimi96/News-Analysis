Fenomenul muncii pe cont propriu este în plină dezvoltare, a declarat, marţi, Violeta Alexandru, consilier pentru bună guvernare al preşedintelui PNL, Ludovic Orban. Ea a mai afirmat că această realitate "trebuie să îşi găsească o formă de exprimare în cadrul instituţional românesc".
"Nu suntem unici, în toate ţările din jur, în Statele Unite, acest fenomen al muncii individuale al diverselor activităţi care se prestează de o persoană sau de două persoane, dar nu neapărat angajaţi ai unor companii, ci pe cont propriu, e în plină dezvoltare, oamenii au nevoie de libertate în a se organiza din punct de vedere al expertizei pe care o au şi pe care o pot oferi pieţei şi încearcă să strige şi noi cred că am prins această voce, acest strigăt şi vrem să vedem care e forma în care el se exprimă cel mai bine, vor să nu fie îngrădiţi nici de un stat care să-i controleze la numărul de ore de muncă (...) nu vor nici să fie supraaglomeraţi de hârtii şi de raportări. Nu facem noi revoluţie peste noapte, suntem convinşi, dar vrem să verbalizăm că această realitate a schimbării relaţiei în interiorul pieţei între cei care au de oferit ceva şi cei care sunt dispuşi să plătească trebuie să îşi găsească uşor, uşor o formă de exprimare în cadrul instituţional românesc, că este legislaţie, că este atitudine a organelor, a instituţiilor care se ocupă cu piaţa muncii", a spus Violeta Alexandru la dezbaterea "Gig Economy în România - Noi forme de angajare adaptate antreprenorilor pentru încurajarea muncii", organizată de PNL.
Ea şi-a exprimat speranţa că va exista la un moment dat şi o propunere de politică publică. "Că este ea de legislaţie primară sau de legislaţie secundară, vom vedea împreună, vorbim despre inovare şi creativitate, deci nu vom urmări să suprareglementăm, ci, dimpotrivă, să verbalizăm ceea ce se întâmplă în jurul fiecăruia dintre noi", le-a spus Violeta Alexandru participanţilor la dezbatere.
Senatorul PNL Florin Cîţu a afirmat că scopul dezbaterii despre economia colaborativă a fost de a vedea ce bariere pot fi eliminate pentru a permite acestui sector economic să se dezvolte mult mai rapid.
"Dacă cineva vrea să-şi angajeze o bonă sau un instalator şi mai departe, o persoană fizică, e greu să faci un contract (...) ideea e de a vedea cum putem face viaţa mai simplă acestor oameni şi să nu fie nici ilegalişti. (...) încercăm să găsim acele bariere care pot fi eliminate prin proiectul de lege pe care o să-l propunem", a declarat Cîţu.
El a menţionat că foarte mulţi oameni decid în România să facă parte din această economie de freelanceri.
Cîţu este de părere că oamenii trebuie lăsaţi să fie independenţi, nu să fie statul "un fel de bonă" pentru ei. AGERPRES/(A - autor: Iulia Carciog, editor: Mihai Simionescu, editor online: Ada Vîlceanu)
