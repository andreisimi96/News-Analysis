Atacantul naţionalei de fotbal a Braziliei, Neymar, a declarat că partida din optimile de finală ale Cupei Mondiale, contra Mexicului, câştigată luni de Selecao cu 2-0, a fost una extrem de dificilă.
''Trebuie să învăţăm să suferim. A fost un joc foarte dificil, am ştiut calitatea adversarului. Sunt foarte mulţumit de performanţa mea, dar şi mai mult de victoria echipei'', a afirmat după meci Neymar, autorul primului gol.
Selecţionata Braziliei s-a calificat în sferturile de finală ale Cupei Mondiale de fotbal din Rusia, după ce a învins reprezentativa Mexicului cu scorul de 2-0 (0-0), luni, la Samara, în optimile de finală.
Selecao s-a impus prin golurile marcate de Neymar (51) şi Roberto Firmino (88), iar în sferturi va întâlni învingătoarea dintre Belgia şi Japonia. AGERPRES/(AS-editor: Adrian Drăguţ, editor online: Simona Aruştei)
