Bursa de la Bucureşti a închis cu scăderi de peste 1,5% pe majoritatea indicilor şedinţa de joi iar valoarea totală a schimburilor realizate s-a cifrat la 28,96 milioane de lei (6,2 milioane de euro).
Indicele de referinţă BET, care arată evoluţia celor mai lichide 13 acţiuni, s-a depreciat cu 1,54%, la 8.165,00 puncte, iar indicele BET-Plus, care arată evoluţia celor mai lichide 37 de acţiuni de la BVB, a consemnat un declin de 1,44%.
BET-NG, indicele celor 10 companii din sectorul energetic şi al utilităţilor, a consemnat o depreciere de 1,74%, în timp ce indicele blue-chip extins BET-XT, al celor mai lichide 25 de titluri, a înregistrat un declin de 1,56%.
Indicele BET-BK, reperul de randament al fondurilor de investiţii, a "pierdut" 1,12% din valoare iar indicele BET-FI al SIF-urilor s-a depreciat cu 1,51%.
Creşteri semnificative ale cotaţiilor au înregistrat Amonil, cu un plus de 14,29%, Prefab - 10,49% şi Comelf - 5,64%.
Cele mai severe deprecieri au fost consemnate de acţiunile Electroaparataj, care au pierdut 10% din valoare, Grupul Industrial Electrocontact - minus 8,7% şi Teraplast - minus 4,6%.
Cele mai tranzacţionate titluri pe Piaţa Reglementată au fost Digi (9,4 milioane de lei), Banca Transilvania (4,4 milioane de lei) şi BRD - Groupe Societe Generale (3,8 milioane de lei). AGERPRES/(AS - editor: Andreea Marinescu, editor online: Ada Vîlceanu)
