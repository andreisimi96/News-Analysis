Ziua internaţională pentru lupta împotriva pescuitului ilegal, nedeclarat şi nereglementat este aniversată la data de 5 iunie, iar în 2018 este pentru prima dată când este marcată această zi.
Pescuitul reprezintă o sursă vitală de hrană, de ocupare a forţei de muncă, recreere, comerţ şi bunăstare economică pentru oamenii din întreaga lume, indică site-ul www.un.org .
Într-o lume cu o populaţie în creştere şi în care sute de milioane de oameni sunt afectaţi de foamete, peştele reprezintă o marfă importantă pentru realizarea securităţii alimentare. Cu toate acestea, eforturile comunităţii internaţionale pentru a asigura durabilitatea pescuitului sunt grav compromise de activităţi de pescuit ilegal, nedeclarat şi nereglementat.
Potrivit Organizaţiei pentru Alimentaţie şi Agricultură a Naţiunilor Unite (FAO), pescuitul ilegal, nedeclarat şi nereglementat este responsabil de pierderea a circa 11-26 milioane de tone de peşte anual, cantitate a cărei valoare economică este estimată la 10-23 miliarde dolari. Pentru a reduce acest impact, în cadrul Obiectivului 14 al Agendei pentru Dezvoltare Durabilă, adoptată în 2015 de Adunarea Generală a ONU, se solicită în mod special comunităţii internaţionale să reglementeze eficient recoltarea şi să pună capăt pescuitului excesiv, ilegal, nedeclarat şi nereglementat precum şi practicilor distructive de pescuit până în anul 2020.
Atingerea acestui obiectiv ambiţios necesită eforturi de conştientizare puternică pentru a atrage atenţia publicului larg asupra impactului negativ al activităţilor de pescuit ilegal, nedeclarat şi nereglementat, iar FAO este angajată activ în acest sens.
Pentru a promova conservarea pe termen lung şi utilizarea durabilă a resurselor piscicole, Conferinţa din 1995 a FAO a adoptat Codul de conduită pentru un pescuit responsabil, care stabileşte principiile şi normele internaţionale de comportament pentru garantarea practicilor responsabile în vederea asigurării conservării efective, gestionării şi dezvoltării resurselor acvatice vii, respectând ecosistemul şi biodiversitatea, menţionează site-ul www.un.org.
În 2009, Conferinţa FAO a adoptat Acordul privind măsurile de competenţa statului portului pentru prevenirea, descurajarea şi eliminarea pescuitului ilegal, nedeclarat şi nereglementat. Acordul este obligatoriu şi a intrat în vigoare la 5 iunie 2016.
În 2015, Comisia Generală pentru Pescuit în Marea Mediterană a FAO a propus lansarea unei iniţiative privind declararea unei Zile internaţionale pentru lupta împotriva pescuitului ilegal, nedeclarat şi nereglementat. După consultări ample, o propunere în acest sens a fost supusă atenţiei cu prilejul celei de-a 32-a sesiuni a Comisiei pentru pescuit a FAO.
Comisia pentru pescuit a aprobat propunerea ca data de 5 iunie să fie declarată Ziua internaţională pentru lupta împotriva pescuitului ilegal, nedeclarat şi nereglementat. Ziua marchează data la care a intrat oficial în vigoare ca tratat internaţional Acordul privind măsurile de competenţa statului portului pentru prevenirea, descurajarea şi eliminarea pescuitului ilegal, nedeclarat şi nereglementat. Intrarea în vigoare a acestui Acord marchează un eveniment istoric, întrucât este primul instrument internaţional obligatoriu din punct de vedere juridic consacrat în mod special luptei împotriva pescuitului ilegal, nedeclarat şi nereglementat.
Proiectul de rezoluţie propus a fost supus spre aprobare celei de-a 40-a sesiuni a Conferinţei FAO (iulie 2017). În decembrie 2017, în rezoluţia sa anuală privind pescuitul durabil Adunarea Generală a ONU a proclamat data de 5 iunie ca fiind ''Ziua internaţională pentru lupta împotriva pescuitului ilegal, nedeclarat şi nereglementat''. În aceeaşi rezoluţie, ONU a mai declarat anul 2022 ca fiind Anul internaţional al pescuitului artizanal şi al acvaculturii, ceea ce va determina îndreptarea atenţiei asupra pescuitului la scară mică (în care este cuprinsă 90% din forţa de muncă în domeniul pescuitului din întreaga lume).
Comisia Generală pentru Pescuit în Marea Mediterană a FAO anunţa în ianuarie 2018 că acest an este primul în care va fi marcată în lume o zi oficială de promovare a conştientizării necesităţii combaterii pescuitului ilegal, nedeclarat şi nereglementat, potrivit http://www.fao.org .
Comisia Generală pentru Pescuit în Marea Mediterană a susţinut timp îndelungat necesitatea unei conştientizări sporite privind pescuitul ilegal, nedeclarat şi nereglementat, având în vedere amploarea problemei. Este recunoscut faptul ca activităţile de pescuit ilegal, nedeclarat şi nereglementat subminează grav gestionarea pescuitului în întreaga lume, inclusiv în zona de aplicare a Comisiei Generale pentru Pescuit în Marea Mediterană, care cuprinde Marea Mediterană şi Marea Neagră. Se consideră că, la nivel global, pescuitul ilegal, nedeclarat şi nereglementat reprezintă până la 20% din totalul capturilor. Prin urmare, reducerea pescuitului ilegal, nedeclarat şi nereglementat este o prioritate pentru această comisie, care a inclus-o printre cele cinci obiective ale strategiei pe termen mediu (2017-2020) pentru durabilitatea pescuitului în Marea Mediterană şi în Marea Neagră. AGERPRES/(Documentare - Ruxandra Bratu; editor: Liviu Tatu, editor online: Daniela Juncu)
