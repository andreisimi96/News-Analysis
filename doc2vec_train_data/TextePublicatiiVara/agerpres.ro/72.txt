75,59% dintre candidaţi au promovat sesiunea specială a Bacalaureatului, informează un comunicat de presă al Ministerului Educaţiei Naţionale.
"Vineri, 25 mai 2018, au fost afişate rezultatele obţinute de candidaţii înscrişi la sesiunea specială de bacalaureat pentru absolvenţii de liceu aflaţi în pregătire sau în etapele de selecţie pentru alcătuirea echipelor care vor reprezenta România atât la olimpiadele internaţionale pe discipline, cât şi la diverse competiţii sportive europene sau mondiale. De asemenea, au susţinut examenul şi trei absolvenţi ai unităţilor de învăţământ militar, nominalizaţi de Ministerul Apărării Naţionale pentru concursul de admitere în instituţii de învăţământ de profil din SUA. Din totalul celor 127 candidaţi prezenţi, 96 au promovat, reprezentând 75,59%", afirmă sursa citată.
Cele mai multe medii obţinute, respectiv 33, au fost între 9 şi 9.99, iar alte 24 de medii au fost între 8 şi 8.99.
Medii între 7 şi 7.99 au luat 22 de candidaţi, iar între 6 şi 6.99, 16 dintre absolvenţii de liceu prezenţi.
La această sesiune, un singur candidat a promovat cu media 10. AGERPRES/(AS-autor: Roberto Stan, editor: Mihai Simionescu, editor online: Ada Vîlceanu)
