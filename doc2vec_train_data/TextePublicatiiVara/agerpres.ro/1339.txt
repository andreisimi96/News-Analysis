Cea mai mare problemă din România în acest moment o constituie forţa de lucru, iar alături de aceasta lipsa previzibilităţii, precum şi birocraţia, a declarat, miercuri, Dragoş Anastasiu, preşedintele Camerei de Comerţ Româno-Germane (AHK România).
"Camera de Comerţ Româno-Germană coordonează Coaliţia pentru Dezvoltarea României şi în această postură ne întâlnim periodic cu autorităţile, factorul guvernamental, şi le spunem următoarele: cea mai mare problemă din România în acest moment o constituie mâna de lucru. Nu vorbim doar de cifre. Nu sunt suficienţi oameni pentru a fi angajaţi, nu sunt de calitate şi nu au mentalitatea necesară în România. Deci forţa de muncă este cea mai mare problemă din această ţară. În al doilea rând, nu putem trăi fără previzibilitate, dar acest lucru e ceva cronic....Cea de-a treia problemă o constituie birocraţia, pentru că în fiecare zi facem lucruri fără niciun sens. Pierdem energie, pierdem bani, plătim oameni să facă lucruri care sunt complet fără sens. E o situaţie frustrantă care ne costă timp şi bani", a spus Dragoş Anastasiu, la o conferinţă organizată de Business Review.
Acesta a afirmat că mai avem o problemă legată de imaginea României, care nu este bună, dar că realitatea este mai bună decât imaginea.
"Hai să vorbim despre turism şi nu numai, exporturi, investiţii şi aşa mai departe. Realitatea noastră nu este atât de negativă precum este imaginea de care ne "bucurăm". Bugetul turismului, bugetul pentru promovarea mărcii de ţară a fost mai mic anul trecut decât bugetul pe care l-am avut la firmă şi bugetul pe care l-am avut la firmă nu a fost mare", a declarat Dragoş Anastasiu, care este şi fondatorul Eurolines.
O altă problemă menţionată de acesta a fost creşterea salariilor în sectorul public care poate duce la probleme în sectorul privat.
"Eu pierd mulţi şoferi care pleacă să lucreze pentru RATB. 23 de ani Eurolines nu a avut nicio problemă cu şoferii pentru că toţi şoferii de la RATB veneau la Eurolines. Acum şoferii de la Eurolines pleacă la RATB pentru că aici câştigă mai bine chiar dacă RATB este o societate pe pierdere. E o societate de stat şi salariile sunt mari", a spus Dragoş Anastasiu.
Acesta a declarat, pentru AGERPRES, că nivelul salariilor în compania sa este în continuare mai mare decât la RATB, dar că diferenţa se reduce atunci când sunt luate în considerare condiţiile de lucru, munca de şofer la Eurolines presupunând deplasări în afara ţării, astfel că un post de şofer la RATB devine atractiv. AGERPRES/(AS - autor: George Bănciulea, editor: Andreea Marinescu, editor online: Gabriela Badea)
