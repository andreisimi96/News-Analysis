Fostul premier Victor Ponta, lider al Pro România, a transmis un mesaj pentru cei care vor protesta sâmbătă, în care spune că "soluţia pentru România nu este conflictul, ura şi dezbinarea, ci unirea şi construcţia".
"În această zi specială am un mesaj pentru toţi cei care protestează de o parte sau alta a 'baricadelor' ridicate între români: soluţia pentru România nu este conflictul, ura şi dezbinarea - ci unirea şi construcţia!", a scris Ponta, sâmbătă, pe Facebook.
În opinia sa, în prezent există "mai multă dezbinare între români ca niciodată".
"În septembrie 2014 ne-am întâlnit pe Arena Naţională ca să lansăm o idee fundamentală: o Românie Unită, capabilă să construiască şi să se dezvolte pe termen lung. (...) La 4 ani după acel moment, avem mai multă dezbinare între români ca niciodată; mai multă nesiguranţă şi instabilitate; mai puţină speranţă în viitor; un guvern mult mai slab pregătit; un parlament mai ineficient; un preşedinte mai ezitant şi mai slab; o justiţie mai puţin credibilă şi respectată; o economie care îşi epuizează potenţialul; un sistem de educaţie şi de sănătate mai contestate ca niciodată; români nemulţumiţi de ţara lor şi tineri care îşi văd viitorul în afara României!", a completat Ponta.
El precizează că "singura soluţie pentru România este un proiect pozitiv".
"Cred acum la fel de mult ca în 2014 că singura soluţie pentru România este un proiect pozitiv, de construcţie şi de unire! Dezbinarea, lupta împotriva unor duşmani fără chip şi fără formă, folosirea Puterii pentru conflicte interne ne vor duce din nou la dezastrul din 2010! #ProRomânia înseamnă să muncim împreună pentru ţara noastră şi copiii noştri!", a mai scris Victor Ponta. AGERPRES/(AS - autor: Mădălina Cerban, editor: Andreea Rotaru, editor online: Anda Badea)
