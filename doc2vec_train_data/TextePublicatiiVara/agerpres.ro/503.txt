Ministrul Justiţiei, Tudorel Toader, a declarat, miercuri seară, că va solicita Inspecţiei Judiciare (IJ) o situaţie a vechimii cauzelor aflate pe rolul urmăririi penale, precizând că va prezenta în Parlament raportul de activitate al Ministerului Public (MP).
"De la Inspecţia Judiciară voi solicita o situaţie (...) a vechimii cauzelor aflate pe rolul urmăririi penale şi (...) îmi voi îndeplini acea obligaţie de a mă prezenta în faţa Parlamentului pentru a prezenta raportul de activitate a Ministerului Public, un fel de stare a justiţiei pe componenta Ministerului Public", a spus Toader la Antena 3.
El a explicat că nu a prezentat raportul până la sfârşitul lunii februarie pentru că niciun ministru nu a făcut aceasta până acum, dar şi pentru că a început demersul de evaluare şi revocare a şefei DNA.
Toader consideră problema revocării Laurei Codruţa Kovesi "aproape finalizată" şi spune că va trece de îndată la elaborarea raportului de activitate al MP cu cele trei componente ale sale, urmând ca acesta să fie prezentat în Parlament, făcând o radiografie a sistemului, căutând cauzele şi propunând măsurile de luat.
"Noi trebuie să aducem justiţia în parametri de normalitate, trebuie să aducem justiţia să-şi îndeplinească rolul acela, misiunea pe care o are de serviciu de interes public, noi trebuie să credibilizăm, să facem ca românii, oamenii să aibă încredere în actul de justiţie, în acest serviciu de interes public. (...) Dacă rămânem numai la nivelul de sus, al procurorilor de rang înalt, fără să reglementăm mecanismele integral, atunci degeaba am pornit la drum şi atunci se numeşte că nu avem nicio şansă a unui act de justiţie corect într-un termen rezonabil care să dea încredere românului. (...) Trebuie să continuăm să vedem vulnerabilităţile sistemului, să le îndreptăm", a mai afirmat ministrul. AGERPRES/(AS - autor: Anamaria Toma, editor: Antonia Niţă, editor online: Daniela Juncu)
