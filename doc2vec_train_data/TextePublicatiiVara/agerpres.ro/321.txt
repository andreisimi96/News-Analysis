Cântăreaţa columbiană Shakira a confirmat amânarea concertului pe care îl avea prevăzut în Israel, iar mişcarea palestiniană The Boycott, Divestment, Sanctions (BDS), care s-a opus acestui recital, şi-a exprimat satisfacţia faţă de gestul artistei, relatează marţi EFE.
"Data venirii cântăreţei Shakira în Israel a fost amânată', a precizat într-un mesaj succint, trimis EFE în numele cântăreţei, producătorul muzical Arbel, însărcinat cu acest concert programat pentru 9 iulie.
"Părţile sunt în discuţii pentru a coordona o nouă dată a spectacolului", notează mesajul.
Campania Palestiniană pentru Boicot Academic şi Cultural din Israel (PACBI care face parte din mişcarea BDS şi-a exprimat satisfacţia pentru acest gest, dând asigurări că "sute de primării şi organizaţii culturale palestiniene, precum şi mii de simpatizanţi şi activişti ai boicotului (...) i-au cerut Shakirei să-şi suspende" concertul.
Această organizaţie, care face apel la boicotarea şi ruperea relaţiilor culturale, comerciale şi sportive cu Israelul până când acesta nu se retrage din teritoriile palestiniene, a subliniat că artiştii "mai ales cei Ambasadori ai Bunei Voinţe", precum Shakira, "au datoria morală de a nu fi complici la acţiunile de încălcare a drepturilor omului".
Enrique Iglesias, care a concertat totuşi duminică la Tel Aviv în pofida apelurilor la boicot, a declarat agenţiei EFE că "urmăreşte politica, asemenea oricărei alte persoane, ceea ce nu înseamnă că nu poate cânta într-o ţară din cauza politicii promovate".
Actriţa americană Natalie Portman a refuzat să meargă luna viitoare în Israel pentru a-şi ridica prestigiosul premiu Génesis, deoarece crede că nu îşi poate vizita ţara natală cu "conştiinţa împăcată".
La rândul său, fostul membru Beatles Paul McCartney, distins cu premiul Wolf al Muzicii, a anunţat că nu poate veni pe 31 mai să-l ridice, din cauza agendei sale încărcate.AGERPRES/(AS-autor: Mihaela Nicolaescu, editor: Mariana Ionescu, editor online: Anda Badea)
