Societatea Naţională Nuclearelectrica a încheiat un contract de servicii cu Asocierea formată din Administraţia Naţională de Meteorologie, Institutul Naţional de Hidrologie şi Gospodărire a Apelor şi Institutul Naţional de Cercetare Dezvoltare Geoecomar, în valoare de 404.000 lei, potrivit unui anunţ al companiei transmis Bursei de Valori Bucureşti.
Contractul încheiat prevede furnizarea de servicii de analiză a datelor istorice înregistrate şi prognoze necesare pentru caracterizarea sistematică a pericolelor externe de origine naturală aplicabile amplasamentului CNE Cernavodă.
"Societatea Naţională Nuclearelectrica S.A. ('SNN') informează acţionarii şi investitorii asupra încheierii în data de 04.06.2018 a unui act juridic, cu valoare cumulată mai mare de 50.000 de euro, cu Asocierea formată din Administraţia Naţională de Meteorologie, Institutul Naţional de Hidrologie şi Gospodărire a Apelor şi Institutul Naţional de Cercetare Dezvoltare Geoecomar, persoane implicate cu statul român, acţionar majoritar al SNN", se precizează în comunicat.
Vineri, Nuclearelectrica a lansat o aplicaţie pentru telefon mobil, "Access SNN", destinată relaţiei cu investitorii, ceea ce va permite accesul rapid la o bază de date completă despre companie, dar şi la activităţile şi rezultatele acesteia.
Nuclearelectrica a înregistrat în primele trei luni ale acestui an un profit net de 189,99 milioane lei, cu 51,7% mai mare comparativ cu cel din perioada similară a anului trecut, conform datelor transmise Bursei de Valori Bucureşti.
Componentă a SNN, sucursala CNE Cernavodă asigură funcţionarea în siguranţă a Unităţilor nucleare 1 şi 2, fiecare cu o putere instalată de producţie de 700 MW. Cele două reactoare de la Cernavodă asigură aproximativ 20% din necesarul de energie al României.
Producţia brută de energie electrică a celor două unităţi operaţionale ale CNE Cernavodă a fost de 2.950.627 MWh în primele trei luni din 2018.
SN Nuclearelectrica se află sub autoritatea Ministerului Energiei, statul deţinând 82,48% din acţiuni, Fondul Proprietatea, 9,10% şi alţi acţionari, 8,42%.AGERPRES/(AS - editor: Mariana Nica, editor online: Anda Badea)
