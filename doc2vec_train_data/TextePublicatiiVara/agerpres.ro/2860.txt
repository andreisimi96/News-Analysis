Unul dintre cei doi fii ai ministrului Justiţiei Tudorel Toader a ajuns la spital în urma unui accident rutier pe care l-a produs, marţi dimineaţă, pe DN 28, în apropierea municipiului Iaşi.
"La ora 4.00, şoferul unui autoturism, un tânăr în vârstă de 21 de ani, care se deplasa dinspre Răducăneni spre Iaşi, în localitatea Chicirea, pe DN 28, ar fi pierdut controlul asupra direcţiei de mers cel mai probabil pentru că ar fi aţipit la volan. A acroşat nişte podeţe de pe partea dreaptă a sensului de mers. În urma evenimentului a rezultat rănirea conducătorului auto şi a pasagerei din dreapta faţă. Se fac cercetări pentru vătămare corporală din culpă. Şoferul a fost testat dar nu s-a descoperit că acesta a consumat alcool", a declarat pentru AGERPRES purtătorul de cuvânt al Inspectoratului de Poliţie Judeţean (IPJ) Iaşi, Anca Vâjiac.
Atât fiul ministrului Justiţiei, cât şi pasagera ce se afla pe locul din faţă-dreapta al autovehiculului au fost transportaţi la Spitalul Sfântul Spiridon din Iaşi.
"Cei doi pacienţi au fost direcţionaţi spre Spitalul de Neurochirurgie după ce au fost investigat în prealabil la noi. Tânărul nu prezenta probleme de chirurgie sau ortopedie. Domnişoara a fost consultată de un ortoped, i s-a recomandat o orteză. Ambii sunt conştienţi şi stabili hemodinamic", a spus coordonatorul UPU-SMURD Iaşi, Diana Cimpoeşu.
Purtătorul de cuvânt al Spitalului de Neurochirurgie, Florin Grămadă, a declarat că pacientul nu doreşte să se furnizeze informaţii despre starea sa de sănătate. Medicul a afirmat că tânărul va rămâne internat pentru investigaţii medicale. AGERPRES/(A - autor: Daniela Malache, editor: Nona Jalbă, editor online: Gabriela Badea)
