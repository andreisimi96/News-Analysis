Numărul persoanelor care şi-au pierdut viaţa în urma unor lovituri aeriene care au vizat un sat deţinut de rebeli în zona rurală din nord-vestul Siriei a crescut la 28 şi include opt copii, a anunţat vineri un ONG de monitorizare, informează dpa.
Peste 50 de persoane au fost de asemenea rănite în raidurile care au avut loc joi noapte, a declarat Observatorul Sirian pentru Drepturile Omului (OSDO), cu sediul în Marea Britanie.
Potrivit grupului de salvare Căştile Albe, avioanele au vizat o piaţă de lângă o moschee în satul Zardana din guvernoratul Idlib.
"Avioanele, despre care se crede ca sunt ruseşti, au comis un masacru în satul Zardana", a declarat un purtător de cuvânt al OSDO joi noapte.
Idlib este cel mai mare bastion al opoziţiei în care este dominantă gruparea Hayat Tahrir al Sham, o alianţă islamistă condusă de Frontul al-Nusra, afiliat anterior Al-Qaida în Siria.
Agenţia de ştiri Abaa News Agency, aparţinând Hayat Tahrir al-Sham, a anunţat un bilanţ de 30 de morţi şi peste 100 de răniţi. AGERPRES/(AS - autor: Sorin Calciu, editor: Gabriela Ionescu, editor online: Anda Badea)
