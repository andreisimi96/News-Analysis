IGSU a informat, luni, că 23 de localităţi din 12 judeţe şi Capitala au fost afectate de vremea nefavorabilă.
Este vorba despre judeţele Arad, Argeş, Cluj, Dâmboviţa, Dolj, Gorj, Giurgiu, Hunedoara, Iaşi, Ilfov, Suceava şi Teleorman.
Astfel, două case, 40 de anexe, 39 de curţi, 47 subsoluri/beciuri, opt tronsoane de drum şi şapte autoturisme au fost inundate, în urma precipitaţiilor.
Potrivit IGSU, într-o localitate din judeţul Dâmboviţa sunt semnalate întreruperi ale alimentării cu energie electrică, iar echipaje specializate se află în teren pentru remedierea situaţiei.
În prezent nu sunt intervenţii în derulare, iar traficul rutier, aerian, feroviar, maritim şi fluvial se desfăşoară în condiţii normale.
Inspectoratele pentru situaţii de urgenţă rămân mobilizate pentru a interveni, în cel mai scurt timp, în zonele unde se pot produce situaţii de urgenţă, iar evoluţia fenomenelor meteorologice periculoase este permanent monitorizată prin Centrul Operaţional Naţional al IGSU, precizează sursa citată. AGERPRES/(AS - autor: Mihaela Tudorache, editor: Claudia Stănescu, editor online: Gabriela Badea)
