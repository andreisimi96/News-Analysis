Pilotul spaniol Jorge Lorenzo (Ducati) a obţinut cea de-a doua sa victorie consecutivă în Campionatul Mondial de motociclism viteză, la clasa regină MotoGP, impunându-se în Marele Premiu al Cataloniei, desfăşurat duminică pe circuitul de la Montmelo.
Lorenzo, învingător în urmă cu două săptămâni în Grand Prix-ul Italiei, a fost înregistrat cu timpul de 40min. 13sec. 566/1000 la capătul celor 24 de tururi de circuit (101,048 km). El l-a devansat cu 4sec. 749/1000 pe compatriotul său Marc Marquez (Honda), campionul mondial en titre, şi cu 06sec. 098/1000 pe italianul Valentino Rossi (Yamaha).
Coechipierul lui Jorge Lorenzo, italianul Andrea Dovizioso, a abandonat, doar 13 piloţi din cei 26 prezenţi la start reuşind să termine cursa.
În clasamentul general, după primele 7 din cele 19 etape ale sezonului, conduce Marc Marquez, cu 115 puncte, urmat de Valentino Rossi, 88 puncte, şi de spaniolul Maverick Vinales (Yamaha), 77 puncte. Jorge Lorezo ocupă locul şapte, cu 66 puncte.
La Moto 2, primul a trecut linia de sosire francezul Fabio Quartararo (Speed Up), care a parcurs cele 22 de tururi (101,794 km) în 38min. 22sec. 059/1000. El l-a devansat cu 02sec.492/1000 pe portughezul Miguel Oliveira (KTM) şi cu 03sec.485/1000 pe spaniolul Alex Marquez (Kalex).
Liderul clasamentului general este italianul Francesco Bagnaia (Kalex), 119 puncte, urmat de Miguel Oliveira, 118 puncte şi de Alex Marquez, 94 puncte.
Cursa de la clasa Moto 3 s-a încheiat cu victoria italianului Enea Bastianini (Honda), cronometrat pe 21 de tururi (97,167 km) în 38min. 36sec. 883/1000. El l-a devansat cu 167/1000 pe compatriotul său Marco Bezzecchi (KTM) şi cu 170/100p pe argentinianul Gabriel Rodrigo (Honda).
În clasamentul general conduce Marco Bezzecchi, cu 103 puncte, urmat de un alt italian, Fabio Di Giannantonio (ITA/Honda), 84 puncte, şi de spaniolul Jorge Martin (Honda), 80 puncte.
Următoarea etapă a Campionatului Mondial de motociclism viteză va avea loc în Olanda, la Assen, pe 1 iulie.
AGERPRES (editor: Mihai Dragomir, editor online: Andreea Lăzăroiu)
