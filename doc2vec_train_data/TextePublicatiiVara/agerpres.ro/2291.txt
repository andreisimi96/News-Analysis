Drumarii sunt nevoiţi să înlocuiască un sfert din indicatoarele rutiere şi parapetele de pe Transfăgărăşan, care au fost distruse de avalanşe, potrivit purtătorului de cuvânt al Direcţiei Regionale de Drumuri şi Poduri (DRDP) Braşov, Robert Elekes.
Circa 25 de drumari lucrează zilnic cu două excavatoare să înlăture stâncile şi zăpada de pe Transfăgărăşan.
Stratul de zăpadă a depăşit în unele locuri 7-8 metri, potrivit reprezentantului DRPP Braşov.
Drumarii au eliberat deja un sens de mers, însă Transfăgărăşanul rămâne închis circulaţiei.
DN 7C Transfăgărăşan este închis circulaţiei între Piscu Negru (judeţul Argeş) şi Bâlea Cascadă (judeţul Sibiu), pe tronsonul kilometric 104 - 131, până la finalul lunii iunie 2018, conform Centrului INFOTRAFIC din Inspectoratul General al Poliţiei Române.
Cabanierii, salvamontiştii, meteorologii şi turiştii pot urca la Bâlea Lac, la peste 2.000 de metri altitudine în munţii Făgăraş, doar cu telecabina. AGERPRES/(A, AS - autor: Isabela Paulescu, editor: Nona Jalbă, editor online: Ada Vîlceanu)
