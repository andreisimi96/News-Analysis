Două secţii de cale ferată erau închise luni după-amiaza din cauza condiţiilor meteorologice, în timp ce pe o secţie se circula cu restricţii de viteză, conform datelor furnizate de reprezentanţii CFR SA.
Astfel, erau în continuare închise Secţia CF Întorsura Buzăului - Hărman (podul de la Budila prăbuşit), secţie neinteroperabilă administrată de gestionarul privat RCCF Trans, şi secţia CF Băbeni - Alunu (secţie pe care circulă doar trenuri de marfă), unde lucrările sunt în curs de execuţie, cu personal CFR, pentru completarea terasamentului şi a prismei de piatră spartă. Conform estimărilor secţia va fi redeschisă în maximum 2 zile.
Pe secţia CF Prejmer - Ozun, trenurile circulă cu RV de 30 km/h pe o porţiune de 100 metri.
"După retragerea apelor, personalul feroviar va verifica starea infrastructurii şi va interveni, funcţie de situaţia existentă, pentru redeschiderea circulaţiei. Personalul specializat monitorizează permanent zona respectivă", menţionează reprezentanţii CFR SA.AGERPRES/(AS-autor: Nicoleta Gherasi, editor: Mariana Nica, editor online: Ada Vîlceanu)
