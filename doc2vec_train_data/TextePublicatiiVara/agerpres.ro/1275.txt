O angajată a Casei Albe, care a făcut afirmaţii extrem de nepotrivite despre senatorul republican John McCain, nu mai face parte din personalul preşedinţiei, a anunţat marţi purtătorul de cuvânt adjunct al executivului american, Raj Shah, citat de AFP.
"Kelly Sadler nu mai este angajată a biroului executiv al preşedintelui", a făcut cunoscut Raj Shah într-un comunicat laconic trimis presei, fără să facă alte precizări.
Sadler, membră a echipei de comunicare a preşedintelui Donald Trump, a stârnit o vie polemică după ce a afimat în cursul unei reuniuni, în mai, că opoziţia manifestată de John McCain, bolnav de cancer al creierului, faţă de nominalizarea la conducerea CIA a Ginei Haspel nu este gravă, pentru că senatorul "oricum moare".
Întrebată de mai multe ori în legătură cu acest subiect, purtătoarea de cuvânt a Casei Albe, Sarah Sanders, a refuzat să ceară scuze în numele executivului ori să abordeze subiectul deschis, afirmând că nu are de făcut niciun comentariu despre afirmaţii "din timpul unei reuniuni interne".
Fiica lui John McCain, Meghan, şi-a exprimat ulterior părerea că autoarea acestor remarci trebuie concediată.
Senatorul republican în vârstă de 81 de ani a fost diagnosticat anul trecut cu un glioblastom, o formă agresivă de cancer cerebral, şi de câteva luni s-a retras la reşedinţa sa din Arizona.
Respectat atât în tabăra republicană, cât şi în cea a democraţilor, John McCain este un erou a Războiului din Vietnam, unde a petrecut peste cinci ani ca prizonier de război şi a fost torturat în timpul captivităţii.AGERPRES/(AS - editor: Alic Mîrza, editor online: Daniela Juncu)
