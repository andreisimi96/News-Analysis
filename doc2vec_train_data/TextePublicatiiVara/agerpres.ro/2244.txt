* Preşedintele Klaus Iohannis a declarat că a citit motivarea deciziei CCR în cazul procurorului-şef al DNA, Laura Codruţa Kovesi, însă evaluarea nu este terminată, precizând că, în această etapă, motivarea aduce la suprafaţă mai multe întrebări decât clarificări. Totodată, el a afirmat, în legătură cu orizontul de timp în care va lua o decizie privind eventuala revocare a şefei DNA, că este nevoie să reacţioneze într-un timp rezonabil. "Este nevoie să reacţionez într-un timp rezonabil, nu putem să stăm, de exemplu, până în decembrie. Dar nu cred că cineva serios aşteaptă de la mine să aplic mecanic o decizie într-o zi sau două", a spus Iohannis.
* PSD consideră că declaraţiile recente ale preşedintelui Klaus Iohannis referitoare la decizia Curţii Constituţionale privind soluţionarea conflictului dintre preşedinte şi ministrul Justiţiei subminează autoritatea CCR şi susţine că hotărârile acestei instituţii se execută, nu se discută.
* Înalta Curte de Casaţie şi Justiţie a admis o cerere de sesizare a Curţii Constituţionale a României cu o excepţie ridicată de fostul preşedinte al Federaţiei Române de Box Rudel Obreja în dosarul "Gala Bute". Potrivit deciziei instanţei, judecătorii au sesizat CCR cu excepţia de neconstituţionalitate a dispoziţiilor art. 172, alin. 9, 10 şi 12 din Codul de procedură penală.
* Inspecţia Judiciară a finalizat controlul tematic privind măsurile luate de procurori şi conducerile Parchetelor din cadrul Ministerului Public în vederea soluţionării dosarelor cu autori cunoscuţi mai vechi de 5 ani de la data sesizării, au precizat, pentru AGERPRES, oficiali ai IJ.
* Yossi Barkshtein, angajat al firmei israeliene Black Cube, la care ar fi urmat să ajungă date confidenţiale despre persoane din familia şi anturajul Laurei Kovesi, a încheiat un acord de recunoaştere a vinovăţiei cu DIICOT, el fiind condamnat de Tribunalul Bucureşti la 2 ani şi 10 luni de închisoare cu suspendare. Yossi Barkshtein şi-a recunoscut vinovăţia şi a încheiat un acord cu procurorii DIICOT, el primind la Tribunalul Bucureşti o pedeapsă de 2 ani şi 10 luni închisoare cu suspendare, cu un termen de supraveghere de 3 ani, pentru săvârşirea infracţiunilor de constituire a unui grup infracţional organizat, complicitate la acces ilegal la un sistem informatic, complicitate la transfer neautorizat de date informatice, complicitate la fals informatic, complicitate la operaţiuni ilegale cu dispozitive şi programe informatice, complicitate la violarea secretului corespondenţei. AGERPRES/(autor: Georgiana Tănăsescu, editor: Mihai Simionescu, editor online: Anda Badea)
