Doi din cei şase sătmăreni născuţi în urmă cu 100 de ani, odată cu România, au fost felicitaţi până acum de către echipe formate din reprezentanţi ai Ministerului Afacerilor Interne (MAI), a anunţat luni Inspectoratul de Jandarmi Judeţean (IJJ), pe o reţea de socializare.
"La nivelul judeţului Satu Mare sunt 6 persoane, născute odată cu România, care au avut privilegiul de a trăi 100 de ani, de istorie. Cu astfel de oameni, te întâlneşti, o dată, în viaţă! Tocmai de aceea, reprezentanţii structurilor Ministerului Afacerilor Interne au ales să felicite persoanele care anul acesta, împlinesc venerabila vârstă de 100 de ani! Pentru aceasta, au îmbrăcat haine de sărbătoare şi au fost alături de doamna Mariana Năstăsescu, chiar de ziua de naştere a domniei sale. Au avut ocazia să cunoască o doamnă plină de viaţă, ale cărei poveşti şi sfaturi vor rămâne un bun exemplu de urmat", au precizat reprezentanţii MAI.
Echipa MAI şi-a continuat vizita la Carei, urmând să îi felicite şi pe ceilalţi sărbătoriţi.
"Cea de-a doua vizită, a fost făcută familiei Erdelyi, unde au sărbătorit-o pe doamna Ileana, care are 100 de ani, dar şi pe soţul acesteia, Alexandru, care în această vară va împlini 103 ani. Cei doi soţi au fost încântaţi de vizita primită şi şi-au mărturisit unul celuilalt: 'Totuşi, merită să trăieşti!'. Cadourile oferite au fost mai mult decât simbolice, însă reacţia pe care centenarii sătmăreni au avut-o ca urmare a vizitei primite, a fost una peste aşteptări. Cunoaşterea experienţei a 100 de ani de viaţă, este un dar care te atinge la inimă şi îţi rămâne imprimat în suflet şi în minte", conform postării IJJ.
Reprezentanţii MAI le-au acordat sărbătoriţilor câte o diplomă, un tort şi o scrisoare. AGERPRES/(AS - autor: Gheorghe Pietrar, editor: Nona Jalbă)
Sursa foto:  ISU SATU MARE / Facebook
