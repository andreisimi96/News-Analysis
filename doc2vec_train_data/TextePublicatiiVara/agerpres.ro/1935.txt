Zeci de persoane care au participat sâmbătă în Piaţa Victoriei la mitingul PSD - ALDE au prezentat stări de rău şi au necesitat transportul la spital, au declarat, pentru AGERPRES, oficiali ai ISUBIF.
Potrivit acestora, pe parcursul manifestării au fost sesizate 155 de cazuri cu stări de rău, dintre care 26 au fost direcţionate către Spitalele Floreasca şi Elias.
De asemenea, coordonatorul SMURD Bucureşti, medicul Bogdan Opriţa, a declarat, pentru AGERPRES, că şase persoane care participau la manifestaţia publică au fost transportate la spital până în jurul orei 19,00, întrucât li s-a făcut rău.
În jurul clădirii Guvernului s-au aflat un dispozitiv de jandarmi, maşini de pompieri şi autospeciale SMURD de multiple victime.AGERPRES/(AS - autor: Mihaela Tudorache, editor: Oana Popescu, editor online: Adrian Dădârlat)
