Zece sancţiuni au fost aplicate, marţi, de poliţiştii ieşeni, în timpul unei acţiuni pe DE 583, în care au folosit un pistol radar care poate înregistra viteza unui vehicul de la o distanţă de peste un kilometru.
Poliţiştii au acţionat cu pistolul radar pe drumul european 583, pe raza comunei Schitul Duca. În mai puţin de o oră, ei au aplicat peste zece sancţiuni contravenţionale şoferilor vitezomani. Cea mai mare viteză înregistrată de pistolul radar a fost de 86 de kilometri/oră, înregistrată în dreptul unei localităţi.
"Aparatul este primul de acest gen pe care îl primesc poliţiştii rutieri ieşeni. Acesta va fi folosit cu prioritate pe DE 583, pe drumurile naţionale, dar şi pe celelalte artere de pe raza judeţului Iaşi. Sperăm ca prin prezenţa în trafic cu acest pistol radar să impunem conducătorilor auto un comportament preventiv. Acest pistol poate depista de la distanţa de 1.200 de metri, funcţionând ca un aparat radar", a declarat agentul Ioana Buştiuc, din cadrul Inspectoratului Judeţean de Poliţie Iaşi. AGERPRES/(A-autor: Daniela Malache, editor: Diana Dumitru, editor online: Ada Vîlceanu)
