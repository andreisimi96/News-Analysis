Transportul public - serviciile locale ce includ totul de la avioane la feriboturi - a fost oprit sau întârziat miercuri în Grecia în timpul grevei generale de protest împotriva continuării măsurilor de austeritate, relatează DPA şi France Presse.
Şcolile au fost închise, iar spitalele au tratat doar situaţiile de urgenţă. A fost de asemenea dificil de găsit ştiri locale în limba greacă, în timp ce jurnaliştii au participat şi ei la acţiunile greviste.
Aproximativ 8.000 de demonstranţi au ieşit pe străzile Atenei în jurul prânzului, potrivit estimărilor poliţiei.
Protestele au fost în general paşnice şi poliţia a folosit doar o dată gaze lacrimogene pentru a dispersa demonstranţii ce încercau să ajungă la birourile organizaţiilor de lobby în industria greacă.
"Protestăm împotriva austerităţii, impozitării ridicate şi şomajului", au declarat cele mai mari confederaţii sindicale din sectoarele privat şi de stat, GSEE şi ADEDY, în noaptea dinaintea grevelor.
Grecia a intrat într-o criză financiară profundă în 2010 şi a fost forţată să ia de atunci trei pachete de salvare de la UE. În schimb, Atena a trebuit să adopte reforme dure de austeritate, ceea ce a redus veniturile pe cap de locuitor în Grecia cu aproximativ un sfert din 2010.
Mai multe zboruri au fost anulate sau întârziate când controlorii de trafic aerian au intrat în grevă de la 09:00 la 12:00 (07:00-10:00 GMT).
Toate feriboturile, o legătură vitală pentru insulele greceşti, au rămas miercuri în Pireu, portul Atenei, din cauza grevelor. Feriboturile din Marea Ionică erau şi ele în grevă, potrivit pazei de coastă.
Personalul feroviar era de asemenea în grevă pentru 24 de ore.
Prim-ministrul grec Alexis Tsipras şi-a arătat simpatia pentru grevişti miercuri la televiziunea greacă, dar a cerut populaţiei să aibă răbdare, întrucât ţara are nevoie de timp pentru a-şi reveni de pe urma crizei financiare.
Actualul şi probabil ultimul plan de salvare expiră în august, după care Grecia intenţionează să înceapă să se finanţeze de pe piaţă.
Mobilizarea greviştilor a intervenit în timp ce ţara ar trebui să se întoarcă în august pe pieţele financiare, după al treilea plan de împrumuturi internaţionale, acordate în 2010 în schimbul unei austerităţi fără egal în zona euro.
Guvernul a ajuns la un acord cu creditorii ţării asupra unei ultime serii de reforme ce urmează a fi finalizate înaintea verii. Parlamentul va fi convocat până la 14 iunie asupra acestor măsuri, inclusiv liberalizarea pieţei de energie electrică.
Atena speră să obţină pe 21 iunie de la creditorii săi, la o reuniune a miniştrilor de finanţe din zona euro, un acord "global" pentru a-i încadra ieşirea din criză.
Cel mai important aspect în legătură cu relaxarea datoriei publice rămâne totuşi blocat, din cauza divergenţelor persistente între Berlin şi FMI.AGERPRES/(AS - autor: Sorin Calciu, editor: Tudor Martalogu, editor online: Anda Badea)
