* Camera Deputaţilor a adoptat, în calitate de for legislativ decizional, proiectul de lege privind înfiinţarea Fondului Suveran de Dezvoltare şi Investiţii. În Comisia pentru politică economică au fost aduse mai multe amendamente, care prevăd inclusiv majorarea aportului în numerar la 9 miliarde de lei şi suplimentarea listei de operatori economici cu zece companii. PNL şi USR au anunţat că vor sesiza CCR cu privire la legea privind înfiinţarea Fondului. Ministrul Finanţelor, Eugen Teodorovici, a precizat că este de acord cu proiectul în forma adoptată.
* Preşedintele Klaus Iohannis a promulgat legea care prevede că încetează de drept interdicţiile aplicate persoanelor care au avut calitatea de senator şi/sau deputat în oricare dintre mandatele cuprinse în perioada 2007 - 2013, pe baza rapoartelor de evaluare întocmite de ANI. Este vorba de cei pentru care a fost constatată nerespectarea prevederilor privind conflictul de interese în exercitarea oricăruia dintre mandatele de parlamentar în perioada respectivă, până la intrarea în vigoare a Legii nr. 219/2013 pentru modificarea şi completarea Legii nr. 96/2006 privind Statutul deputaţilor şi al senatorilor. Administraţia Prezidenţială a precizat că legea a fost promulgată ca urmare a epuizării tuturor căilor procedurale.
* Curtea Constituţională a României a stabilit că o comisie parlamentară nu poate avea rol de iniţiator al propunerilor legislative, singurii titulari ai acestui drept fiind Guvernul, deputaţii, senatorii şi, cu îndeplinirea unor condiţii speciale, un număr de cel puţin 100.000 de cetăţeni cu drept de vot.
* Procurorul-şef al DIICOT, Daniel Horodniceanu, a precizat că nu a fost începută încă urmărirea penală in rem în legătură cu plângerea penală depusă de liderul PNL, Ludovic Orban, împotriva premierului Viorica Dăncilă, iar procurorul de caz urmează să aprecieze dacă are nevoie de informaţii de la serviciile de informaţii.
* Fostul ministru Elena Udrea, condamnată pentru luare de mită şi abuz în serviciu, a fost dată oficial în urmărire generală de Poliţia Română, care a postat pe site o fotografie a acesteia, după ce poliţiştii au solicitat instanţei emiterea unui mandat european de arestare şi a unei cereri de urmărire internaţională. Udrea se află în Costa Rica, unde susţine că a primit statutul de refugiat.
* Moţiunea simplă împotriva ministrului de Finanţe, Eugen Teodorovici, intitulată "Harababura fiscală PSD-ALDE te lasă fără banii tăi de pensie!", iniţiată de liberali, a fost respinsă de plenul Camerei Deputaţilor. S-au înregistrat 162 de voturi "împotriva" moţiunii, 89 "pentru" şi 10 abţineri. Moţiunea PNL a fost dezbătută în plen luni. AGERPRES/(autor: Florin Marin, editor: Claudia Stănescu, editor online: Ada Vîlceanu)
