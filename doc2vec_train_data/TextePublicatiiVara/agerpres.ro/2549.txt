Custodele Coroanei Române, Margareta, principele Radu şi principesa Maria vor merge vineri spre Dobrogea cu Trenul Regal, la finalul călătoriei fiind prevăzută vizitarea fregatei "Regele Ferdinand".
Potrivit unui comunicat transmis AGERPRES, Trenul Regal va parcurge simbolic drumul spre Dobrogea în cinstea împlinirii a 140 de ani de la alipirea acestui teritoriu la ţara mamă, precum şi a aniversării a 160 de ani de la inaugurarea lucrărilor liniei de cale ferată Cernavodă - Constanţa.
Trenul Regal va opri în Feteşti, Cernavodă, Medgidia şi Constanţa, unde Familia Regală va lua parte la scurte ceremonii de primire, organizate de autorităţile locale.
Prima oprire va avea loc în Gara Feteşti, la ora 13,23, iar a doua la Podul de la Cernavodă, la ora 13,56.
"Ceremonia de primire se va desfăşura, în mod simbolic, pe platoul de la capătul podului dinspre Cernavodă, pentru a onora memoria Regelui Carol I, în timpul căruia a avut loc construcţia podului realizat de inginerul Anghel Saligny", precizează sursa citată.
A treia oprire a Trenului Regal va avea loc în Gara Medgidia, la ora 14,33. Trenul va ajunge în Gara Constanţa la ora 15,40.
La toate opririle accesul publicului şi al presei este liber, se arată în comunicat.
Călătoria este organizată în colaborare cu Ministerul Transporturilor, cu sprijinul Băncii Transilvania, Alcovin Măcin, Negro 2000, Studio Video Art şi Aqua Queen.
În aceeaşi zi, Custodele Coroanei Române, Margareta, principele Radu şi principesa Maria vor vizita fregata "Regele Ferdinand".
"Portul militar Constanţa va fi gazda unui eveniment inedit, care va avea loc vineri. După încheierea călătoriei de la Bucureşti la Constanţa cu Trenul Regal, Majestatea Sa Margareta, Custodele Coroanei Române, Alteţa Sa Regală Principele Radu şi Alteţa Sa Regală Principesa Maria se vor întâlni cu marinarii militari şi vor vizita fregata 'Regele Ferdinand''', se arată într-un comunicat al Forţelor Navale Române, transmis AGERPRES.
Cu acest prilej, oaspeţilor le vor fi prezentate misiunile executate de militarii din Forţele Navale, precum şi proiectele de dezvoltare ale Marinei Militare Române pe termen mediu şi lung. AGERPRES/(AS - autor: Daniel Popescu, editor: Andreea Rotaru, editor online: Daniela Juncu)
