Poliţia germană a indicat că nu are elemente referitoare la motivaţii teroriste ale incidentului care a avut loc duminică în Catedrala din Berlin, în cursul căruia un bărbat înarmat cu un cuţit a fost rănit cu focuri de armă, relatează AFP.
''Nu există elemente care să arate că în spatele acestui incident se află motivaţii teroriste'', a indicat o purtătoare de cuvânt a poliţiei pentru AFP.
Bărbatul care a provocat tulburări în edificiul religios, înainte de a fi rănit cu gloanţe de către poliţie, era înarmat cu un cuţit. El este în vârstă de 53 de ani şi are cetăţenie austriacă, potrivit sursei.
Agenţia DPA relatează la rândul său că un poliţist a fost grav rănit după ce a fost împuşcat de un coleg de-al său care îl urmărea pe bărbatul care a năvălit în catedrală înarmat cu un cuţit.
Foto: (c) Fabrizio Bensch / REUTERS
Poliţistul rănit a fost dus la spital. Austriacul a fost împuşcat în picior, a declarat un purtător de cuvânt al poliţiei pentru DPA.
Aproximativ 100 de persoane se aflau în catedrală în timpul incidentului, a precizat poliţia germană pe Twitter.
ORA 18.28 Germania: Un poliţist a deschis focul asupra unui bărbat în Catedrala din Berlin (media)
Un poliţist german a rănit cu focuri de armă duminică un bărbat care provoca tulburări în interiorul Catedralei din Berlin, au indicat media şi o purtătoare de cuvânt a poliţiei, relatează DPA, Reuters şi AFP.
Foto: (c) Fabrizio Bensch / REUTERS
''Către ora locală 16,00 (14,00 GMT), poliţia a intervenit din cauza unei persoane care provoca acolo tulburări. Prin urmare, un poliţist a făcut uz de arma sa din dotare'', a declarat purtătoarea de cuvânt.
Foto: (c) Fabrizio Bensch / REUTERS
Bărbatul a fost rănit la picioare, a precizat poliţia pe contul său de Twitter. Ea a făcut apel de a se evita orice speculaţie privind motivaţiile persoanei rănite şi a indicat că nu poate oferi deocamdată mai multe detalii.
Foto: (c) Fabrizio Bensch / REUTERS
Imagini video postate pe media sociale arată poliţişti înarmaţi care încercuiesc zona din jurul catedralei şi două ambulanţe parcate la intrare.
