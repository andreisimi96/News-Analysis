Indicele ROBOR la trei luni, în funcţie de care se calculează costul creditelor în lei cu dobânda variabilă, a crescut din nou joi pe piaţa interbancară, ajungând la 2,83% pe an, după ce miercuri a stagnat, iar marţi a urcat la nivelul de 2,82% pe an, de la 2,79% pe an consemnat vineri, potrivit datelor Băncii Naţionale a României (BNR).
O valoare mai mare a fost înregistrată pe 14 octombrie 2014, respectiv 2,89% pe an.
Conform datelor BNR, la începutul acestui an, ROBOR se situa la 2,05% în condiţiile în care, în perioada similară a anului trecut, indicatorul era la 0,87% pe an.
În ceea ce priveşte indicele la 6 luni, utilizat în calculul dobânzilor la creditele ipotecare, acesta ''a sărit" la 2,94%, de la 2,93% pe an.
ROBOR la nouă luni, care reprezintă rata dobânzii plătită la creditele în lei atrase de băncile comerciale de la alte bănci comerciale, a stagnat la nivelul de 3% pe an, în timp ce indicele ROBOR la 12 luni a ajuns la 3,05% pe an, de la 3,04% anterior. AGERPRES/(AS - editor: Oana Tilică, editor online: Irina Giurgiu)
