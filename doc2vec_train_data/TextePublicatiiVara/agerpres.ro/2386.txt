SUERD ar putea fi proiectul cu care România ar putea avea o preşedinţie memorabilă, un proiect cu care să rămână în memoria colectivă europeană, a declarat miercuri Andreea Paul, preşedinte al INACO - Iniţiativa pentru Competitivitate, la conferinţa "România la Preşedinţia Consiliului UE: valorificarea oportunităţilor economice, pe graniţa dintre interesele naţionale şi strategiile Uniunii".
"Acest drum al României către o preşedinţie memorabilă cred că ar putea să înceapă cu primul pas: definirea unui proiect major de interes comun pentru România şi Uniunea Europeană. S-au spus deja lucruri despre cele 170 de dosare europene în plină negociere nefinalizate şi despre cele 60 de proiecte prioritare care se întrevăd pentru preşedinţia României, dar atenţie foarte mare că în draftul, în proiectul, temelor de interes pentru care România va fi mandatată se ridică astăzi la un număr de 97. Nu e rău pentru că toate temele trebuie abordate, nu poţi să ratezi nici agricultura, nu poţi să ratezi nici digitalizarea, nici transporturile, nici energia. Dar cu unul dintre aceste domenii preşedinţia trebuie să se definească pentru a deveni cu adevărat memorabilă. Noi ne-am propus ca teme coeziunea, siguranţa, Uniunea europeană ca actor global, valori comune care sunt valabile pentru toţi şi toată Europa. Nu avem încă clar stabilită o temă cu care să rămânem în memoria colectivă europeană", a spus Andreea Paul.
Potrivit acesteia, Bulgaria are proiectul Balcanii de Vest cu care se identifică.
În context, Andreea Paul a afirmat că Proiectul Strategiei Dunării şi al Mării Negre - SUERD poate să fie proiectul diferenţiator.
"Dar atenţie mare. El există de mulţi ani, este foarte golit de conţinut şi de bani. Acest proiect SUERD dacă este dublat de un program de investiţii putem discuta despre atuul competitiv fantastic pe care noi îl avem odată cu preşedinţia", a declarat Andreea Paul.
Pe lângă acesta, ar mai fi nevoie de un acord între Preşedinţie şi Guvern pentru puncte de vedere unitare pe dosare care urmează să fie tranşate la nivelul Consiliului European, inclusiv Bugetul. Guvernul ar trebui să desemneze specialiştii care se vor ocupa de negocierile pe dosare. Al patrulea pas ar fi obţinerea intrării României în Spaţiul Schengen.
Acesta a afirmat că "trenul" Uniunii Europene care s-a oprit în anul 2007 şi a îmbarcat România este uriaşa şansă şi cel mai grozav eveniment care ni s-a întâmplat în ultima sută de ani, din punct de vedere economic, politic, social şi societal. Andreea Paul susţine că suntem experţi în a rata capitalizarea economică şi socială şi societală a acestor şanse europene uluitoare
"Suntem exact în anul în care ţara noastră împlineşte suta de ani şi în care suntem în continuare învăţaţi să gândim modest şi să gândim cu aşteptări rezonabile, realiste zic unii, adică mici. Şi atunci eu îmi permit, cu o educaţie anglo-saxonă în spate, să vă permit o altfel abordare şi o propunere despre cum credem noi la think-thank-ul Inaco - Iniţiativa pentru Competitivitate, că ar putea arăta drumul României către o preşedinţie memorabilă a României la Consiliului Uniunii Europene. Şi dacă ar fi fost să îmi doresc în acest an în care România împlineşte 100 de ani un miting, mi l-aş fi dorit pentru o Românie europeană, mi l-aş fi dorit pentru o Românie pragmatică, mi l-aş fi dorit pentru o Românie competitivă, pentru o Românie inventivă, pentru o Românie a adevărului şi a profesionalismului", a afirmat Andreea Paul. AGERPRES/(AS - autor: George Bănciulea, editor: Andreea Marinescu, editor online: Andreea Lăzăroiu)
