Marcarea Zilei maritime europene (EMD) oferă anual oportunitatea pentru comunitatea maritimă a Europei de a se reuni, a discuta şi a iniţia acţiuni comune, potrivit https://ec.europa.eu .
Ediţia din 2018 a manifestărilor organizate cu acest prilej va fi găzduită în perioada 31 mai - 1 iunie de oraşul Burgas din Bulgaria.
Vor avea loc cu această ocazie 18 ateliere de lucru ale părţilor interesate, întâlniri cu miniştrii de resort din state riverane Mării Negre, o dezbatere la nivel înalt privind "Big Bang-ul de la Marea Neagră" - cum să fie stimulată creşterea albastră durabilă, să se genereze investiţii şi să se intensifice cooperarea pentru un boom economic al regiunii Mării Negre, o sesiune privind modalităţile de facilitare a accesului la fondurile UE pentru proiectele de creştere albastră şi de cooperare în bazinul maritim.
Ziua maritimă europeană (DEM) a fost instituită oficial la 20 mai 2008. În cadrul ceremoniei oficiale de inaugurare preşedintele Comisiei Europene, José Manuel Barroso, preşedintele Consiliului European, Janez Jana, şi preşedintele Parlamentului European, Hans-Gert Pöttering, au semnat o declaraţie tripartită comună privind marcarea acestei zile.
Este sărbătorită anual în toată Europa, iar marcarea sa are în vedere creşterea vizibilităţii sectoarelor maritime şi sprijinirea unei abordări integrate a afacerilor maritime, arată site-ul oficial al UE.
Evenimentul principal al manifestărilor prilejuite de Ziua maritimă europeană este Conferinţa Zilei maritime europene, care, în fiecare an, are loc într-o regiune diferită, pe teme diferite.
Conferinţa Zilei maritime europene este o platformă deschisă comunităţii maritime aflată în creştere în Europa. Participanţii la reuniuni sunt lucrători în porturi, reprezentanţi din industria de transport maritim, clustere, asociaţii de mediu, sindicate, instituţii ştiinţifice şi de cercetare, educaţie şi autorităţi locale, regionale, naţionale şi europene, potrivit sursei citate.
Conferinţa aduce o contribuţie puternică în vederea modelării politicilor viitoare, precum şi măsuri practice necesare pentru a conduce la schimbări în economia albastră şi integrarea mai amplă a agendei politice maritime. Ea se concentrează pe soluţii inteligente şi durabile pentru creşterea albastră, guvernanţa oceanelor, dezvoltarea energiei curate şi are competenţele şi instrumentele necesare pentru a facilita acţiunile comune.
Conferinţa şi expoziţia Zilei maritime europene 2017 a avut loc la Poole, Marea Britanie, în zilele de 18 şi 19 mai. AGERPRES/(Documentare - Mariana Zbora-Ciurel, editor: Liviu Tatu, editor online: Daniela Juncu)
