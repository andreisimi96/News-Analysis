Paris, 4 iun /Agerpres/ - Tenismanul italian Marco Cecchinato şi-a continuat parcursul surprinzător la turneul de la Roland Garros, unde duminică l-a învins pe belgianul David Goffin, al optulea favorit, cu 7-5, 4-6, 6-0, 6-3, iar în sferturile celui de-al doilea turneu de Mare Şlem al anului îl va înfrunta pe sârbul Novak Djokovic.
Cecchinato (25 ani), numărul 72 mondial, venise la Paris fără a avea vreo victorie la un turneu de Mare Şlem, iar în primul a obţinut o victorie în cinci seturi în faţa românului Marius Copil, după ce arădeanul a avut 2-0 la seturi.
Cecchinato a avut un sezon pe zgură promiţător, câştigând la sfârşitul lunii aprilie primul său titlu ATP, la Budapesta, din postura de lucky loser.
Novak Djokovic (cap de serie numărul 20 la Paris) s-a impus duminică în faţa spaniolului Fernando Verdasco (N.30), cu 6-3, 6-4, 6-2.
În sferturi la Roland Garros s-au mai calificat austriacul Dominic Thiem (/N.7), după 6-2, 6-0, 5-7, 6-4 cu japonezul Kei Nishikori (N.19), şi germanul Alexander Zverev (al doilea favorit), după o victorie în cinci seturi în faţa rusului Karen Hacianov, cu 4-6, 7-6 (7/4), 2-6, 6-3, 6-3.
AGERPRES (editor: Mihai Ţenea)
