Un grup de tineri cu handicap care ocupau de circa 40 de zile, împreună cu rude ale lor, un culoar în clădirea parlamentului polonez au anunţat duminică încetarea protestului, transmit AFP şi PAP.
Ei au luat această decizie în contextul sesiunii de primăvară a Adunării parlamentare a NATO, care se desfăşoară la parlament de vineri până luni şi după ce autorităţile au blocat culoarul pe care îl ocupau, invocând raţiuni de securitate.
"După 40 de zile, ne suspendăm protestul", a declarat pentru canalul TVN24 una din organizatoare, Iwona Hartwich, care venise cu fiul său handicapat în vârstă de 23 de ani. "Ne temem pentru sănătatea copiilor noştri, suntem izolaţi de tot", a spus aceasta. Autorităţile le-au tăiat accesul manifestanţilor la duşuri şi lumea exterioară, permiţându-le doar folosirea unui cabinet de toaletă.
Protestatarii cereau o alocaţie lunară de circa 120 de euro pentru handicapaţii adulţi care nu se pot întreţine singuri, dar guvernul, care le-a acordat doar o majorare modestă a pensiei existente pentru persoane cu dizabilităţi, a refuzat să stabilească o indemnizaţie nouă, din raţiuni bugetare.
La 14 mai, preşedintele Andrzej Duda a promulgat o lege care a majorat alocaţia pentru adulţii cu handicap care nu au muncit niciodată la 1029 zloţi (242 euro), de la 865 zloţi (204 euro).AGERPRES/(AS - editor: Mihaela Toth, editor online: Daniela Juncu)
