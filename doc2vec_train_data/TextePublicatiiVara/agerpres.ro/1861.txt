Preşedintele ALDE, Călin Popescu-Tăriceanu a făcut vineri seară pe Facebook un apel pentru participarea la mitingul care va avea loc sâmbătă în Piaţa Victoriei "pentru o Românie demnă şi prosperă", împotriva "abuzurilor" şi "pentru eliminarea statului paralel".
"Dragi prieteni, ALDE şi-a asumat încă de la înfiinţare să fie apărătorul drepturilor şi libertăţilor cetăţenilor, o voce puternică în criticarea abuzurilor care au avut loc în ultimii ani, bazate pe deja celebrele protocoale dintre SRI şi instituţiile din justiţie. Un adevărat partid liberal, aşa cum este ALDE, nu poate să susţină decât un lucru şi anume necesitatea protejării, apărării, promovării drepturilor şi libertăţilor individuale", scrie Tăriceanu în postare .
El afirmă că discursul ALDE s-a axat "pe nevoia ca în România să avem o justiţie corectă, o justiţie independentă, fără abuzuri".
"ALDE s-a poziţionat într-o manieră lipsită de orice echivoc în a condamna abuzurile şi excesele făcute în justiţie în ultimii ani. Este de datoria noastră ca în viitor acest demers pe care l-am iniţiat în urmă cu trei ani să fie dus la bun sfârşit, astfel încât să scoatem la iveală toată cangrena care a cuprins sistemul de justiţie din România. Pe 9 iunie facem un nou pas în lupta noastră cu abuzurile. Pe 9 iunie vom ieşi în stradă împotriva sistemului opresiv care s-a format în România sub atenta supraveghere a binomului SRI - DNA. Este vremea ca şi vocea noastră să se facă auzită, nu doar a celor care protejează instituţiile de forţă, procuratura şi aplaudă spectacolul cătuşelor. Este momentul să arătăm că suntem puternici şi că lupta împotriva statului paralel are o susţinere semnificativă în rândul românilor", susţine liderul ALDE.
Potrivit acestuia, cei prezenţi sâmbătă, de la ora 20,00, în Piaţa Victoriei, vor "milita pentru eliminarea statului paralel, pentru o justiţie corectă şi independentă, pentru ca abuzurile împotriva românilor să înceteze, pentru ca în România să nu mai asistăm la oameni încarceraţi pe nedrept".
"Pe 9 iunie trebuie să ne facem auziţi! Vino şi tu alături de noi pentru a da putere demersului nostru! Fii alături de noi în Piaţa Victoriei pentru o România demnă şi prosperă! Spune NU abuzurilor!", a mai scris Tăriceanu.
Un miting "împotriva abuzurilor", organizat de Partidul Social Democrat, la care sunt aşteptate sute de mii persoane, are loc sâmbătă, de la ora 20,00, în Piaţa Victoriei. Decizia a fost luată la începutul săptămânii trecute de Comitetul Executiv Naţional al PSD, iar la miting sunt aşteptate, potrivit preşedintelui PSD, Liviu Dragnea, "sute de mii de persoane". AGERPRES / (AS - autor: Antonia Niţă, editor: Marius Frăţilă, editor online: Adrian Dădârlat)
