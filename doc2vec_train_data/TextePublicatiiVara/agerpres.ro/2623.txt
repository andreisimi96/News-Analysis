Ministrul Afacerilor Interne, Carmen Dan, a declarat vineri că rectorul Academiei de Poliţie se ocupă de verificările lucrărilor de doctorat acordate de instituţia de învăţământ superior, iar undeva la începutul toamnei acesta va putea spune care este situaţia referitoare la prima etapă a acestor verificări.
"În continuare se ocupă de această analiză rectorul Academiei (de Poliţie - n.r.). Începem cu cele 80 de lucrări de doctorat, care aparţin angajaţilor noştri care şi primesc sporul aferent, vă va pune la dispoziţie toate datele. Pentru noi este important şi cred că acest lucru şi prima comunicare va fi făcută după ce finalizăm activităţile de absolvire. Ne aşteaptă licenţa, multe activităţi de încheiere a anului academic şi am să îl rog pe rectorul Academiei să vă comunice pas cu pas care sunt demersurile pe care le întreprinde pentru atingerea acestui obiectiv", a afirmat Carmen Dan, după ce a participat la Conferinţa Ministerială a Forumului Salzburg, care are loc la Bucureşti.
Întrebată de jurnalişti când vor fi făcute publice rezultatele acestor verificări, Carmen Dan a spus că "la începutul toamnei" rectorul va putea spune "care e situaţia referitoare la prima etapă a acestor verificări".
"Nu sunt un om pisălog, i-am dat o temă rectorului Academiei (de Poliţie - n.r.), este un om serios şi responsabil şi sunt convinsă că o să informeze când va avea ceva consistent să îmi spună", a precizat ministrul de Interne. AGERPRES/(AS - autor: Daniel Alexandru Florea, editor: Andreea Rotaru, editor online: Anda Badea)
