Noul guvern spaniol, condus de socialistul Pedro Sanchez şi cu cea mai numeroasă componenţă feminină din istoria ţării şi a Uniunii Europene, a depus joi jurământul în faţa regelui Felipe al VI-lea, relatează AFP şi EFE.
Din noul guvern, proeuropean, fac parte, pe lângă premierul Pedro Sanchez (46 de ani), 11 femei, aflate mai ales în posturi cheie (Economie, Finanţe, Industrie, Apărare, Justiţie, Sănătate, Educaţie), şi şase bărbaţi. Membrii guvernului sunt persoane cu experienţă probată, cu o medie de vârstă de 54 de ani.
Guvernul Sanchez a rezultat în urma moţiunii de cenzură depuse de socialişti împotriva executivului conservator al lui Mariano Rajoy (PP) săptămâna trecută şi care a fost votată de majoritatea deputaţilor.
Noul cabinet beneficiază însă de cea mai redusă susţinere în parlament de la restabilirea democraţiei în Spania - mai puţin de un sfert din totalul deputaţilor -, aşa încât rămânerea sa în funcţie până la finalul legislaturii, în 2020, se anunţă dificilă.
În cadrul ceremoniei desfăşurate la Palatul Zarzuela din Madrid, reşedinţa oficială a suveranilor Spaniei, noii miniştrii au jurat, unul după altul, loialitate regelui Felipe al VI-lea şi au promis 'să respecte şi să facă să fie respectată Constituţia', pe care secesioniştii catalani nu o mai recunosc.
Ceremonia a fost lipsită de orice însemn religios, întrerupând astfel tradiţia.
Presa spaniolă a salutat, în ansamblul său, succesul operaţiunii şi 'imaginea bună' - potrivit formulei cotidianului conservator La Razon - pe care o oferă noul guvern. Aceeaşi publicaţie scrie însă că, cu doar 84 de deputaţi socialişti din 350, Pedro Sanchez urmăreşte mai ales să refacă reputaţia partidului său înainte de a convoca alegeri anticipate.
'Preşedintele (Sanchez) marchează un punct', a recunoscut editorialista conservatoare Victoria Prego în El Independiente. 'Este un bun guvern pentru a răspunde nevoilor spaniolilor şi obiectivul său este de a recupera milioanele de voturi pe care Partidul Socialist le-a pierdut' în favoarea noilor formaţiuni Podemos şi Ciudadanos. AGERPRES/(AS - autor: Irina Cristea, editor: Gabriela Ionescu, editor online: Anda Badea)
