Guvernul austriac şi-a anunţat marţi planul de reformare a serviciului de informaţii interne, în urma unei controverse în care ministrul de interne Herbert Kickl a fost acuzat de adversari politici că încearcă să epureze această instituţie, transmite Reuters.
La începutul anului, poliţia austriacă a întreprins percheziţii la Oficiul Federal pentru Protecţia Constituţiei şi Contraterorism (BVT), în cadrul unei anchete asupra a cinci oficiali suspectaţi că au gestionat necorespunzător informaţii sensibile.
Aceasta a determinat unele ţări aliate să se teamă că informaţii transmise Austriei ar fi putut fi compromise.
Presa austriacă şi opoziţia politică au speculat că oficialii investigaţi sunt apropiaţi de Partidul Poporului (OeVP) al cancelarului Sebastian Kurz, formaţiune care conduce de decenii Ministerul de Interne.
Partidul Libertăţii (extremă dreapta) a preluat controlul acestui minister ca parte a acordului de guvernare cu OeVP din decembrie trecut, dar Herbert Kickl a negat acuzaţiile de epurare a instituţiei.
'Astăzi este prima zi a unui nou început pentru apărarea statului şi a constituţiei în Austria', a declarat Kickl marţi, într-o conferinţă de presă, anunţând procesul de reformă care va fi trasat în acest an şi pus în aplicare până la mijlocul lui 2019.
Conferinţa de presă a fost prima apariţie publică a lui Kickl alături de Peter Gridling, şeful BVT, recent repus în funcţie printr-o decizie a unui tribunal administrativ, după ce ministrul îl suspendase pentru că era unul din cei cinci oficiali anchetaţi.
'Ne aflăm acum într-o fază foarte dificilă. Există o mare incertitudine în rândul personalului BVT. Vrem să risipim această incertitudine. Vrem să colaborăm cu personalul pentru a iniţia acest proces', a declarat Gridling, care va conduce acest proces.
Potrivit lui Herbert Kickl, reforma va implica întărirea 'controalelor interne şi a sistemului de securitate internă' şi va ţine cont de ancheta procurorilor. Ministrul nu a făcut însă alte precizări.AGERPRES/(AS - autor: Irina Cristea, editor: Tudor Martalogu, editor online: Anda Badea)
