Rutierul britanic Chris Froome (Sky), cvadruplu câştigător al Turului Franţei, s-a impus pentru prima oară în cariera sa în Turul ciclist al Italiei, duminică, la Roma, după ce anul trecut a ieşit învingător şi în Turul Spaniei.
Froome este primul britanic care câştigă Il Giro în cele 101 de ediţii ale acestei curse, el devansându-i în clasamentul final, pe olandezul Tom Dumoulin, învingătorul de anul trecut, cu 46 secunde, şi pe columbianul Miguel Angel Lopez, cu 4 min 57 sec.
Etapa a 21-a, ultima, care a fost programată în circuit la Roma a fost neutralizată pe ultimii 80 de km ai săi, victoria revenind irlandezului Sam Bennett, la a treia victorie de etapă la aceasta ediţie, în 2 h 50 min 49 pe 115 km, urmat în clasament de italianul Elia Viviani şi de luxemburghezul Jempy Drucker.
Froome, care face obiectul unei proceduri pentru un rezultat ''anormal'' la un control antidopinnd în Turul Spaniei, a participat pentru a treia oară în Il Giro, după opt ani de absenţă.
Dacă nu va fi sancţionat în La Vuelta, britanicul va deveni unul dintre cei trei ciclişti din istoria care a reuşit să câştige toate cele trei mari tururi consecutiv, Le Tour, La Vuelta şi Il Giro, în ordine, după legendarii Eddy Merckx şi Bernard Hinault.
Înaintea lui, şase ciclişti (Anquetil, Gimondi, Merckx, Hinault, Contador, Nibali) au reuşit să îşi treacă în palmares cele trei tururi.
Froome, care are 33 de ani, a câştigat două etape în Turul Italiei, pe vârful Muntelui Zoncolan (etapa a 14-a) şi după o evadare solitară de 80 km pe şoseaua spre Bardonecchia (etapa a 19-a), după care a preluat tricoul roz de la compatriotul său Simon Yates.
În ultima etapă, rutierii au invocat probleme de securitate şi au obţinut neutralizarea timpilor înaintea ultimelor şapte tururi de circuit. AGERPRES (editor: Mihai Ţenea, editor online: Daniela Juncu)
