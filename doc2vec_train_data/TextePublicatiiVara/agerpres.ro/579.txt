România va primi cu 8% mai multe fonduri de la UE prin politica de coeziune în perioada 2021-2027 faţă de actuala perioadă de programare, a declarat prim-ministrul Viorica Dăncilă.
" Ieri (miercuri - n.r.) am primit veşti bune de la Comisia Europeană şi anume faptul că politica de coeziune va avea în perioada 2021-2027 cea mai mare alocare bugetară din istoria Uniunii Europene, vorbim de suma de 374 miliarde de euro, iar România va primi cu 8% mai multe fonduri decât în perioada actuală de programare bugetară ", a declarat Viorica Dăncilă, joi, în deschiderea şedinţei de Guvern.
Premierul a mulţumit, în context, comisarului european pe politică regională Corina Creţu pentru "implicare şi pentru susţinerea României". AGERPRES/ (A - autor: Daniel Florea, editor: Mihai Simionescu, editor online: Ada Vîlceanu)
