Selecţionerul Mexicului, columbianul Juan Carlos Osorio, a recunoscut că era la curent cu planul unor jucători de a chefui sâmbăta trecută, după meciul amical cu Scoţia (1-0), şi a minimalizat incidentul, relatează EFE.
''Am fost mereu la curent cu acea reuniune. Trecuseră 14 zile de cantonament şi acum cu noroc vom mai sta încă 25 sau 30 de zile. Ştiam că este important ca jucătorii să aibă timp şi pentru ei. Erau în timpul lor liber'', a declarat Osorio într-o conferinţă de presă la Copenhaga, unde Mexicul va juca sâmbătă ultimul său amical, cu Danemarca, înainte de plecarea la CM 2018 din Rusia (14 iunie-15 iulie).
O revistă mexicană a dezvăluit, după acel meci, fotografii compromiţătoare ale unor jucători în compania unor femei.
''Cred că înainte de orice, toţi suntem oameni şi avem dreptul de a face ce vrem în timpul nostru liber. Suntem liniştiţi, concentraţi pe Mondial. Nu s-a comis niciun act de indisciplină, nu erau atunci în cantonament'', a declarat Andres Guardado, unul din căpitanii echipei.
Osorio l-a apărat şi pe Hector Herrera, care a abandonat stagiul de pregătire pentru a-şi rezolva o problemă de familie, precizând că ''lucrul cel mai important este să fii uman'', mai ales că jucătorul a ratat un singur antrenament.
Mexicul face parte din Grupa F la Cupa Mondială, alături de campioana mondială Germania, Suedia şi Coreea de Sud. AGERPRES/(autor: Teodor Ciobanu, editor: Mihai Ţenea, editor online: Irina Giurgiu)
