Shwetal Shah, tânără lider din India invitată de Comisia Europeană să participe la programul Tineri Lideri desfăşurat la Bruxelles în cadrul evenimentului Zilele Europene ale Dezvoltării (EDD), susţine implicarea femeilor în tehnologie şi consideră că cele mai mari provocări pentru acestea sunt lipsa modelelor şi atmosfera de izolare şi intimidare în aceste domenii dominate de bărbaţi.
Într-un interviu acordat AGERPRES înaintea acestui forum european care anul acesta va aduce în prim-plan egalitatea de gen şi capacitatea femeilor de a contribui la dezvoltarea durabilă a societăţii, tânăra oferă şi câteva sfaturi pentru fetele care doresc să urmeze o astfel de carieră: să ia legătura, prin intermediul reţelelor de socializare, cu alte persoane din domeniu cărora să le pună întrebări despre traseul profesional, să apeleze la ajutorul părinţilor şi profesorilor sau să studieze lucrări din domeniul ştiinţelor la bibliotecă.
Shwetal Shah este din India, are 26 de ani şi în prezent locuieşte la Londra. A absolvit facultatea de jurnalism a Universităţii din Mumbai, după care şi-a continuat studiile cu un masterat în marketing internaţional la Universitatea din Glasgow, Regatul Unit. Tânara a fost selectată să participe la programul UN Empower Women champion for change, în cadrul căruia a realizat un documentar pe tema inegalităţii de gen în domeniul tehnologiei.
Ea a fondat 'Explore Science', o iniţiativă care încurajează implicarea femeilor în domeniul ştiinţelor, tehnologiei, ingineriei şi matematicii şi care i-a adus premiul O2 Think Big Best STEM. În prezent, lucrează pentru o companie din domeniul edtech şi contribuie la realizarea unui joc video care îi învaţă pe copiii cu vârste între 8 şi 13 ani, în special pe fete, să programeze. Proiectul pilot a fost lansat anul trecut în Siria cu un seminar introductiv în programare destinat fetelor.
În cadrul forumului ce va avea loc la Bruxelles în perioada 5-6 iunie 2018, Shwetal le va împărtăşi participanţilor din experienţa sa în cadrul unei sesiuni dedicate femeilor care lucrează în domeniul digital şi care va reuni profesionişti din industrie, decidenţi politici şi reprezentanţi ai unor importante organizaţii internaţionale, potrivit site-ului evenimentului.
''Venind dintr-o ţară patriarhală aşa cum este India, unde mai este mult de lucru pentru a crea o societate echitabilă pentru cei care trăiesc sub pragul sărăciei, pentru tineri şi pentru femei, şi trăind în ultimii cinci ani într-o ţară ca Marea Britanie, cred că mai sunt necesare încă multe reforme pentru a da femeilor încrederea de care au nevoie, pentru a fi la egalitate cu bărbaţii'', a estimat Shwetal în interviul acordat AGERPRES. ''Unul dintre motivele pentru care m-am mutat în altă ţară a fost acela de a avea acces la resurse pentru a construi o şcoală în India, care va fi realizată până la sfârşitul anului, oferind acces la educaţie gratuită copiilor din ciclul primar din vestul Indiei'', povesteşte tânăra de 26 de ani despre planurile sale.
Shwetal speră ca, în urma participării la ediţia de anul acesta a EDD, să poată contribui la schimbarea politicilor, să colaboreze cu alte organizaţii care abordează probleme similare şi să întâlnească potenţiali parteneri cu care să lucreze după eveniment. ''Din punctul meu de vedere, un impact semnificativ înseamnă să oferi oportunităţi educaţionale de calitate generaţiilor viitoare şi, pe lângă crearea unei lumi mai bune pentru copiii noştri, la fel de important este să ne învăţăm copiii să fie mai buni pentru lumea în care trăiesc'', a declarat Shwetal.
Pentru a contribui la crearea unei societăţi în care egalitatea de gen să devină o realitate, Shwetal crede că este nevoie de mai mulţi profesori care să predea ştiinţe în special în comunităţile rurale, mai multe personalităţi feminine în manualele şcolare, mai mult dialog între personalităţi ştiinţifice şi elevi, mai multe jucării ştiinţifice puse la dispoziţia copiilor.
Referindu-se la rolul tinerilor în realizarea Obiectivelor de Dezvoltare Durabilă, adoptate de comunitatea internaţională în 2015, Shwetal crede că gama variată de activităţi în care se implică tinerii, cum ar fi proiecte intergeneraţionale, care desfiinţează barierele de vârstă, proiecte artistice, care ajută oamenii să îşi facă prieteni noi din medii diferite, sunt ''instrumente esenţiale pentru construirea unor comunităţi şi unor individualităţi care au forţa necesară pentru a lupta contra crizei cu care se confruntă lumea astăzi şi pentru a tinde către realizarea Obiectivelor de Dezvoltare Durabilă''.
În zilele de 5 şi 6 iunie, la Bruxelles, Shwetal Shah se va alătura celorlalţi 15 tineri din lumea întreagă, cu vârste cuprinse între 21 şi 26 de ani, care participă la programul Tineri Lideri şi care vor avea şansa de a-şi comunica experienţa şefilor de state şi de guvern precum şi comunităţii interesate de domeniul politicilor de dezvoltare. Tinerii lideri de anul acesta sunt din Suedia, India, Uganda, Nigeria, Ghana, Afganistan, El Salvador, Nigeria, Malawi, Republica Congo, Kenya, Brazilia, Sudan, Bangladesh, Siria şi Afganistan. AGERPRES/(AS-autor: Simona Tatu, editor: Mariana Ionescu, editor online: Simona Aruştei)
