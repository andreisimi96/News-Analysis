Trei persoane, între care şi un minor, au decedat la 4 iunie 2018 în urma unui accident care s-a produs, pe DJ 100L în comuna prahoveană Măgurele, maşinile în care se aflau victimele răsturnându-se în urma impactului. Potrivit purtătorului de cuvânt al Inspectoratului pentru Situaţii de Urgenţă Prahova, Raluca Vasiloae, un bărbat şi o femeie de aproximativ 30 de ani şi un băiat de 14 ani au murit după ce autoturismele în care aceştia se aflau au fost implicate într-un accident, maşinile răsturnându-se.
În perioada ianuarie - mai 2018, au avut loc mai multe astfel de evenimente rutiere tragice, soldate cu persoane rănite şi decedate:
28/29 mai 2018 - Cinci persoane au murit, iar un copil de opt ani a fost rănit într-un accident rutier care a avut loc în noaptea de , pe raza comunei timişene Uivar. "În maşina condusă de un bărbat de 45 de ani erau şase persoane, iar într-o curbă, bărbatul a pierdut controlul volanului, ieşind de pe şosea. Patru persoane au murit pe loc, iar a cincea e la spital. Doar copilul a supravieţuit, dar a fost şi el transportat la spital.
19 mai 2018 - O persoană a murit şi două au fost rănite într-un accident rutier produs pe DN7, în localitatea Budeşti din judeţul Vâlcea, unde un autoturism a derapat şi a lovit un stâlp de beton. Tot la această dată patru bărbaţi au fost răniţi într-un accident produs pe autostrada A1, la kilometrul 253, la ieşirea spre Ocna Sibiului, unde un şofer fără permis, în stare de ebrietate, a trecut de pe banda de urgenţă pe banda unu fără să se asigure şi a intrat într-o autoutilitară.
17 mai 2018 - Patru tinere au murit, după ce autoturismul în care se aflau a fost lovit de tren pe o trecere de cale ferată din apropierea oraşului Jibou, potrivit purtătorului de cuvânt al Inspectoratului de Poliţie Judeţean (IPJ) Sălaj, Maria Cristea
15 mai 2018 - Trei bărbaţi au murit, iar o femeie şi un copil de 12 ani au fost răniţi, într-un accident produs în localitatea Redea, din judeţul Olt. Toate cele cinci victime se aflau într-un autoturism, un taximetru, care a lovit un stâlp.
13 mai 2018 - O persoană a murit, iar alte două au ajuns la Spitalul Judeţean de Urgenţă Suceava pentru îngrijiri medicale, în urma unui accident rutier produs pe E85, la Pătrăuţi. Potrivit ISU Suceava, în accident au fost implicate trei autoturisme. Toate victimele se aflau într-un autoturism Dacia Logan. La acceaşi dată cinci persoane au fost implicate într-un accident rutier care a avut loc la ieşirea din Lugoj spre Caransebeş, soldat cu cinci victime, dintre care doi morţi. "Accidentul rutier a avut loc între două autoturisme şi s-a soldat cu cinci victime. Dintr-o maşină, s-au înregistrat trei victime, dintre care doi decedaţi şi un copil de 5 ani, conştient. În celălalt autoturism sunt două victime, din care o persoană încarcerată conştientă şi una s-a autoevacuat, fiind transportată la spital de SMURD", a declarat presei purtătorul de cuvânt al ISU Timiş, Elena Megherea.
6 mai 2018 - Trei tinere, două de 19 ani şi una de 17 ani, au murit într-un accident produs din cauza vitezei, pe DN5 C, la intrarea în comuna teleormăneană Năsturelu.
1 aprilie 2018 - Un accident produs în cartierul Ferneziu din municipiul Baia Mare, în care au fost implicate două autoturisme, s-a soldat cu trei morţi şi patru răniţi.
- O persoană a decedat, iar o alta a fost rănită, fiind transportată la spital, în urma unui accident produs pe DN 1, la kilometrul 294, la Hula Bradului, între un autoturism şi un autocar cu 40 de pasageri. Potrivit reprezentanţilor Inspectoratului pentru Situaţii de Urgenţă (ISU) Sibiu, în urma coliziunii a decedat o femeie aflată pe scaunul din dreapta al autoturismului, al cărui şofer a şi provocat accidentul, şi a fost rănită o alta, pasageră în autocar. Evenimentul a avut loc după ce şoferul autoturismului a pierdut controlul volanului şi a pătruns pe contrasens.
- O maşină în care se aflau trei persoane - o fetiţă de 13 ani şi părinţii ei - a căzut în râul Olt. Accidentul s-a produs pe DN7 (Valea Oltului), la kilometrul 207, în apropierea localităţii Brezoi, pe fondul neadaptării vitezei de deplasare, potrivit reprezentanţilor IPJ Vâlcea. Fata a fost salvată de către un bărbat aflat în zonă, imediat după accident, şi transportată la Spitalul din Râmnicu Vâlcea. Cei doi soţi au fost căutaţi timp de mai multe ore de pompieri şi scafandri de la Inspectoratul pentru Situaţii de Urgenţă (ISU) Vâlcea. Echipele de intervenţie au reuşit să scoată autoturismul din apă în jurul orei 14.00, iar cele două persoane decedate se aflau în interiorul maşinii.
31 martie - Un tânăr de 22 de ani a murit şi alte patru persoane au fost rănite în urma unui accident petrecut pe centura ocolitoare a municipiului Cluj-Napoca.
26 martie - Două persoane au murit şi alte două au fost rănite într-un accident produs pe DN 10, Buzău-Braşov, în localitatea buzoiană Sătuc.Tot la această dată o persoană a murit, iar alte două au fost grav rănite în urma unui accident rutier pe DN 2, la ieşirea din Râmnicu Sărat, în care au fost implicate trei autovehicule. Trei persoane au fost încarcerate, dintre care una a fost declarată ulterior decedată.
24 martie - Unsprezece persoane, dintre care trei minori, au fost rănite într-un accident rutier produs între localităţile Lugojel şi Găvojdia, din judeţul Timiş, în care au fost implicate trei autoturisme.
18 martie - Un tânăr de 22 de ani a murit, iar un altul de 21 de ani a fost transportat la spital în stare gravă, după ce maşina în care se aflau s-a izbit de un cap de pod pe DN 66, în satul Cârbeşti, comuna Drăguţeşti.
16 martie - Două persoane au murit într-un accident produs între staţiile Lacul Sărat şi Brăila, la o trecere la nivel cu calea ferată, după ce un autoturism, al cărui conducător auto nu a respectat semnalele acustice şi luminoase de la trecerea la nivel, a intrat în coliziune cu locomotiva trenului R 7373, care circula pe relaţia Făurei-Galaţi.
15 martie - Două persoane au murit şi două au fost rănite într-un accident rutier produs la ieşirea din localitatea Andrei Şaguna spre Oradea, pe fondul unui carosabil umed.
4 martie - Un bărbat în vârstă de 50 ani a murit într-un accident produs pe DN 17, la ieşirea din municipiul Bistriţa spre comuna Livezile, iar alte cinci persoane au fost rănite. Bărbatul decedat era pasager într-o maşină condusă de o femeie de 63 ani, domiciliată în localitatea bistriţeană Susenii Bârgăului, care, din primele date, a pierdut controlul asupra volanului şi a pătruns pe contrasens, unde a lovit un microbuz în care se aflau doi adulţi şi doi copii.
3 martie 2018 - O tânără de 19 ani din judeţul Galaţi a murit în urma unui accident rutier petrecut pe DJ 253, în afara localităţii Viile, provocat de un şofer în vârstă de 23 ani, care nu a adaptat viteza într-o curbă la stânga, a pierdut controlul volanului, a ajuns pe un pod care nu avea bariere de protecţie şi a căzut de la înălţime.
2 martie 2018 - O persoană a murit, iar alte două au fost încarcerate, în urma unui accident rutier petrecut pe DE 581, în localitatea Târzii, între Crasna şi Huşi. În accident au fost implicate două autovehicule, un microbuz înmatriculat în Republica Moldova şi un autoturism.
1 martie 2018 - Şase persoane, între care doi copii, au fost rănite într-un accident care a avut loc pe DJ 102 B, în comuna prahoveană Drajna, victimele fiind transportate la spital cu diverse traumatisme. Două autoturisme au intrat în coliziune, impactul având loc pe fondul neadaptării vitezei în curbă.AGERPRES/(Documentare - Cerasela Bădiţă, Suzana Cristache Drăgan, editor: Liviu Tatu)
