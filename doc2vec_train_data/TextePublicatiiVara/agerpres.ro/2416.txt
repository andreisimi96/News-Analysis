FC Voluntari a reuşit să se menţină în Liga I de fotbal, după ce a învins-o pe Chindia Târgovişte cu scorul de 3-0, la loviturile de departajare, miercuri, într-un meci în care echipa de ligă secundă era în avantaj, 1-0, atât după cele 90 de minute regulamentare, cât şi la finalul prelungirilor.
FC Voluntari se impusese în partida tur cu 1-0, dar Chindia a reuşit să egaleze situaţia la general la Târgovişte, prin golul marcat de Denis Ciobotariu (67). Cele două echipe au ajuns la loviturile de departajare, unde ilfovenii au marcat de trei ori, prin Florin Cernat, Laurenţiu Marinescu şi Mircea Leasă, în timp ce jucătorii târgovişteni au ratat de trei ori (Mihai Mincă a apărat două şuturi).
În faţa a circa 5.000 de spectatori, FC Voluntari a început mai bine şi a avut o bară în chiar minutul 2 al partidei, prin Daniel Benzar, din lovitură liberă.
Oaspeţii puteau rămâne în zece oameni din min. 35, când fundaşul Răzvan Horj a fost iertat de al doilea cartonaş galben.
Chindia a dominat trei sferturi din meci şi a avut ocazii prin Martac (42), Neguţ (56), reuşind să marcheze în min. 67, prin tânărul Ciobotariu (fiul fostului internaţional Liviu Ciobotariu), cu capul din centrarea lui Cherchez.
Echipa antrenată de Adrian Mutu a fost apatică în cea mai mare parte a timpului, dar şi-a creat o ocazie bună prin Marinescu (47), iar Ionuţ Balaur (2) a ratat şansa golului din poziţie ideală.
FC Voluntari a mai disputat un baraj pentru menţinerea în Liga I, la finalul sezonului 2015-2016, 3-0 şi 0-1 cu UTA.
Chindia a ratat şansa de a reveni pe prima scenă a fotbalului românesc după o pauză de 20 de ani.
Au promovat din liga secundă Dunărea Călăraşi şi FC Hermannstadt, retrogradând Juventus Bucureşti şi ACS Poli Timişoara.
Chindia Târgovişte - FC Voluntari 1-0 (0-0, 1-0), după prelungiri; 0-3 la loviturile de departajare, stadionul "Eugen Popescu" - Târgovişte
A marcat: Denis Ciobotariu (67).
Au executat în ordine loviturile de departajare: Florin Cernat (gol) 0-1, Cristian Cherchez (ratare - apără Mihai Mincă) 0-1, Laurenţiu Marinescu (gol) 0-2, Alin Pencea (ratare - apără Mihai Mincă) 0-2, Alexandru Răuţă (ratare - pe lângă poartă) 0-2, Cristian Neguţ (ratare - bară transversală) 0-2, Mircea Leasă (gol) 0-3.
În tur: 0-1.
Arbitru: Istvan Kovacs (Carei); arbitri asistenţi: Valentin Avram (Bucureşti), Alexandru Cerei (Cluj-Napoca); arbitru de rezervă: Horia Gabriel Mladinovici (Bucureşti)
Observatori: Zoltan Szekely (Baia Mare) - CCA, Felix Grigore (Bucureşti) - FRF
AGERPRES (AS-editor: Mihai Ţenea, editor online: Gabriela Badea)
Sursa foto:  www.voluntarifc.ro
