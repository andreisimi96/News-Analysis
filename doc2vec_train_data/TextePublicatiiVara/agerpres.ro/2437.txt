Parlamentul german a aprobat miercuri propunerea ministerului apărării de a achizţiona drone militare israeliene Heron-TP în valoare de 895 de milioane de euro, informează DPA.
Dronele produse de Israel Aerospace Industries, cu dimensiuni de 14 pe 26 de metri, vor fi folosite pentru supraveghere, dar sunt suficient de mari pentru a transporta rachete.
Ministrul apărării, Ursula von der Leyen, a apreciat după vot că Bundestag-ul (camera inferioară a parlamentului federal al Germaniei) a trimis un semnal important armatei, care se află sub controlul legislativului. Ea a adăugat că dronele Heron-TP au o rezoluţie video mai bună şi o rază de acţiune mai mare decât dronele de supraveghere folosite până acum de Bundeswehr (forţele armate), deci vor proteja mai bine soldaţii. AGERPRES/(AS - editor: Marius Hosu, editor online: Daniela Juncu)
