Istoricul Alina Pavelescu consideră că volumul "Poveştile Peleşului", de Carmen Sylva, lansat vineri de Editura Corint la Bookfest, reprezintă o restituire necesară, o carte pentru copii şi adulţi.
"E o restituire necesară, pentru că Regina Elisabeta (Carmen Sylva) a făcut foarte mult pentru cultura noastră. Nouă ne este mai apropiată şi mai cunoscută Regina Maria, dar Regina Elisabeta la rândul ei a făcut foarte mult pentru cultura românească şi pentru folclorul românesc. Ea a fost cea care a introdus portul costumului naţional în viaţa de curte, ea a promovat artişti români, pe Vasile Alecsandri, pe George Enescu. Deci, cu siguranţă merită descoperită de noi acum", a declarat istoricul pentru AGERPRES.
Aceasta consideră că volumul se potriveşte deopotrivă copiilor şi adulţilor, fiind o îmbinare extrem de interesantă între mitologia germană şi folclorul românesc.
"Nu sunt neapărat basme pentru copii. Copilul citeşte cu un anumit gen de încântare, adultul citeşte cu un alt gen de încântare şi cu un ochi mai avizat. Dar e o carte care se potriveşte la fel de bine pentru copii şi pentru adulţi şi în care o vezi pe Regina Elisabeta aşa cum o ştim: o persoană foarte pasionată, un spirit romantic cu multă imaginaţie (...) în acelaşi timp o persoană care, desigur, e formată în cultura germană, şi aceasta se vede şi în aceste poveşti, pentru că valorifică mitologia germană. Dar care se străduieşte să popularizeze folclorul românesc în Germania şi în vestul Europei şi foloseşte pentru asta folclorul cules pentru ea de Vasile Alecsandri, cel cules de Elena Văcărescu, protejata reginei, de altfel. Este o îmbinare extrem de interesantă între mitologia germană şi folclorul românesc această carte de poveşti a Reginei Elisabeta şi, în acelaşi timp, o evocare foarte emoţionantă a întregului domeniu Peleş", a mai spus Alina Pavelescu.
Silvia Irina Zimmermann, iniţatoare şi coordonatoare a Centrului de Cercetare Carmen Sylva al Arhivei Princiare de Wied, îngrijitoarea volumului, a precizat că actuala ediţie "reuneşte toate textele de poveste ale Reginei Elisabeta - Peleş Castelul, Peleş râul de munte şi meleagurile din jurul castelului".
"Am adăugat în această ediţie şi o poveste autobiografică - 'Robia Peleşului', publicată de regină mult mai târziu decât ediţia Poveştilor Peleşului care a apărut şi în Germania şi în România în jurul anului 1883, când Castelul Peleş a fost inaugurat în toamnă. Este povestea ei, de fapt, povestea reginei fără copii, povestea construcţiei Castelului Peleş, tristeţea reginei că nu are un moştenitor. (...) Însă Peleşul îi arată darurile naturii pe care le-a primit şi anume penelul şi pana, deci harul de a picta şi de a scrie", a spus la lansare Irina Zimmermann.
Ea a mai spus că lucrarea mai are două texte inedite, o poezie dedicată copiilor şi o poveste, traduse din limba germană de Romaniţa Constantinescu, lector de limba română la Universitatea din Heidelberg, cartea fiind ilustrată cu fotografii din din Arhiva Princiară de Wied, cu o prefaţă semnată de principesa Isabelle de Wied.
Aflat la a doua ediţie, volumul "Poveştile Peleşului" de Carmen Sylva, îngrijit de Silvia Irina Zimmermann, recreează lumea eleganţei şi a subtilităţii de la curtea acestui palat din vremea Regelui Carol I şi a Reginei Elisabeta.
Potrivit Corint, cartea-album "este povestea unei lumi care a strălucit prin stil, prin inteligenţă, bun-gust şi subtilitatea conversaţiei din saloane", "istoria unor oameni care au fost binecuvântaţi nu numai cu avere şi ranguri, ci şi cu patriotism, spirit de sacrificiu şi simţul datoriei". Lucrarea reuneşte studii istorice, jurnale, memorii, monografii, evocări, reeditări sau mărturii inedite care ne ajută să recuperăm istoria dramatică şi plină de farmec a vechilor elite româneşti sau de pe alte meleaguri, mai precizează editura. AGERPRES/(A, AS - autor: Daniel Popescu, editor: Mihai Simionescu, editor online: Irina Giurgiu)
