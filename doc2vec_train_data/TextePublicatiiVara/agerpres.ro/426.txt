Ministrul Afacerilor Interne, Carmen Dan, a anunţat că a decis verificarea lucrărilor de doctorat elaborate sub auspiciile Şcolii doctorale a Academiei de Poliţie.
"Am avut zilele trecute o discuţie serioasă cu rectorul Academiei de Poliţie şi, pentru că vorbim de integritate, cred că e important să ştiţi că am luat decizia de a verifica lucrările de doctorat care s-au elaborat sub auspiciile Şcolii doctorale a Academiei de Poliţie. Pentru început, vom evalua în jur de 80 de lucrări de diplomă. Spun pentru început, pentru că ne referim la acele lucrări de diplomă care aparţin unor angajaţi ai ministerului care primesc indemnizaţie pentru doctorat şi mi se pare normal să facem această verificare, tocmai pentru că vorbim despre integritate. Se vor verifica lucrările întocmite în perioada 2007-2011, pentru că, după 2011, ştiţi că s-au făcut verificări cu acel soft anti-plagiat", a afirmat Dan, cu prilejul prezenţei sale la un eveniment ocazionat de aniversarea a 13 ani de la înfiinţarea Direcţiei Generale Anticorupţie.
Ea a spus că îl susţine pe rectorul Academiei de Poliţie în demersul său.
"Am vrut să ştiţi lucrul acesta, pentru că a fost o discuţie şi e important să fim preocupaţi şi de acest aspect, mai ales că, aşa cum vă amintiţi, a fost un rector al Academiei de Poliţie care a anunţat că se va ocupa cu prioritate de această analiză a lucrărilor de doctorat şi iată că nici până acum nu s-a întâmplat lucrul acesta. Mă bucur că actualul rector al Academiei de Poliţie a luat în calcul şi această activitate şi îl susţin în acest demers (...) pentru început sunt identificaţi 80 de angajaţi care au în plată indemnizaţia pentru doctorat, vom continua şi cu celelalte lucrări care sunt înregistrate la Şcoala doctorală a Academiei de Poliţie", a spus Carmen Dan.
Ea a subliniat că nu pleacă de la premisa că acele lucrări sunt plagiate. "Eu consider că este un demers bun, pe care-l putem face tocmai pentru a asigura opinia publică şi pe cei interesaţi că acele lucrări sunt în regulă, dacă sunt, dacă nu, pentru mine ca angajator e de interes să ştiu că plătesc indemnizaţia pentru doctorat unei persoane care chiar şi-a făcut acea lucrare de doctorat (...) eu nu plec de la premisa că acele lucrări sunt plagiate", a adăugat Carmen Dan. AGERPRES/(A - autor: Iulia Carciog, editor: Mihai Simionescu, editor online: Irina Giurgiu)
