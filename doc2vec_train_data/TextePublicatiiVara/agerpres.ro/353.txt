Multipla campioană olimpică la canotaj Elisabeta Lipă a declarat, marţi, în cadrul galei în care Clubul Sportiv Dinamo a sărbătorit 70 de ani de existenţă , că inima sa a bătut şi bate numai pentru gruparea alb-roşie.
"Inima mea bate pentru Dinamo şi va bate toată viaţa. Am avut colegi care au spus că prin venele lor curge sânge alb-roşu, ei bine pot spune că la fel se întâmplă şi la mine. Clubul Dinamo are nevoie de sportivi tineri şi talentaţi care să ne înlocuiască pentru că noi am devenit legende. Sunt ferm convinsă că parcursul sportivilor dinamovişti va fi la fel ca şi până acum. Asta pentru că în clubul Dinamo nu a ajunge oricine şi nu pleacă oricum. Românii merită să trăiască din nou sentimentele trăite atunci când am fost noi pe podium. Aşa că actuala conducere a clubului Dinamo are obligaţia să ducă tradiţia mai departe", a spus Lipă, fostă sportivă şi preşedintă a clubului Dinamo.
Fosta colegă de barcă a Elisabetei Lipă, Georgeta Andrunache, a declarat că îşi doreşte ca sportivii tineri ai clubului Dinamo să îi depăşească performanţele. "Noi suntem Dinamo şi vom rămâne alături cu sufletul de acest club. Cu siguranţă că vom mai avea campioni. Toţi trebuie să avem încredere în generaţia tânără şi sunt convinsă că în cele mai scurt timp alţi sportivi vor ajunge acolo unde am fost şi noi. Le dorim succes şi să depăşească performanţele noastre. Suntem exemple pentru cei tineri şi promitem că le vom fi alături în continuare", a afirmat Andrunache.
Foto: (c) ANGELO BREZOIANU / AGERPRES FOTO
La rândul ei, Viorica Susanu a meţionat că va continua să ajute clubul Dinamo pentru că şi ea a fost sprijinită atunci când era sportivă. "Dinamo este de cel puţin 20 de ani în sufletul nostru. Este a doua casă pentru mine pentru că am început la alt club sportul, însă uşor-uşor m-am repoziţionat. Am găsit o familie şi un sprijin la Dinamo. În acest spirit am încercat şi eu să duc mai departe tradiţia, să rămân în cadrul clubului şi să ajut atât cât pot", a explicat fosta canotoare.
Ivan Patzaichin a declarat că atunci când a venit la clubul Dinamo singurul său gând a fost să devină campion. "Sunt 70 de ani încărcaţi cu performanţe şi asta nu e chiar uşor de realizat. Chiar azi se împlinesc 50 de ani de când am câştigat eu prima medalie olimpică. Pentru mine înseamnă foarte mult pentru că eu am venit la Dinamo am venit cu gândul de a deveni campion", a precizat Ivan Patzaichin, care a câştigat în cariera sa patru titluri olimpice şi nouă mondiale la canoe.
Fostul jucător dinamovist Ionel Dănciulescu a declarat că fotbalul este dator în comparaţie cu celelalte sporturi, dar speră ca rezultatele echipei alb-roşii să fie mai bune în sezonul următor. "Este un club încărcat de istorie, de mii de medalii şi de tradiţie. Cel mai important club din România a ajuns la o frumoasă vârstă de 70 de ani. Sper să ne vedem aici peste ani la fel de bogaţi în tofee. Mă refer aici la celelate sporturi, pentru că noi, cei de la fotbal, suntem datori la capitolul ăsta din păcate. Sperăm să facem ca lucrurile să meargă mai bine în sezonul următor. Avem încredere în ceea ce facem acum, nu e uşor, dar suntem optimişti că putem obţine rezultate mai bune decât în acest sezon, care nu a fost unul reuşit", a menţionat Dănciulescu.
Clubul Sportiv Dinamo a sărbătorit, marţi seara, 70 de ani de la înfiinţare în cadrul unei gale organizate la Opera Naţională Bucureşti la care au participat şi ministrul Aacerilor Interne, Carmen Dan, ministrul Tineretului şi Sportului, Ioana Bran şi preşedintele Comitetului Olimpic şi Sportiv Român, Mihai Covaliu.
Gruparea alb-roşie, al cărei act de infiinţare datează din 14 mai 1948, şi-a premiat în cadrul evenimentului marii campioni care de-a lungul celor 70 de ani de existenţă au adus clubului 128 de medalii olimpice, 1068 la Campionatele Mondiale şi 1354 la Campionatele Europene.
AGERPRES (editor: Marius Ţone, editor online: Adrian Dădârlat)
