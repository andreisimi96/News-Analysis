Comisariatul Judeţean pentru Protecţia Consumatorului Arad a amendat, joi, o langoşerie din Sântana cu 10.000 de lei, pentru neregulile constatate în privinţa depozitării ingredientelor folosite la prepararea produselor, după ce aceasta a fost sancţionată, în urmă cu o zi, şi de DSVSA Arad.
"În urma verificărilor efectuate la langoşeria aparţinând PFA Costea Ramona, nu au fost depistate deficienţe în ceea ce priveşte materia primă folosită la prepararea produsului reclamat, constatându-se că cele 18 kilograme de şuncă şi 8 kilograme de caşcaval sunt însoţite de etichete cu elemente de identificare şi caracterizare şi se încadrează în data durabilităţii minimale şi prezintă însuşiri organoleptice caracteristice produselor în cauză. Extinzându-se însă controlul, operatorul economic a fost sancţionat contravenţional cu amendă în valoare de 10.000 de lei pentru modul necorespunzător de depozitare a materiei prime şi, totodată, a fost oprită definitiv de la utilizare şi scoasă din circuitul consumului, întreaga cantitate de 26 de kilograme de şuncă şi caşcaval", a declarat joi, pentru AGERPRES, Gheorghe Iancu, şeful Comisariatului Judeţean pentru Protecţia Consumatorilor (CJPC) Arad.
Inspectorii DSVSA Arad au aplicat langoşeriei din Sântana, pentru neregulile constatate, o amendă de 4.000 de lei. Totodată, o echipă de control a Direcţiei de Sănătate Publică se află în prezent la Sântana, pentru a face verificări la unitatea în cauză.
Acţiunile de control au demarat după ce marţi, pe o reţea de socializare, a fost postat un videoclip, în care o clientă reclama că, înainte cu o zi, a cumpărat de la unitatea respectivă mai mulţi langoşi, dintre care unul era plin cu viermi.
Urmare postării respective, Direcţia Sanitar- Veterinară şi pentru Siguranţa Alimentelor, Direcţia de Sănătate Publică şi Comisariatul Judeţean pentru Protecţia Consumatorilor Arad s-au autosesizat şi au dispus efectuarea de controale la faţa locului, cei mai operativi fiind inspectorii DSVSA Arad. AGERPRES /(AS,A - autor: Ioan Weisl; editor: Diana Dumitru, editor online: Ada Vîlceanu)
