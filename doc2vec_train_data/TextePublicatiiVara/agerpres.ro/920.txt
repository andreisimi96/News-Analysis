Viceprim-ministrul Ana Birchall a susţinut poziţia României de actor relevant în domeniul securităţii la nivel regional şi global, cu accent pe regiunea extinsă a Mării Negre, în cadrul participării la cea de-a 17-a conferinţă a Dialogului IISS Shangri-La organizată la Singapore.
Potrivit unui comunicat al MAE, participarea înaltului demnitar român la lucrările Dialogului Shangri-La - eveniment desfăşurat în perioada 31 mai - 3 iunie - a reflectat profilul României de actor relevant în spaţiul geopolitic european, membru activ al Uniunii Europene şi NATO, conferind o valoare adăugată certă pregătirii mandatului României de Preşedinte al Consiliului Uniunii Europene, pe care îl va deţine în semestrul I al anului 2019.
"Consolidarea cooperării la nivel regional şi global reprezintă singura cale pentru a transforma zona extinsă a Mării Negre dintr-o regiune a confruntărilor într-o punte între popoare şi culturi. România consideră că formulele de cooperare sectorială între ţările riverane pot contribui la consolidarea încrederii în regiunea extinsă a Mării Negre şi, prin urmare, pledăm pentru o colaborare strânsă între actorii relevanţi din regiune, organizaţiile societăţii civile şi autorităţile publice. Cu siguranţă abordarea constructivă pe termen lung a ţării noastre în regiunea extinsă a Mării Negre va servi ca platformă pentru dezbatere şi cooperare, temă care va fi pe agenda de priorităţi în contextul preluării de către România a preşedinţiei Consiliului UE în primul semestru din 2019", a subliniat viceprim-ministrul român în cadrul dezbaterilor, citată în comunicat.
Totodată, în cadrul conferinţei, Birchall a transmis un mesaj din partea prim-ministrului României, Viorica Dăncilă, în care a subliniat că "România şi Singapore vor avea o importantă oportunitate de a colabora pentru a apropia Europa şi Asia mai mult, atât în timpul Preşedinţiei României a Consiliului UE, cât şi pe durata coordonării de către Singapore a relaţiilor ASEAN - UE pentru perioada 2018-2021".
În marja forumului, viceprim-ministrul român a discutat cu secretarul american al apărării, James Mattis, prilej cu care a reiterat faptul că parteneriatul strategic cu SUA reprezintă pilonul fundamental al politicii noastre externe, mulţumindu-i pentru susţinerea Statelor Unite, în contextul candidaturii României la OCDE.
Birchall a discutat şi cu ministrul japonez al apărării, Itsunori Onodera, căruia i-a transmis aprecierea premierului Dăncilă pentru susţinerea candidaturii României la OCDE, precum şi cu secretarul apărării britanic, Gavin Williamson, evidenţiind buna cooperare în cadrul parteneriatului strategic bilateral.
De asemenea, oficialul român a avut întrevederi cu viceprim-ministrul Statului Qatar, Khalid Al-Attiyah, cu vicepremierul Regatului Cambodgiei, Tea Banh, şi cu viceprim-ministrul Regatului Thailandei, Prawit Wongsuwan.
"Cu prilejul discuţiilor, Ana Birchall a evidenţiat interesul României de a dezvolta cooperarea economică bilaterală şi a adresat mulţumiri pentru susţinerea candidaturii ţării noastre ca membru nepermanent la Consiliul de Securitate ONU, pentru mandatul 2020-2021", se arată în comunicat.
În acelaşi context, Birchall a avut întrevederi bilaterale cu înalţi oficiali ai Republicii Singapore: viceprim-ministrul coordonator pentru securitate naţională, Teo Chee Hean, ministrul afacerilor externe, Vivian Balakrishnan, şi cu David Koh, secretar adjunct şi director în domeniul apărării cibernetice în cadrul ministerului Apărării.
Întrevederile au evidenţiat necesitatea consolidării dialogului politico-diplomatic dintre România şi Singapore, cu accent pe dezvoltarea potenţialului semnificativ de cooperare în sectorul economic şi în domenii precum securitatea cibernetică, cercetare-dezvoltare, educaţie şi IT&C. Totodată, ambele părţi au confirmat interesul pentru cooperare în identificarea unor proiecte comune în contextul preluării de către România a Preşedinţiei Consiliului UE în semestrul I 2019, şi al asumării, de către Republica Singapore, a coordonării relaţiilor UE-ASEAN în perioada 2018-2021.
De asemenea, în prezenţa celor doi viceprim-miniştri, la 31 mai 2018 a avut loc semnarea Acordului interguvernamental privind serviciile aeriene între Guvernul României şi Guvernul Singapore. Din partea română, documentul a fost semnat de secretarul de stat pentru afaceri bilaterale globale în MAE, Monica Gheorghiţă, iar din partea singaporeză de către Secretarul Permanent în Ministerul Transporturilor, Loh Ngai Seng.
Conferinţa Dialogului IISS Shangri-La organizată la Singapore, precizează MAE, a reunit lideri politici din toată lumea, diplomaţi, specialişti pe probleme de securitate şi apărare, precum şi numeroşi reprezentanţi ai unor think-tank-uri internaţionale de renume. AGERPRES/ (AS - autor: Daniel Florea, editor: Mihai Simionescu, editor online: Gabriela Badea)
