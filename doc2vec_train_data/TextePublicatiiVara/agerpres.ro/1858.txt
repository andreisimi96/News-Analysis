Cancelarul german, Angela Merkel, a afirmat vineri că "poziţia comună" a ţărilor europene din G7 (Franţa, Germania, Italia şi Marea Britanie) este de a se opune reintegrării Rusiei în absenţa unui "progres substanţial" în dosarul ucrainean, transmite AFP.
"Suntem de acord pentru a spune că reintegrarea Rusiei în formatul G7 nu este posibilă atât timp cât nu vom vedea progrese substanţiale legate de problema ucraineană. Este poziţia noastră comună", a spus Angela Merkel în paralel cu summitul din Canada.
Noul şef al guvernului populist italian, Giuseppe Conte, declarase pe Twitter cu câteva ore mai devreme că este "de acord" cu preşedintele american Donald Trump, care a cerut G7 să reintegreze Rusia în această structură .AGERPRES/(AS - editor: Alic Mîrza, editor online: Adrian Dădârlat)
