Hidrologii au emis, duminică, două atenţionări Cod galben de inundaţii, valabile până la ora 22:00, pe râurile mici din judeţele Braşov, Sibiu, Argeş, Dâmboviţa, Prahova, Covasna, Buzău, Cluj şi Bihor.
Potrivit Institutului Naţional de Hidrologie şi Gospodărire a Apelor (INHGA), ca urmare a precipitaţiilor înregistrate, a celor prognozate şi propagării, se pot produce scurgeri importante pe versanţi, torenţi, pâraie, viituri rapide pe râurile mici cu posibile efecte de inundaţii locale şi creşteri de debite şi niveluri cu posibile depăşiri ale Cotelor de Atenţie pe râurile mici din bazinele hidrografice: Olt - afluenţii de stânga aferenţi sectorului aval S.H. Podu Olt - amonte S.H. Sebeş (judeţele Braşov şi Sibiu), Argeş - bazin superior, Dâmboviţa - bazin superior (judeţele Argeş şi Dâmboviţa), Ialomiţa - bazin superior, Prahova - bazin superior (judeţele Dâmboviţa şi Prahova), Buzău - bazin superior, judeţele Covasna, Braşov şi Buzău.
Fenomenele hidrologice periculoase se pot produce cu probabilitate mai mare pe unele râuri mici din bazinele hidrografice: Bârsa - bazin superior, Ghimbăşel - bazin superior şi Târlung - bazin superior.
Depăşiri ale Cotelor de Atenţie se pot produce, până la ora 22:00, şi pe râurile mici din bazinele hidrografice: Someşul Mic - bazin superior (judeţele Cluj şi Bihor), Crişul Repede - bazin superior amonte S.H. Vadu Crişului, Crişul Negru - bazin superior, judeţele Cluj şi Bihor.
Hidrologii avertizează că fenomene periculoase se pot produce cu probabilitate mai mare pe unele râuri mici din bazinele hidrografice: Drăgan - bazin superior, Săcuieni - bazin superior şi Calata - bazin superior.
Administraţia Naţională de Meteorologie (ANM) a emis o informare de instabilitate atmosferică accentuată, valabilă din această după-amiază până luni seara, la nivelul întregii ţări.
Potrivit ANM, în intervalul 10 iunie, ora 14:00 - 11 iunie, ora 23:00, vor fi perioade cu instabilitate atmosferică accentuată în vestul, centrul, nordul şi nord-estul teritoriului, precum şi la deal şi la munte. Vor fi averse ce vor avea şi caracter torenţial, descărcări electrice, intensificări de scurtă durată ale vântului care vor lua aspect de vijelie şi căderi de grindină.
În restul teritoriului, astfel de fenomene se vor semnala doar izolat.
Meteorologii avertizează că în intervale scurte de timp sau prin acumulare se vor înregistra cantităţi de apă ce vor depăşi 15 - 20 l/mp şi izolat 30 - 40 l/mp. AGERPRES/(AS - editor: Mariana Nica, editor online: Anda Badea)
