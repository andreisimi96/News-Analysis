Papa Francisc a acceptat luni demisia a trei episcopi chilieni ca urmare a scandalului de abuzuri sexuale cu care se confruntă Biserica Catolică din această ţară, inclusiv pe cea a lui Juan Barros, episcop de Osorno, dioceza unde s-a declanşat scandalul, a informat luni Vaticanul, potrivit Reuters.
Într-o iniţiativă fără precedent, toţi cei 34 de episcopi din Chile şi-au înaintat luna trecută demisiile după ce au luat parte la o şedinţă cu papa Francisc desfăşurată la Vatican pe tema muşamalizării abuzurilor sexuale din Chile.
Nu este încă foarte clar dacă decizia luată luni de Vatican înseamnă că papa nu va mai accepta şi alte demisii, precizează Reuters.
În afară de Barros, papa a acceptat demisiile lui Cristian Caro Cordero, episcop de Puerto Montt, şi Gonzalo Duarte García de Cortazar, episcop de Valparaiso.
La conducerea celor trei dioceze au fost numiţi administratori din rândul bisericii.
Papa Francisc le-a promis enoriaşilor din Chile, speriaţi de problema abuzurile sexuale în rândul clericilor, că Biserica nu îi va mai ignora şi nu va mai muşamaliza astfel de probleme în ţara lor.
Scandalul îl vizează pe părintele Fernando Karadima, care, în cadrul unei investigaţii a Vaticanului din 2011, a fost găsit vinovat de abuzuri comise asupra băieţilor în Santiago, în anii '1970 şi '1980. În vârstă de 87 de ani, preotul se află acum într-un azil din Chile. Acesta şi-a susţinut mereu nevinovăţia.
Victimele l-au acuzat pe episcopul Barros că ar fi fost martor la abuzuri, dar că nu ar fi făcut nimic să le oprească. Barros a negat acuzaţiile.
Cel mai experimentat investigator în materie de abuzuri sexuale al Vaticanului, arhiepiscopul Charles Scicluna, a vizitat Chile la începutul acestui an pentru a ancheta scandalul. Recent, a fost retrimis în Chile pentru a culege mai multe informaţii. AGERPRES/(AS-autor: Simona Tatu, editor: Mariana Ionescu, editor online: Gabriela Badea)
