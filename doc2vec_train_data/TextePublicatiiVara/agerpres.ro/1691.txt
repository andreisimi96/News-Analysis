Cel mai important festival al artelor spectacolului din România şi unul din evenimentele teatrale de marcă din Europa, Festivalul Internaţional de Teatru de la Sibiu (FITS) îşi ridică vineri cortina, pentru ca 3.300 de artişti, din 73 de ţări, să îşi etaleze talentul în 74 de spaţii de joc, în cea de a 25-a ediţie.
Prima zi de festival începe de la ora 9,00 cu lectura singurului "ziar orizontal" din România, unde scrie artistul vizual Dan Perjovschi cele mai îndrăzneţe idei. Pentru al şaselea an, Perjovschi va desena şi va scrie mesaje pe gardul Teatrului Naţional "Radu Stanca", în acest proiect inedit, botezat "Ziarul Orizontal". Ceea ce desenează Perjovschi pe pereţii muzeelor din New York, Belin, Tel Aviv sau Dakar orice trecător poate vedea gratis, la Sibiu.
De la ora 9,00, iubitorii de artă sunt invitaţi la două expoziţii. Prima expoziţie este o premieră europeană, fiind vorba de 30 de lucrări ale lui H.R. Giger, creatorul lui Alien, arătate publicului la Muzeul de Artă Contemporană din cadrul Muzeului Naţional Brukenthal. Cea de a doua expoziţie este una cu icoane realizate de artişti amatori locali, expuse la Universitatea "Lucian Blaga" din Sibiu.
De la ora 10,00 au loc în acelaşi timp şase evenimente culturale: trei expoziţii, două ateliere şi un târg de carte. Pentru prima dată în România, vineri la Sibiu se deschide la Casa Artelor, un proiect de micro-folie. Practic este vorba de o călătorie digitală, virtuală, într-un muzeu care adăposteşte 500 de opere. Foarte aproape de Casa Artelor, în Piaţa Mică se deschide "Strada cu Cărţi", un târg de profil devenit tradiţie la fiecare ediţie a FITS.
Primul eveniment de marcă al FITS va fi dialogul de vineri, de la ora 14,00, dintre George Banu cu preşedintele Academiei Române, Ioan Aurel Pop, care va avea loc la Librăria Habitus din Sibiu.
Primele spectacole din FITS 2018 vor fi din Republica Moldova şi Norvegia. Cel din Republica Moldova - "Apolodor. Călătoria unui Pinguin", este programat de la ora 16,00, la Teatrul "Gong" din Sibiu. Acest spectacol este un musical despre faimosul pinguin tenor de la Circul din Bucureşti. "Din jale se întrupează Electra" se va juca tot de la ora 16,00, dar la Fabrica de Cultură, fiind regizat de Eirik Stubo. "Acest spectacol de teatru genial regizat de Eirik Stubo combină tragedia de familie scrisă de Eugene O'Neill cu piese de jazz interpretate live", se arată în prezentarea spectacolului.
De la ora 17,00 încep spectacolele stradale, care sunt gratuite. Primul spectacol va avea loc pe pietonala Nicolae Bălcescu din centrul istoric, susţinut de trupa italiană "La Montesina" formată din muzicieni, majorete şi instrumente folclorice. De la ora 17,45, tot pe pietonală vor evolua indienii şi britanicii de la "Shree Muktajeevan Swamibapa Pipe Band", cu cimpoaie şi tobe scoţiene.
Dansatorul şi coregraful japonez Ryu Suzuki, câştigătorul premiului FITS din cadrul Yokohama Dance Collection 2017, va prezenta one-man show-ul "Căzând învăţ să zbor", vineri, de la ora 18,00, la Sala Studio.
Una din recomandările FITS din acest an este spectacolul "O sticlă verde", care se va juca vineri, de la ora 18,00, la Teatrul Naţional "Radu Stanca", în premieră europeană.
"Renumitul dramaturg şi actor japonez, director artistic al Tokyo Metropolitan Theatre, Hideki Noda, realizează portretul unei familii deconectate care se îndreaptă spre auto-distrugere în această comedie satirică despre consumerism şi tehnologie în epoca "selfie", cu design sonor şi muzică live influenţate de teatrul tradiţional japonez Noh şi Kabuki. După un succes fulminant în Londra, echipa din spatele spectacolului "The Bee", apreciat la nivel internaţional, va prezenta în premieră europeană această comedie absurdă la Festivalul Internaţional de Teatru de la Sibiu", susţin organizatorii FITS.
Unul din cele mai impresionante spectacole din ediţia din acest an a FITS este "Trei surori", un adevărat maraton teatral care va dura peste patru ore şi va începe la ora 18.00, la Redal Expo. Este un spectacol prezentat în limbajul semnelor, cu trei pauze, cu efecte speciale şi focuri de artificii, prezentat de ruşii de la Novosibirsk State Academic Drama Theatre "Red Torch".
Iubitorii de dans pot să se bucure de la ora 18,15, pe pietonala Nicolae Bălcescu, de un spectacol gratuit adus la Sibiu de trupa "Los Joroperos", care reprezintă renumitul carnaval din Tenerife, Insulele Canare.
Miguel Gigosos Ronda va prezenta de la ora 19,00, în Piaţa Habermann din zona istorică, un spectacol de circ axat pe jonglerii.
"American Dance Show" este o altă recomandare a FITS 2018, fiind vorba de spectacolul de la ora 20,00, din Centrul Cultural "Ion Besoiu". Un spectacol regizat de Peter Sellars, în care se folosesc ca efecte speciale sunete de arme de foc.
De la ora 21,15, pe pietonala Nicolae Bălcescu se va auzi muzica militară a Garnizoanei din Sibiu, iar de la ora 21,30, în Piaţa Mare, sibienii şi turiştii vor putea vedea unul din cele mai ample spectacole stradale, "Pasiunea focului", al companiei franceze Carabosse care a impresionat şi în 2007, anul Capitalei Culturale Europene.
De la ora 22,00, la Colegiul Naţional "O. Goga" publicul va avea ocazia să vadă un spectacol de circ, vizionat de Madonna de două ori, susţin organizatorii FITS, şi anume "Între cer şi pământ". Pe scenă vor evolua acrobaţi, contorsionişti şi o înghiţitoare de săbii.
Focurile de artificii vor încheia prima zi de spectacole ale FITS 2018, în Piaţa Teatrului, aproape de miezul nopţii, de la ora 23,45.
Festivalul Internaţional de Teatru de la Sibiu se va încheia în 17 iunie. AGERPRES / (AS - autor: Isabela Paulescu, editor: Marius Frăţilă, editor online: Anda Badea)
Sursa foto:  sibfest.ro
