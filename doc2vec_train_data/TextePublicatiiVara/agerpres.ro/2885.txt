Românii sunt invitaţi să semneze pentru prima iniţiativă cetăţenească europeană care vrea să modifice regulile pentru refugiaţi - "We are a welcoming Europe", printre schimbările propuse numărându-se şi eliminarea sancţiunilor împotriva celor care oferă ajutor umanitar refugiaţilor.
"Solidaritatea nu este un delict. Cetăţenii europeni îşi reclamă dreptul de a ajuta refugiaţii şi instituţiile naţionale sau europene responsabile de integrare, fără să fie amendaţi sau ameninţaţi cu închisoarea. Prin strângerea unui milion de semnături în cel puţin şapte state membre, cetăţenii pot modifica regulile europene. Românii pot contribui la iniţiativa cetăţenească europeană prin strângerea a cel puţin 24.000 de semnături, printr-un formular sau online pe www.weareawelcomingeurope.ro", informează miercuri Coaliţia pentru Drepturile Migranţilor şi Refugiaţilor, printr-un comunicat transmis AGERPRES.
Strângerea de semnături este lansată pe 20 iunie - Ziua Mondială a Refugiatului. Iniţiativa a fost deja lansată în Belgia, Italia, Franţa, Luxemburg, Finlanda şi Grecia, România fiind a 7-a ţară din UE în care societatea civilă susţine decriminalizarea ajutorului oferit refugiaţilor.
Iniţiativa cetăţenească cere: eliminarea sancţiunilor contra cetăţenilor europeni care oferă ajutor umanitar refugiaţilor; crearea unui cadru financiar care să permită accesarea de fonduri europene prin care pot fi ajutaţi refugiaţii de către cetăţeni europeni sau autorităţi locale; protecţie în faţa abuzurilor şi exploatării pentru migranţi, printr-un mecanism de reclamaţii şi soluţionare a plângerilor.
"În 12 din cele 28 de ţări europene, inclusiv în România, poţi fi amendat, acuzat de trafic de persoane şi rişti să faci închisoare dacă distribui alimente, cumperi un bilet de tren sau oferi cazare unui refugiat care nu a fost încă înregistrat de instituţiile statului. În Franţa, în Danemarca, cetăţenii au fost judecaţi pentru că au salvat din apa îngheţată, au adăpostit refugiaţi sau pentru simplul fapt că le-au oferit o cafea şi un pachet de biscuiţi. La nivelul Uniunii Europene nu există o delimitare clară între ajutor umanitar, trafic de persoane sau facilitarea şederii ilegale, fiecare ţară are reglementări diferite, care de multe ori sancţionează solidaritatea. Definirea clară a acestor termeni permite cetăţenilor europeni sau organizaţiilor să dea o mână de ajutor migranţilor, să le salveze viaţa, atunci când instituţiile statelor membre sunt depăşite de numărul mare al oamenilor nevoiţi să îşi părăsească ţările de origine", se arată în comunicat.
Potrivit aceleiaşi surse, cetăţenii şi autorităţile locale s-ar putea coordona şi ar putea contribui la integrarea refugiaţilor în ţările de destinaţie dacă ar avea acces la finanţare. Suma propusă de iniţiativa cetăţenească europeană este de 10.000 de euro pentru sprijinirea unui migrant şi s-ar transfera sub forma unei sponsorizări la nivel comunitar.
"Pentru ca această soluţie să fie posibilă, Fondul European pentru Migraţie şi Azil, sursa principală de finanţare în UE în domeniul migraţiei, ar trebui să includă o linie nouă de finanţare care să permită sponsorizarea comunitară", precizează Coaliţia pentru Drepturile Migranţilor şi Refugiaţilor.
Conform sursei citate, migranţii care sunt victime ale exploatării în muncă, ale infracţiunilor sau ale oricărui abuz legat de drepturile omului nu depun plângeri către instituţiile abilitate pentru că nu cunosc legile internaţionale sau naţionale, nu beneficiază de asistenţă şi în unele state riscă să fie deportaţi.
"Iniţiativa cetăţenească europeană cere mecanisme eficiente de reclamaţii şi soluţionare a plângerilor depuse de refugiaţi, la nivelul fiecărui stat membru, şi o mai mare transparenţă din partea instituţiilor care înregistrează aceste plângeri: raportarea numărului, a tipurilor de plângeri, a valorii sancţiunilor", reiese din comunicat.
Strângerea semnăturilor se face până la sfârşitul lunii februarie 2019.
Coaliţia pentru Drepturile Migranţilor şi Refugiaţilor, platformă naţională care susţine acest demers european, reuneşte 15 organizaţii neguvernamentale din România, cu activitate în domeniul politicilor publice şi serviciilor sociale pentru migranţi. AGERPRES/(AS - autor: Irinela Vişan, editor: Andreea Rotaru, editor online: Anda Badea)
