Adunarea Generală a Organizaţiei Naţiunilor Unite a condamnat miercuri Israelul pentru folosirea excesivă a forţei împotriva civililor palestinieni, informează Reuters. Adunarea, ale cărei rezoluţii nu sunt obligatorii, i-a cerut secretarului general al ONU, Antonio Guterres, să recomande un mecanism internaţional de protecţie în teritoriile palestiniene ocupate de Israel.
Rezoluţia propusă Adunării de Algeria, Turcia şi Autoritatea Palestiniană a fost adoptată cu 120 de voturi pentru, 8 împotrivă şi 45 de abţineri. În Consiliul de Securitate, Statele Unite au blocat luna aceasta o rezoluţie similară, făcând uz de dreptul de veto în calitate de membru permanent. În Adunarea Generală au votat alături de SUA şi Israel, împotriva rezoluţiei, Australia, Insulele Marshall, Micronezia, Nauru, Insulele Solomon şi Togo.
Forţele israeliene au ucis în Gaza 120 de civili, începând din 30 martie, când palestinienii au declanşat proteste la frontiera cu Israelul. Confruntate cu condamnări pe plan internaţional, autorităţile israeliene au arătat că multe dintre victime erau din rândul militanţilor, iar armata israeliană a respins atacuri asupra frontierei.
Adunarea Generală a condamnat şi lansarea de rachete din Gaza asupra unor zone civile din Israel, fără a menţiona grupul islamist Hamas, care controlează teritoriul palestinian respectiv.
"Avem nevoie de protecţie pentru populaţia noastră civilă", a susţinut în Adunarea Generală reprezentantul palestinian la ONU, Riyad Mansour.
Înaintea votului, ambasadoarea americană la Naţiunile Unite, Nikki Haley, a declarat că "natura rezoluţiei demonstrează clar că politica are rolul determinant" şi că textul este "complet unilateral" deoarece "nu menţionează nici măcar o dată teroriştii Hamas care iniţiază regulat violenţele din Gaza".
Ambasadorul israelian Danny Danon a afirmat în faţa Adunării Generale că "prin sprijinirea acestei rezoluţii sunteţi complicii unei organizaţii teroriste".
Adunarea a respins un amendament propus de SUA, prin care s-ar fi adăugat rezoluţiei un paragraf în care erau condamnate violenţele Hamas.
Secretarul general trebuie să raporteze Adunării, în termen de 60 de zile, propunând "căi şi mijloace pentru asigurarea securităţii, protecţiei şi bunăstării populaţiei civile palestiniene sub ocupaţie israeliană, inclusiv (...) recomandări privind un mecanism internaţional de protecţie". AGERPRES/(AS - editor: Marius Hosu, editor online: Daniela Juncu)
