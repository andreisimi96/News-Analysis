Elevul trebuie să se afle în centrul oricărei politici publice în domeniul educaţiei şi cu precădere elevii care provin din mediile dezavantajate din punct de vedere socio-economic, a declarat, miercuri, vice-prim ministrul Viorel Ştefan, în conferinţa de lansare a Raportului pentru Dezvoltare Globală 2018 întocmit de Banca Mondială.
"Lansarea la Bucureşti a celui mai recent raport al Băncii Mondiale este un gest care trebuie salutat, iar dezbaterea de astăzi trebuie urmărită cu mare atenţie de toată lumea. Dezbaterea nu este una de natură politică sau nu ar trebui nimeni să folosească acest prilej pentru dispute politice. Este una la care au fost invitaţi să participe toţi actorii din domeniul educaţiei. Raportul Băncii Mondiale face o sinteză a principalelor provocări ale procesului de educaţie şi prezintă o serie de recomandări care sunt valabile nu numai pentru statele mai puţin dezvoltate din punct de vedere economic, ci şi pentru cele avansate. Elevul trebuie să fie în centrul oricărei politici publice în domeniul educaţiei şi cu precădere elevii care provin din mediile dezavantajate din punct de vedere socio-economic", a spus Ştefan.
Potrivit oficialului guvernamental, Banca Mondială a fost şi rămâne un partener important al României, cu precădere în domeniile educaţie, sănătate şi protecţia muncii.
"Despre relaţia României cu Banca Mondială şi despre relaţia Băncii Mondiale cu guvernele care au existat în România în decursul istoriei ultimilor 25 de ani, vreau să spun că Banca Mondială a fost şi rămâne un partener important al României, cu precădere în domeniile care au o dimensiune socială pregnantă: educaţie, sănătate, protecţia muncii. De asemenea, în mod particular, banca a fost alături de Guvernul României şi Ministerul Educaţiei încă de la începutul anilor '90, când au fost elaborate primele direcţii strategice pentru sectorul educaţiei. Noile legi şi primele reforme ale programelor şcolare şi universitare au avut în spate şi expertiza specialiştilor Băncii Mondiale. Proiectele Băncii Mondiale din sectorul educaţiei au acoperit atât elemente de infrastructură şcolară, universitară, dar şi cele de conţinut, de creştere a calităţii, monitorizarea performanţelor şcolare, de creştere a capacităţii administrative. Este important de menţionat faptul că strategiile Guvernului României pentru perioada 2014-2020 privind învăţământul terţiar se referă la evitarea părăsirii şcolii, învăţarea pe tot parcursul vieţii şi dezvoltarea infrastructurii şcolare, fiind dezvoltate în strânsă colaborare cu specialiştii Băncii Mondiale", a susţinut el.
Viorel Ştefan a punctat faptul că a făcut o evaluare fidelă a colaborării dintre România şi Banca Mondială în cadrul unei campanii electorale din 2004, derulată într-o localitate cu o comunitate de etnie romă consistentă.
"Cea mai fidelă evaluare a colaborării dintre România şi Banca Mondială mi-a fost dat să o întâlnesc acum mulţi ani în urmă, cred că prin 2004. Deci, atunci, într-o campanie electorală într-o localitate cu o comunitate de etnie romă consistentă, noi, în haina noastră de politicieni, promovam candidaţii noştri spunând că vom dezvolta, vom face şi vom drege. Am vorbit şi despre faptul că am reabilitat şcoala din comună, la care un îndrăzneţ lider ad-hoc al comunităţii a ţinut neapărat să ajungă la microfon şi să spună: 'Nu vă mai lăudaţi cu ceea ce a făcut Banca Mondială!'. M-a deranjat puţin, m-a derutat, după care am încercat un sentiment de satisfacţie. Înseamnă că mesajul bunei colaborări cu Banca Mondială a ajuns până la nivel de Românie profundă. De fapt, ne-am atins obiectivul dacă la nivelul comunităţii rome din acea localitate a ajuns acest mesaj. Înseamnă că lucrurile sunt pe direcţia bună", a subliniat reprezentantul Guvernului.
Banca Mondială, în parteneriat cu Şcoala Naţională de Studii Politice şi Administrative (SNSPA), a organizat, la Bucureşti, sub Înaltul Patronaj al preşedintelui României, lansarea raportului "World Development Report 2018: Learning to Realize Education's Promise'.
Conform documentului, aproximativ 83% dintre şcolile din România cu performanţe scăzute se află în mediul rural, în timp ce rata de absolvire a studiilor la nivel terţiar este de puţin peste un sfert (25,6%), cea mai mică din Uniunea Europeană (UE).
Raportul, prezentat de economistul principal al Băncii Mondiale şi co-autor al Raportului Dezvoltării Globale pentru 2018, Halsey Rogers, arată, totodată, că diferenţele dintre ratele de părăsite timpurie a şcolii sunt contrastante între mediul rural (26,6%) şi mediul urban (6,2%).
În acest context, Banca Mondială recomandă României: măsurarea competenţelor, atragerea şi menţinerea celor mai buni în cariera didactică, investiţii mai mari în educaţie şi cu accent pe grupurile vulnerabile, creşterea gradului de responsabilitate pentru rezultatele învăţării şi implicarea angajatorilor şi altor factori interesaţi.
Potrivit sursei citate, procentul elevilor cu performanţe ridicate din România - cei care sunt capabili să rezolve probleme complexe - este de cel mai scăzut din UE, respectiv: 2% la citire, 3,3% la matematică şi 0,7% la ştiinţe.
În acelaşi timp, nivelurile de finanţare ale educaţiei în România sunt printre cele mai scăzute din Europa, de 3,1% din PIB în 2017, în timp ce recomandarea UNESCO este cuprinsă între 4% şi 6% din PIB pentru a realiza sisteme de educaţie mai performante.
În prezent, Banca Mondială finanţează un proiect dedicat învăţământului secundar în România (ROSE), în care liceele şi universităţile au început să implementeze proiecte pentru a îmbunătăţi tranziţia elevilor în învăţământul terţiar şi menţinerea studenţilor în primul an universitar. Proiectul, în valoare de 200 de milioane de euro, se implementează în 263 de licee, iar la ora actuală 521 de licee aşteaptă să semneze astfel de granturi. AGERPRES/(A - autor: Daniel Badea, editor: Oana Tilică, editor online: Ada Vîlceanu)
