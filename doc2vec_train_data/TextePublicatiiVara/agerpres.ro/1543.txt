Înotătorul italian Filippo Magnini, fost dublu campion mondial la 100 m liber şi care s-a retras din activitate, a denunţat ca o nedreptate flagrantă suspendarea de 8 ani solicitată Agenţia italiană antidoping (NADO), relatează AFP.
''După opt luni de tăcere, azi am răbufnit pentru că această anchetă este o ruşine şi concluzia trasă de instanţele antidoping, asupra faptelor pe care le-am dezminţit mereu şi mereu într-o manieră detaliată, este o nedreptate evidentă'', a declarat Magnini, 36 ani, campion mondial în 2005 şi 2007 la 100 m liber.
Gazzetta dello Sport a anunţat joi că NADO a solicitat o suspendare pe 8 ani pentru Magnini şi de 4 ani pentru un alt înotător, Michele Santucci, pentru utilizarea de substanţe interzise.
Retras în octombrie 2017, Magnini a intrat în vizorul NADO în octombrie, din cauza colaborării sale cu nutriţionistul Guido Porcellini, acuzat de trafic de produse dopante şi de medicamente contrafăcute. Fostul campion mondial a fost citat în acest caz, dar acesta a fost apoi clasat din lipsă de probe. Anumite produse erau destinate lui Magnini, conform anchetatorilor, dar acesta nu le-a utilizat şi chiar nu a intrat în posesia lor. Cazul va fi analizat de instanţa disciplinară a NADO în luna septembrie, conform sursei citate.
Magnini, medaliat cu bronz la JO 2004, cu ştafeta Italiei de 4x200 m, a fost timp de mai mulţi ani partenerul campioanei olimpice Federica Pellegrini (JO 2008), o mare vedetă în Peninsulă. AGERPRES/(autor: Teodor Ciobanu, editor: Mihai Ţenea, editor online: Anda Badea)
