Delegaţia României a cucerit 7 medalii, una de aur, 5 de argint şi una de bronz, la ediţia 2018 a Campionatelor Europene de canotaj pentru juniori, care s-au încheiat duminică la Gravelines, în Franţa.
Echipajul feminin de patru rame fără cârmaci al României (Cristina Drugă, Laura Pal, Alexandra Ungureanu, Geanina-Dumitriţa Giuncănariu) a cucerit singura medalia de aur în finală, cu timpul de 7min23sec99/100, devansând Italia (7min25ses54/100) şi Danemarca (7min29sec49/100)
Echipajul feminin de 8+1 al României a câştigat medalia de argint, în componenţă cu Amalia Bucu, Cristina Răileanu, Lorena Constantin, Georgiana Moroşanu, Elena-Cătălina Onciu, Teodora Măndrilă, Alice-Elena Turcanu, Iuliana Timoc, Victoria-Ştefania Petreanu, echipaj care s-a clasat pe locul 2 cu 6min56sec49/100, fiind devansat de Cehia - 6min54sec38/100.
În proba masculină de 4 rame fără cârmaci, echipajul Gheorghe Morar/Denis Nichitean/Andrei Lungu/Alexandru-Laurenţiu Danciu a obţinut argintul în finală cu timpul de 6min42sec16/100, fiind devansat de Italia - 6min38sec26/100.
În proba de 4 vâsle băieţi, echipajul Sebastian-Constantin Cîrstea/Cosmin Carpea/Dumitru-Valentin Bucur/ Dorin Simion a intrat în posesiat medaliei de argint după ce s-a clasat pe locul 2 în finală cu timpul de 6min33sec25/100. Primul loc ac revenit Cehiei (6min31sec50/100).
Tot argint a cucerit barca de dublu rame fără cârmaci la masaculin, cu Florin Arteni-Fîntînariu şi Iulian Nestian, cu timpul de 7min11sec55/100, fiind întrecută în finală de Croaţia - 7min10sec04/100.
La dublu rame fără cârmaci, în proba feminină, Tabita Maftei şi Alina-Maria Baleţchi s-au clasat pe locul 2 cu 7min57sec98/100, devansate doar de Grecia - 7min54sec08/100.
La proba feminină de 4 vâsle, echipajul Georgiana-Simona Tătaru/ Adriana Surupăceanu/ Gabriela Paraschiv/Nicoleta Mustea s-a clasat pe locul III cu timpul de 7min23sec34/100, în urma Cehiei (7min09sec99/100) şi Elveţiei (7min13sec40/100).
În total, 469 de sportivi reprezentând 34 de naţiuni (record de participare, după 33 de ţări anul trecut) au luptat pentru medaliile puse în joc la Europenele de juniori, cei mai mulţi participanţi fiind din Italia (49), România (42), Cehia (37), Franţa şi Rusia (câte 33).
AGERPRES/(editor Teodor Ciobanu, editor online: Simona Aruştei)
Sursa foto:  Federatia Romana De Canotaj / Facebook
