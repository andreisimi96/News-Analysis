Prima ediţie a târgului de carte 'Open Book', organizat de Centrul de Cultură al Municipiului (CCM) Arad, s-a deschis miercuri într-un pavilion instalat în Piaţa Avram Iancu din oraş.
Timp de cinci zile, până duminică, la târgul de carte participă 22 de edituri, dar şi câteva librării arădene.
La deschiderea 'Open Book', participanţilor le-au fost adresate cuvinte de salut de către primarul municipiului Arad, Gheorghe Falcă, şi directorul executiv al Centrului Municipal de Cultură Arad, Daniela Pădurean-Andreica.
La finalul festivităţii inaugurale, primarul Gheorghe Falcă a declarat pentru AGERPRES că "pentru oraş este foarte important ca, în acelaşi timp cu un festival internaţional de literatură devenit tradiţional, să se organizeze un târg de carte, aflat la debut".
'După cel mai important târg de carte din România, Bookfest 2018, desfăşurat recent în Bucureşti, iată că Aradul organizează un târg de profil care să îşi găsească locul în peisajul cultural arădean. Aşa după cum s-a putut vedea, am fost onoraţi cu prezenţa de un număr mare de edituri şi aşteptăm ca târgul să aibă în zilele următoare un număr cât mai mare de vizitatori, care să cumpere un număr cât mai mare de cărţi. Doresc să menţionez - lucru foarte important pentru cultura arădeană - faptul că în curând urmează să se facă recepţionarea lucrărilor de reabilitare a Palatului Cultural din municipiu, care să înceapă să găzduiască din nou concerte simfonice, spre bucuria melomanilor şi, tot în acest an, urmează să începem lucrările de reabilitare a clădirii Teatrului Clasic 'Ioan Slavici' din Arad', a mai spus Gheorghe Falcă.
La rândul său, Daniela Andreica-Pădurean a spus că, prin organizarea acestui târg, CCM Arad a încercat să mute puţin greutatea pe o altă direcţie din sfera culturală, de data aceasta mizând pe carte.
'Este o ediţie şoc, dacă pot spune aşa, aflată la debutul său în Arad, care se desfăşoară în acelaşi timp cu tradiţionalul Festival Internaţional de Literatură 'Discuţia secretă', aflat la cea de a cincea ediţie a sa. Am constatat că în Arad există foarte mulţi consumatori de cultură de bună calitate, foarte mulţi cititori de carte. Cu cartea, cel puţin, ne adresăm tuturor palierelor de vârstă, motiv pentru care ne aşteptăm ca evenimentul să atragă un număr foarte mare de arădeni', a declarat pentru AGERPRES Daniela Pădurean-Andreica.
Pe parcursul târgului va avea loc lansarea mai multor volume de carte, fie la standurile editurilor participante, fie în zona de evenimente din incinta pavilionului ce găzduieşte târgul. AGERPRES /(AS, A - autor: Ioan Weisl; editor: Antonia Niţă, editor online: Ada Vîlceanu)
