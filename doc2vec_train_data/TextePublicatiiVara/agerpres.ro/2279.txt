Mii de fani au fredonat, marţi noaptea, la Romexpo, hiturile Scorpions - "Wind of Change" sau "Rock You Like a Hurricane" - în timpul unui concert ce i-a readus pe rockeri în Capitală în faţa unui public care a demonstrat că nu şi-a pierdut ataşamentul faţă de artişti.
Admiratori de toate vârstele s-au adunat în apropierea scenei uriaşe ridicate în Nordul Bucureştiului pentru ca, la ora 21 fix, muzicienii să apară pe scenă, pentru a prezenta publicului român un show din cel mai nou turneu al lor - "Crazy World". Într-o mare de lumini şi proiecţii pe plasmele laterale ale scenei, ei au început cu piesa "Going Out with a Bang".
Înainte de "Is There Anybody There?", solistul Klaus Meine a salutat publicul în română - "Bună seara, Bucureşti! Ce faci?".
Concertul celor de la Scorpions a fost, într-o măsură, şi o reverenţă faţă de tumultul prin care a trecut cariera rockerilor, iar solistul a evocat, pe scurt, ce a însemnat etapa anilor '70 pentru ei, înaintea unui colaj de piese - "Top of the Bill / Steamrock Fever / Speedy's Coming / Catch Your Train".
După incursiunea în ceea ce au construit muzicienii în urmă cu 40 de ani, Meine a introdus piesa "We Built this House". "De asta suntem încă aici", a punctat Meine, referitor la mesajul cântecului.
Show-ul a avut o puternică amprentă legată de parcursul Scorpions de-a lungul timpului, pentru a demonstra ce înseamnă, cu adevărat, un hit. Spre finalul unui nou colaj muzical acustic - "Follow Your Heart / Eye of the Storm / Send Me an Angel", mulţimea a fredonat refrenul ultimului cântec, legănând telefoanele aprinse. "Bucureşti, România, vă iubim!", a strigat solistul Scorpions. După "Send Me an Angel" a urmat "Wind of Change", descris de Meine ca fiind un "cântec al speranţei" de-a lungul generaţiilor.
Show-ul a cuprins demonstraţii de virtuozitate din partea veteranilor Klaus Meine şi Rudolf Schenker, dar l-a adus în lumina reflectoarelor şi pe bateristul Mikkey Dee. După "Overkill", un cover al fostei sale trupe, Mötörhead, Dee s-a lansat într-un solo şi, spre final, a întrebat prin gesturi publicul dacă prestaţia sa a fost în regulă - îndreptând degetul mare în jos şi în sus şi aşteptând reacţia fanilor.
Ultimele piese din timpul "regulamentar" de concert al celor de la Scorpions au fost "Blackout" şi "Big City Nights" iar la "bis", rockerii s-au întors cu clasicele "Still Loving You" şi "Rock You Like a Hurricane".
În deschiderea show-ului de marţi au cântat Compact B cu invitat Leo Iorga şi Salamandra.
Rockerii germani au obişnuit, în ultimii 25 de ani, publicul român cu show-urile lor.
Primul concert Scorpions în România a avut loc în septembrie 1993 pe stadionul Dinamo din Bucureşti. Au urmat concerte din nou la Bucureşti: Sala Polivalentă - 2004, iar în 2013 şi 2016, la Romexpo, la care se adaugă: Sibiu - 2007, Craiova - 2008, Cluj-Napoca - 2011.
Scorpions este una dintre cele mai renumite şi consacrate trupe rock din Germania. De-a lungul carierei, de peste 50 de ani, trupa a vândut peste 100 de milioane de albume.
Componenţa actuală Scorpions este Rudolf Schenker (chitară, vocal), Klaus Meine (lead vocal, chitară), Matthias Jabs (chitară, vocal), Pawel Maciwoda (bass, vocal), Mikkey Dee (tobe). AGERPRES/(AS - autor: Oana Ghiţă, editor: Florin Marin, editor online: Ada Vîlceanu)
