Noul ministru spaniol al Sporturilor, Maxim Huerta, a dat asigurări joi, cu ocazia preluării mandatului, că nicidecum nu detestă acest domeniu de activitate, scrie AFP.
Declaraţia sa a venit în contextul în care mass-media din Spania au publicat un tweet mai vechi al acestuia în care spunea că ''urăşte sportul''.
"Eu nu sunt un sportiv, eu spun că nu îmi place să practic sportul, dar iubesc sportul. Voi sprijini acest domeniu, iubesc sportivii şi îi voi susţine pentru că ei sunt nişte eroi", a precizat Huerta.
Jurnalist şi scriitor, Huerta, care are portofoliul Culturii şi Sporturilor în guvernul socialist Pedro Sanchez, a afirmat în 2010 într-un tweet că ''detestă sportul'', care ar fi, în opinia sa, un mod de a supraestima fizicul. AGERPRES/(autor: Adrian Drăguţ, editor: Mircea Lazaroniu, editor online: Irina Giurgiu)
