Echipa germană de rugby Heidelberg RK a fost exclusă din Challenge Cup, ediţia 2018-2019, unde se calificase venind din competiţia Continental Shield, pentru a se evita un eventual conflict de interese cu Stade Francais, ambele formaţii având ca finanţator pe omul de afaceri elveţian Hans-Peter Wild.
''Echipa Heidelberg RK este neeligibilă pentru viitorul sezon din Challenge Cup. Având în vedere că Hans-Peter Wild, acţionar majoritar la Stade Francais şi principal finanţator la clubul german, ar putea influenţa evoluţia celor două formaţii în Challenge Cup, EPCR a decis că gruparea germană nu poate evolua în cea de-a doua competiţie europeană intercluburi'', a precizat EPCR, care a menţionat că echipa care va juca în locul germanilor va fi anunţată în perioada următoare.
Având în vedere că Heidelberg RK a trecut în semifinalele Continental Shield, pentru a accede în Challenge Cup, de campioana României, Timişoara Saracens, nu este exclus ca bănăţenii să poată profita de locul rămas acum vacant şi să ajungă în grupele competiţiei.
Trofeul Continental Shield 2018 a revenit formaţiei ruse Enisei STM Krasnoiarsk, care în finală a învins cu 24-20 pe Heidelberg RK. AGERPRES/(autor: Adrian Drăguţ, editor: Mircea Lazaroniu, editor online: Anda Badea)
