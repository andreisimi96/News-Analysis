Rudy Giuliani, avocatul lui Donald Trump, a afirmat că liderul nord-coreean Kim Jong-Un a implorat ' în genunchi' pentru ca un summit cu preşedintele american să aibă loc, a relatat miercuri publicaţia Wall Street Journal, citată de AFP.
'Ei spuneau că ei (nord-coreenii) intenţionau să declanşeze un război nuclear împotriva noastră, că vor lupta împotriva noastră într-un război nuclear', a declarat Rudy Giuliani, într-o conferinţă a investitorilor la Tel Aviv, potrivit cotidianului american.
'Noi (Statele Unite) am spus că nu avem de gând să organizăm un summit în aceste circumstanţe', a afirmat el despre întâlnirea care a fost anulată la sfârşitul lunii mai de către Washington înainte de a fi reprogramată, aşa cum s-a planificat iniţial pentru 12 iunie, în Singapore.
'Ei bine, Kim Jong-Un a revenit în genunchi şi a implorat ca ea să aibă loc, este de altfel exact poziţia în care acesta trebuie pus', a spus Giuliani, apreciind că acum, după reprogramarea summitului, americanii au o poziţie dominantă.
Ministrul de externe din Singapore începe joi o vizită oficială de două zile în Coreea de Nord, în timp ce pregătirile se accelerează în oraşul-stat pentru summitul istoric Trump-Kim, care va avea loc în mai puţin de o săptămână. AGERPRES/(AS - autor: Lilia Traci, editor: Gabriela Ionescu, editor online: Anda Badea)
