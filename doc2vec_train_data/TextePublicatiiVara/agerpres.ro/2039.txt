Uniunea Naţională a Judecătorilor din România (UNJR) şi Asociaţia Magistraţilor din România (AMR) fac un apel "tuturor persoanelor interesate" să conştientizeze că problemele din Justiţie se rezolvă instituţional, prin proceduri legale, nu în stradă.
"După ce de peste 10 ani Justiţia a fost afectată de protocoale şi hotărâri secrete, de campanii electorale focusate pe Justiţie, de 'telejustiţie' şi bilanţuri triumfaliste ale luptei anticorupţie, nu putem sta pasivi văzând că se trece acum la justiţia 'populară', unde problemele Justiţiei se vor rezolvate în stradă, numărând protestatarii pro sau contra unei teme ce priveşte Justiţia", se arată într-un comunicat transmis luni AGERPRES.
Reprezentanţii UNJR şi AMR arată că experienţa din ultimii 10 ani a demonstrat nocivitatea - atât pentru Justiţie, cât şi pentru societate şi clasa politică - a acestui "mod de abordare populist în cazul Justiţiei".
"Este, de asemenea, inacceptabil ca persoane ce ocupă funcţii de conducere la vârful statului român să îşi folosească influenţă pentru a pune presiune asupra judecătorilor chemaţi să soluţioneze cauze în care aceştia sunt judecaţi", menţionează sursa citată.
UNJR şi AMR precizează că Justiţia se confruntă în prezent cu multiple probleme, de la protocoale secrete şi abuzuri, la supraîncărcarea instanţelor şi parchetelor, legislaţie incoerentă, bugete insuficiente şi deficit de personal.
Magistraţii mai spun că este legitim ca societatea şi cetăţenii să fie preocupaţi de aceste probleme, însă fiecare dintre aceste aspecte trebuie evaluate obiectiv, văzând ce a funcţionat bine şi corectând ce nu a mers bine, însă o asemenea evaluare nu se poate face decât discutând raţional, profesionist şi instituţional.
"Am fost primii noi, asociaţiile de magistraţi, care am expus public aceste probleme şi am făcut nenumărate demersuri pentru soluţionarea lor. În acelaşi timp, însă, este de datoria noastră să atragem atenţia că nu politizarea disfuncţionalităţilor din Justiţie va conduce la soluţionarea lor. După ce ani de zile Justiţia a fost folosită ca armă în bătălia politică, trebuie să se revină la normalitatea democratică unde Justiţia nici să nu fie atrasă şi nici folosită în bătăliile politice", mai precizează UNJR şi AMR.
Potrivit acestora, Justiţia este deasupra bătăliilor politice, iar în faţa ei toţi trebuie să fie egali. Pentru acest motiv Justiţia trebuie să fie independentă în raport de toate celelalte puteri şi autorităţi, în special faţă de serviciile de informaţii şi clasa politică, arată sursa citată.
"Facem de aceea un apel tuturor autorităţilor care vor cu adevărat o Justiţie independentă să dialogheze interinstituţional în vederea găsirii celor mai bune soluţii pentru îmbunătăţirea actului de justiţie", menţionează UNJR şi AMR. AGERPRES/(AS - autor: Mihai Stoica, editor: Georgiana Tănăsescu, editor online: Anda Badea)
