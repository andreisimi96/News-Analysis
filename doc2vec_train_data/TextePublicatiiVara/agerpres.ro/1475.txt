Jucătoarea română de tenis Alexandra Cadanţu s-a calificat, miercuri, în optimile de finală ale turneului WTA de la Bol (Croaţia), dotat cu premii totale de 125.000 de dolari, după ce a dispus cu 6-2, 6-0 de belgianca Ysaline Bonaventure.
Cadanţu (28 ani, 191 WTA) a obţinut victoria după o oră şi 12 minute, în faţa unei adversare mai tinere (23 ani) şi mai bine clasate (131 WTA).
Românca şi-a asigurat un cec de 2.325 dolari şi 15 puncte WTA.
Următoarea sa adversară va fi slovena Tamara Zidansek (20 ani, 122 WTA), care a produs o surpriză prin victoria în faţa australiencei Ajla Tomljanovic, a treia favorită, cu 6-3, 6-1. Zidansek a câştigat singurul duel cu Cadanţu, în 2016, la Gyor, în optimi, cu 2-6, 7-6 (6), 6-3.
În alt meci din primul tur, Elena Gabriela Ruse a fost întrecută de Michaela Honcova (Slovacia) cu 4-6, 6-4, 6-3. La dublu, Ruse şi Prarthana Thombare (India) au fost învinse de perechea Xenia Knoll (Elveţia)/Renata Voracova (Cehia) cu 6-2, 6-2. AGERPRES (editor: Mihai Ţenea, editor online: Daniela Juncu)
