Casa de producţie Sony pregăteşte un spinoff la celebra serie "Men in Black", cu o distribuţie stelară din care nu vor lipsi Liam Neeson, Chris Hemsworth, Tessa Thompson, Kumail Nanjiani şi Rafe Spall, conform unei informaţii publicată la sfârşitul săptămânii trecute de site-ul The Wrap.
Kumail Nanjiani a fost nominalizat anul trecut, alături de soţia sa, Emily Gordon, la premiul Oscar pentru scenariul producţiei "The Big Sick", în care a interpretat şi rolul principal.
Noul film din universul bine condimentat cu extratereştri al seriei "Men in Black" va fi regizat de F. Gary Gray ("Fate of the Furious"), după un scenariu de Art Marcum şi Matt Holloway, scenariştii care s-au remarcat prin producţia "Iron Man" din 2008. Deocamdată nu a fost anunţat titlul noii producţii.
Filmul, care va fi lansat în iunie 2019, va fi produs de Walter F. Parkes şi Laurie MacDonald, iar Steven Spielberg va fi producător executiv.AGERPRES/(AS - editor: Codruţ Bălu, editor online: Anda Badea)
