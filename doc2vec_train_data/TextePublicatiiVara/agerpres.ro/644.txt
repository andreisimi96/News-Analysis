Două tramvaie au fost implicate, la 31 mai 2018, într-un accident de circulaţie pe şoseaua Viilor din Capitală, în staţia Ştefan Hepiteş, pe sensul spre CFR Progresul, accident în urma căruia au rezultat patru persoane rănite, una dintre acestea fiind chiar conducătorul vehiculului din spate, informează Regia Autonomă de Transport Bucureşti (RATB).
"Timp de 20 de minute (14:25-14:45) au fost blocate liniile 7, 10, 11 şi 25, pe unul dintre sensuri. Persoanele rănite au fost preluate de ambulanţe şi duse la spital pentru investigaţii. După 65 de minute s-a reluat circulaţia tramvaielor pe ambele sensuri", precizează sursa citată.
Directorul general al RATB a dispus măsuri pentru cercetarea eventualelor cauze tehnice ale accidentului.
Cele mai grave accidente în care au fost implicate tramvaie au avut loc la:
20 ianuarie 2008 - trei persoane au murit, în urma coliziunii dintre maşina în care se aflau şi un tramvai care se retrăgea la depou, pe şoseaua Colentina, din sectorul 2 al Capitalei. 
26 mai 2010 - două tramvaie cu călători s-au ciocnit în Piaţa Maria din Timişoara, în urma accidentului 14 dintre călători având nevoie de îngrijiri medicale.
21 martie 2011 - o persoană a murit şi şapte au fost rănite, în apropierea Universităţii "Ioan Cuza" din Iaşi, după ce un tramvai a deraiat din cauza vatmanului Cristian Diaconu. Acesta a fost condamnat de magistraţii Judecătoriei Iaşi, la trei ani de închisoare cu suspendare. 
10 mai 2012 - trei tramvaie ale liniei 41 din Bucureşti au fost implicate într-un accident în Pasajul Lujerului din Bucureşti, produs pe sensul spre Piaţa Presei Libere. Primul tramvai implicat în accident a rămas defect pe linie, cel de-al doilea a oprit, însă cel de-al treilea nu a mai reuşit să oprească la timp şi a lovit cele două tramvaie din faţă, oprite pe linie. În urma impactului, două dintre tramvaie au deraiat, respectiv cel de-al doilea şi al treilea, aproximativ 50 de persoane necesitând îngrijiri medicale. 
18 iulie 2012 - două tramvaie s-au ciocnit în cartierul Rahova din Bucureşti, zona Sebastian, 18 persoane fiind rănite, printre care şi un copil, care a suferit contuzie cervicală. 
12 noiembrie 2015 - un grav accident de tramvai s-a produs la Timişoara, 15 persoane fiind rănite, după ce un tramvai s-a ciocnit cu o betonieră. Accidentul s-a produs în faţa spitalului de copii. 
19 ianuarie 2016 - un bărbat a murit şi o femeie a fost rănită, după ce un tramvai i-a lovit pe bd. 1 Decembrie, în zona Piaţa Trapezului din Capitală. Bărbatul, în vârstă de 65 de ani, a fost prins sub tramvai şi a decedat. Femeia, în vârstă de 42 de ani, a suferit leziuni la cap şi la membrele inferioare.
* * *
O serie de astfel de accidente s-au mai produs în ultimii doi ani:
12 mai 2018 - Un accident de circulaţie s-a produs în zona bulevardului Constantin Brâncoveanu, un pieton, o femeie în vârstă de 37 de ani, având picioarele secţionate de tramvai, potrivit ISU Bucureşti-Ilfov. Accidentul a avut loc în zona gurii de metrou de pe bulevardul Brâncoveanu.
2 februarie 2018 - o femeie de 80 ani a murit după ce a fost lovită de un tramvai pe şoseaua Pantelimon din Capitală. Femeia a fost prinsă sub tramvai. Detaşamentul Special de Salvatori a reuşit s-o scoată, însă a fost constatat decesul acesteia. Din primele verificări, a reieşit că femeia a traversat neregulamentar, pe culoarea roşie a semaforului.
24 ianuarie 2018 - un bărbat de 60 de ani a fost prins sub tramvaiul 21, la Pasajul Obor din Bucureşti. S-a procedat la ridicarea acestuia şi s-au efectuat manevre de resuscitare, acesta fiind inconştient
11 ianuarie 2018 - o fată în vârstă de 12 ani a fost călcată de un tramvai, după ce a traversat strada pe culoarea roşie a semaforului, în zona Teatrului ''Ioan Slavici'' din Arad, ea fiind transportată la spital cu fracturi la o mână şi un picior şi traumatisme craniene, dar în stare stabilă.
4 decembrie 2017 - un tânăr a fost transportat în stare gravă la spital, după ce a fost călcat de un tramvai, în timp ce încerca să traverseze neregulamentar strada în zona Podu de Piatră din oraşul Iaşi, circulaţia în zonă fiind întreruptă.
22 octombrie 2017 - un pieton a fost accidentat de un tramvai al liniei 41, iar circulaţia a fost blocată, timp de aproximativ o oră, pe sensul către Piaţa Presei Libere.
23 august 2017 - un tramvai de pe linia 25 a luat foc pe bulevardul Timişoara din Bucureşti, în zona AFI Cotroceni, trei persoane având nevoie de îngrijiri medicale. Dintre cei răniţi, doi au fost transportaţi la Spitalul Universitar şi doi la Spitalul Elias. Incendiul s-a produs la partea de contactori, sub garnitura de tramvai, dar a fost lichidat în scurt timp.
14 aprilie 2017 - O tânără de 26 de ani a fost lovită în plin de un tramvai, în timp ce traversa un bulevard din Timişoara prin loc nepermis, victima fiind transportată la spital cu răni la picioare.
12 aprilie 2017 - Un tramvai plin cu călători a fost lovit în plin de un TIR, în apropiere de Podul Brăiliţa din municipiul Brăila, în urma impactului tramvaiul deraind. AGERPRES (Documentare - Cerasela Bădiţă, Suzana Cristache Drăgan, editor: Mariana Zbora-Ciurel, editor online: Irina Giurgiu)
