Ministrul Afacerilor Interne, Carmen Dan, a avut, vineri, în marja reuniunii ministeriale a Forumului Salzburg, o întrevedere cu directorul Europol, Catherine de Bolle, discuţiile fiind axate pe contribuţia României la funcţionarea acestei agenţii europene.
"Am întâlnit o femeie puternică şi foarte implicată în prevenirea şi combaterea tuturor formelor de criminalitate organizată, cu ramificaţii la nivel european. Mă refer la directorul Europol, Catherine de Bolle, cu care am discutat despre contribuţia României la funcţionarea acestei agenţii europene, dar şi despre aspecte legate de asigurarea Preşedinţiei Consiliului UE, de către ţara noastră, în prima jumătate a anului 2019", a anunţat Carmen Dan într-o postare pe pagina sa de Facebook.
Ministrul a subliniat că România este stat membru cu drepturi depline la Europol începând din anul 2007 şi se situează în primele cinci locuri ca număr de persoane care lucrează în cadrul acestei agenţii europene.
"Profesionalismul ofiţerilor români a fost apreciat şi cu prilejul discuţiilor bilaterale de astăzi. Nu m-a surprins, dar m-a bucurat! Şi mai trebuie să recunosc ceva. Pentru mine, întâlnirea cu doamna Catherine de Bolle a reprezentat un moment deosebit. Am crezut întotdeauna în capacitatea femeilor de a gestiona eficient, inclusiv instituţii de forţă, iar abordarea fermă şi analitică a directorului Europol nu a făcut decât să îmi confirme acest lucru", a afirmat Dan.
Ministrul a precizat că lucrările Forumului Salzburg, eveniment organizat la Palatul Parlamentului, vor continua şi pe parcursul zilei de vineri şi şi-a exprimat convingerea că, la final, vor rezulta "soluţii eficiente în vederea creşterii nivelului de siguranţă al tuturor cetăţenilor europeni". AGERPRES/(AS - autor: Daniel Florea, editor: Florin Marin, editor online: Ada Vîlceanu)
Sursa Foto: (c)  Carmen DAN / Facebook
