Campioana României la rugby, Timişoara Saracens, va putea conta şi pe jucători de la alte echipe din SuperLiga CEC Bank pentru partidele din grupele Challenge Cup, ediţia 2018-2019, cea de-a doua competiţie europeană intercluburi.
În acest sens, Biroul Federal al FRR a aprobat solicitarea reprezentanţilor clubului bănăţean privind dubla legitimare pentru partidele internaţionale.
Potrivit site-ului FRR, oficialii campioanei au menţionat, într-o adresă trimisă Federaţiei, că echipa trece printr-o perioadă dificilă din punct de vedere financiar şi sportiv, în special din perspectiva asigurării unui lot cât mai numeros, considerând oportună dubla legitimare strict pentru confruntările din întrecerea europeană.
Astfel, cu acceptul clubului şi al sportivilor în cauză, jucători de la alte echipe din SuperLiga CEC Bank şi Divizia Naţională de Seniori se vor putea alătura ''sarazinilor'' din Banat în aventura europeană.
Biroul Federal a acceptat cererea privind dubla legitimare pentru participarea în competiţiile europene, doar cu respectarea Regulamentelor Federaţiei Române de Rugby şi a celor internaţionale.
Campioana Timişoara Saracens a fost confirmată oficial luni, de către European Professional Club Rugby, ca participantă la ediţia 2018-2019 a Challenge Cup .
Timişoara Saracens va ocupa locul lăsat liber de clubul Heidelberger RK, germanii fiind nevoiţi să se retragă din cauza regulamentului competiţiei care prevede că două echipe aflate sub acelaşi patronaj nu pot concura în acelaşi turneu. Heidelberger îl are ca finanţator principal pe Hans-Peter Wild, cel care este şi preşedintele clubului parizian Stade Francais, astfel că Timişoara Saracens va participa pentru a doua oară în grupele Challenge Cup, după sezonul 2016-2017.
Bănăţenii, care au evoluat în sezonul 2017-2018 în Continental Shield au ratat calificarea directă în Challenge Cup, după ce au pierdut în finala competiţiei (disputată în dublă manşă), în faţa celor de Heidelberger RG (victorie cu 26-20 acasă şi înfrângere în Germania 27-15).
Echipele confirmate de către EPCR ca participante în sezonul următor al Challenge Cup sunt:
Gallagher Premiership Rugby (campionatul Angliei): Sale Sharks, Northampton Saints, Harlequins, Worcester Warriors, Bristol Bears
Guinness PRO14 (fosta Ligă Celtică): Benetton Rugby, Ospreys, Connacht Rugby, Zebre Rugby Club, Dragons
TOP 14 (Franţa): La Rochelle, Pau, ASM Clermont Auvergne, Bordeaux-Begles, Agen, Stade Francais Paris, Perpignan, Grenoble
Continental Shield: Enisei-STM (Rusia)
Wild-card: Timişoara Saracens
Tragerea la sorţi care va decide componenţa grupelor Challenge Cup 2018-2019 va avea loc miercuri, 20 iunie, ora 16,00, în Elveţia, la Lausanne. AGERPRES/(AS-autor: Adrian Drăguţ, editor: Mircea Lazaroniu, editor online: Gabriela Badea)
