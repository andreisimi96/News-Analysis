Cleveland Cavaliers s-a calificat duminică în finala ligii profesioniste nord-americane de baschet, NBA, eliminând-o pe Boston Celtics după ce s-a impus cu 87-79 pe terenul acesteia în meciul N. 7 al finalei conferinţei de Est.
Cleveland a câştigat finala Conferinţei de Est cu scorul general de 4-3.
Vedeta lui Cleveland, LeBron James, autor a 35 de puncte, 15 recuperări şi 9 pase decisive, va disputa începând de joi a opta sa finală NBA consecutivă, împotriva lui Golden State Warriors sau Houston Rockets, care sunt în acest moment la egalitate, 3-3, în finala conferinţei de Vest.
Graţie acestei victorii, Cleveland a atins a patra sa finală NBA consecutivă, precedentele trei fiind contra lui Golden State.
Cavaliers a câştigat titlul în 2016. James, în vârstă de 33 de ani, a fost de trei ori campion.
AGERPRES (editor: Mircea Lazaroniu, editor online: Ada Vîlceanu)
