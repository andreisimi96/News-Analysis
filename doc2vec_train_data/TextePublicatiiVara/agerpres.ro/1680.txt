Vremea nefavorabilă din ultimele 24 de ore - caracterizată de intensificări ale vântului, ploi abundente şi scurgeri de pe versanţi - a produs efecte în 12 localităţi din 8 judeţe: Argeş, Maramureş, Mureş, Prahova, Satu Mare, Sălaj, Timiş şi Vâlcea, informează IGSU.
''La această oră nu sunt persoane blocate, evacuate sau rănite din cauza manifestării fenomenelor meteorologice periculoase'', precizează IGSU.
De asemenea, în această perioadă au fost emise 65 de atenţionări şi avertizări hidro-meteorologice, care au vizat manifestarea fenomenelor periculoase imediate.
În urma ploilor abundente, pompierii au acţionat pentru evacuarea apei din 7 case, 18 curţi şi 10 subsoluri. De asemenea, în judeţele Mureş, Prahova şi Timiş s-a intervenit cu accesorii grele de descarcerare pentru îndepărtarea a 3 arbori căzuţi pe căile de transport.
O situaţie deosebită s-a înregistrat în localitatea prahoveană Bobolia, unde un bărbat de 65 de ani a fost surprins de o viitură produsă pe pârâul Tisa, însă a fost recuperat imediat de către localnici. Ulterior sosirii la faţa locului a pompierilor militari, bărbatul a fost asistat medical de către un echipaj SMURD şi a fost transportat la spital.
''Având în vedere că prognozele meteorologilor rămân în vigoare pentru perioada următoare, inspectoratele pentru situaţii de urgenţă rămân mobilizate pentru a interveni, în cel mai scurt timp, în zonele unde se pot produce situaţii de urgenţă'', mai spune IGSU. AGERPRES/(AS - autor: Cristina Tatu, editor: Georgiana Tănăsescu, editor online: Gabriela Badea)
Sursa foto: IGSU - Inspectoratul General pentru Situatii de Urgenta, Romania/ Facebook
