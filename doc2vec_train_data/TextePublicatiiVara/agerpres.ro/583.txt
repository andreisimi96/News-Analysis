Pe piaţa românească de jocuri şi jucării oferta devine tot mai variată, producătorii şi comercianţii raportând an de an rezultate financiare în creştere, iar 1 Iunie reprezintă unul dintre cele mai importante vârfuri de vânzări de pe parcursul întregului an, astfel că, în 2018, pe fondul creşterii veniturilor românilor, piaţa ar putea depăşi pragul de un miliard de lei, conform unui studiu remis joi AGERPRES.
În România, oferta de jocuri şi jucării din 2018 este, fără îndoială, cea mai variată de până acum. Există zeci de mii de produse diferenţiate în funcţie de vârsta sau preferinţele copiilor - de la jocuri şi jucării cu eroii din filme la jocuri de logică, perspicacitate etc.
Potrivit comercianţilor, un nou trend care prinde tot mai mult în ţara noastră îl reprezintă jocurile şi jucăriile hand-made, multe dintre acestea fiind vândute sub formă de kit, pe care copiii trebuie să îl asambleze şi decoreze. Sunt produse care încearcă să stimuleze creativitatea şi îndemânarea, dar şi apropierea copiilor de natură, de mediul ambiant. Sunt jocuri şi jucării menite să scoată copiii din faţa calculatorului, să îi ajute să interacţioneze mai mult cu realitatea.
Radiografia pieţei jucăriilor arată o creştere semnificativă a afacerilor producătorilor români. Sunt în general companii mai puţin cunoscute pe piaţa românească, care mizează pe calitatea produselor şi mai puţin pe publicitatea asociată, specifică marilor jucători. Aceşti producători de jucării sunt mai degrabă cunoscuţi pe pieţele din afara ţării, unde preferă să îşi distribuie produsele.
Piaţa jucăriilor aparţine în mare parte produselor licenţiate, cu eroi din filme, din desene animate, care beneficiază de o publicitate agresivă pe toate canalele mass-media. Dovadă că afacerile companiilor care vând produse licenţiate sunt cele mai mari, Jumbo, Noriel, Netzah Game şi Brick Depot sunt, în prezent, cei mai activi jucători dintr-o piaţă a cărei cifră de afaceri ar putea depăşi în acest an un miliard de lei, explică analiştii de la KeysFin.
Potrivit datelor KeysFin, în piaţa românească a producţiei şi comercializării de jocuri şi jucării activează 374 de companii, cu peste 30% mai multe decât în 2012. În intervalul 2012 - 2017, cifra lor de afaceri a crescut de aproximativ 5 ori, de la 190,8 milioane lei în 2012 la 946,5 milioane de lei în 2017.
'Asistăm la un avans semnificativ al acestei pieţe şi estimăm că, până la finalul acestui an, piaţa jucăriilor şi a jocurilor va atinge un miliard de lei, extinderea semnificativă a ofertei, a numărului de magazine şi creşterea puterii de cumpărare a clienţilor fiind principalele argumente', afirmă analiştii KeysFin.
Creşterea pieţei jocurilor şi jucăriilor a venit şi pe fondul investiţiilor companiilor străine, care controlează în prezent 80% din comerţul autohton şi puţin peste 50% din sectorul de producţie. Firmele cu acţionari din Grecia, Luxemburg, Marea Britanie, Cipru, Germania, Ungaria şi Franţa sunt cei mai puternici investitori.
Cele mai multe companii din piaţă activează în Bucureşti, Mureş, Bihor, Covasna, Harghita, Arad şi Braşov. Covasna este liderul topului din perspectiva cifrei de afaceri, cele şase companii din acest judeţ înregistrând o cifră de afaceri cumulată de peste 53 de milioane de lei.
Firmă cu acţionariat grecesc, Jumbo rămâne şi în acest an cel mai important jucător din piaţa jucăriilor, raportând în 2016 o cifră de afaceri de 268,2 milioane de lei. Grecii, care acoperă peste 56% din piaţă, sunt urmaţi în clasamentul comercianţilor de Noriel, cu afaceri de 140,9 milioane de lei, Netzah Game - 15,4 milioane de lei, primul magazin certificat LEGO din România cu 14,3 milioane lei, J&M - 14,2 milioane lei, şi Imaginarium - 9 milioane de lei.
În topul producătorilor de jocuri şi jucării conduce firma Romexa, cu afaceri de 21,8 milioane de lei, urmată de Airquee - 19,5 milioane lei, D-Toys - 18 milioane de lei, Modelleisehnbahn - 17,2 milioane de lei, şi From Product - 14,5 milioane de lei.
Primii 10 jucători din comerţul de profil concentrează 92% din piaţă, iar în sectorul producţiei primele 10 companii reprezintă 67% din cifra de afaceri totală. Astfel, nivelul ridicat de polarizare a pieţei jucăriilor este direct influenţat de nivelul investiţiilor făcute de principalii jucători, explică analiştii de la KeysFin.
La nivel internaţional, potrivit datelor Keysfin, LEGO este principalul actor din piaţa jucăriilor, cu venituri de 4,7 miliarde de euro şi un profit de 1,05 miliarde de euro în 2017. Compania este urmată de Hasbro (producător al mai multor mărci de jucării - Transformers, Frozen, My Little Pony, Monopoly), cu venituri de 4,34 miliarde de euro şi de Mattel, cu 4,06 miliarde de euro. AGERPRES/(AS - autor: Carmen Marinescu, editor: Oana Tilică, editor online: Ada Vîlceanu)
