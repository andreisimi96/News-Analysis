Francezul Zinedine Zidane a anunţat joi, cu prilejul unei conferinţe de presă inopinate, că nu va mai antrena echipa Real Madrid şi în sezonul viitor, la câteva zile după cel de-al treilea succes consecutiv al spaniolilor în Liga Campionilor, relatează ziarul AS.
Însoţit de preşedintele Florentino Perez, Zidane a declarat că a luat decizia ''de a nu continua şi sezonul viitor''.
''Am luat această decizie pentru că îmi place mult acest cub, dar azi cred că este mai bine pentru mine şi pentru toţi o schimbare şi nu voi continua în sezonul viitor. Madrid mi-a dat totul şi voi încerca să fiu alături de club toată viaţa'', a subliniat fostul internaţional francez.
Florentino Perez a fost luat prin surprindere de alegerea lui Zidane: ''Pentru mine este o decizie neaşteptată. Este o zi tristă. L-am iubit ca pe nimeni altul, ca jucător şi ca antrenor. A avut un mare impact asupra mea când am aflat ieri de această decizie. Aş fi vrut să-l conving, dar ştiu cum este. Casa asta este familia lui pentru întotdeauna. Nimeni nu este pregătit pentru o ştire ca asta''. AGERPRES/(autor: Teodor Ciobanu, editor: Mihai Ţenea, editor online: Anda Badea)
