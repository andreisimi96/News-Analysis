Premierul georgian Giorgi Kvirikaşvili a demisionat miercuri în urma unor dezacorduri cu liderul partidului de guvernământ Visul Georgian, influentul miliardar şi fost premier Bidzina Ivanişvili, relatează Reuters şi AFP.
''Am avut unele dezacorduri cu liderul partidului la guvernare'', a spus Giorgi Kvirikaşvili într-o declaraţie televizată.
''Cred a venit momentul ca liderul partidului (de guvernământ, Visul Georgian - n.r.) să aibă posibilitatea de a forma un nou cabinet'', a mai spus el.
Demisia lui Kvirikaşvili survine după demonstraţii de amploare la care au participat mii de persoane împotriva guvernului său, provocate de acuzaţii de trafic de influenţă în cadrul sistemului judiciar.
Giorgi Kvirikaşvili, în vârstă de 50 de ani, este premier al Georgiei din 2015.
Miliardarul Bidzina Ivanişvili, fostul şef al guvernului georgian, şi-a anunţat în luna aprilie revenirea în politică şi preluarea conducerii Partidului Visul Georgian. El demisionase din funcţiile de premier şi lider al partidului în 2013.
Coaliţia Visul Georgian a miliardarului Bidzina Ivanişvili a obţinut majoritatea în parlament la alegerile legislative din octombrie 2012, învingând partidul fostului preşedinte Mihail Saakaşvili, simbol al Revoluţiei Trandafirilor din 2003.
Mai târziu, coaliţia s-a destrămat, însă Visul Georgian a câştigat alegerile parlamentare din 2016, consolidându-şi statutul de partid la guvernare în această fostă republică sovietică cu 3,7 milioane de locuitori. AGERPRES/(AS - autor: Mihaela Moise, editor: Ionuţ Mareş, editor online: Gabriela Badea)
