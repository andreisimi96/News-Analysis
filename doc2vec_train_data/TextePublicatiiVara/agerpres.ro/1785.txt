Omul de afaceri Ion Ţiriac, patronul turneului de tenis de la Madrid, a ameninţat că îl va muta în alt oraş dacă autorităţile spaniole nu vor construi încă un stadion de 10.000 locuri lângă Caja Magica şi să-şi asume creşterile premiilor impuse de ATP, relatează EFE.
Ţiriac, care deţine licenţa turneului madrilen ce a debutat în 2002, a declarat pentru un grup de jurnalişti la Roland Garros că are oferte de a muta turneul în Germania sau Rusia.
Fostul jucător român a stabilit 1 august ca termen limită pentru un răspuns favorabil din partea primăriei din Madrid, cu care are un contract până 2021.
Ofertele de care vorbeşte Ion Ţiriac sunt de la Berlin, Munchen şi o localitate de lângă Dusseldorf, dar şi din Rusia, unde este în contact cu preşedintele Vladimir Putin. Germania nu mai are un turneu Masters 1.000 din 2001, când Hamburg a fost înlocuit în calendar de Madrid.
Indian Wells, Miami şi Madrid sunt singurele turnee care găzduiesc atât meciuri la băieţi (Masters 1.000), cât şi la fete (Premier Mandatory). Ţiriac susţine că pentru a menţine nivelul unui turneu de asemenea anvergură e nevoie de o nouă arenă, pentru că puterea de cumpărarea din Spania este mai mică ca în SUA, iar creşterea numărului de locuri poate aduce venituri mai mari.
Pe de altă parte, ATP a solicitat creşterea premiilor pentru jucători, iar autorităţile spaniole trebuie să-şi asume aceste cheltuieli suplimentare dacă vor să menţină turneul.
Omul de afaceri român a precizat că nu negociază dircet cu primăria madrilenă şi că acest lucru îl face staff-ul însărcinat cu organizarea turneului.
Simona Halep a câştigat turneul de la Madrid în 2016 şi 2017, iar anul acesta s-a oprit în sferturi. AGERPRES/(autor: Teodor Ciobanu, editor: Mihai Ţenea, editor online: Irina Giurgiu)
