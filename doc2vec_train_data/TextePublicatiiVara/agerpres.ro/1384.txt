Paraşutiştii Batalionului 630 'Smaranda Brăescu' din Bacău au câştigat cea de-a 31-a ediţie a exerciţiului cu trupe în teren 'Memorial General-maior Grigore Baştan', desfăşurat la Buzău în perioada 5-6 iunie.
"Merituoşii câştigători sunt reprezentanţii unităţii militare 01983, Batalionul 630 'Smaranda Brăescu' din Bacău, care au reuşit să onoreze numele şi prestigiul celebrei paraşutiste românce", a declarat, cu ocazia festivităţii de premiere, locotenent-colonelul Dragoş Axinia.
La mică distanţă de câştigători s-au clasat reprezentanţii unităţii militare 02000 din Buzău, Brigada de informaţii militare, şi cei ai unităţii militare 01049, Regimentul 317, Cluj-Napoca.
Preşedintele Fundaţiei "Grigore Baştan", Valentina Baştan, a declarat că "această manifestare, aflată la a 31-a ediţie, este un eveniment de suflet al paraşutismului militar românesc care aduce în prim-plan acele calităţi specifice acestei arme pe care tatăl meu le-a propovăduit şi stimulat de-a lungul carierei sale, un exerciţiu permanent de voinţă, un antrenament deosebit, calităţi deosebite".
Exerciţiul cu trupe în teren "Memorial General-maior Grigore Baştan", ediţia 2018, s-a desfăşurat în perioada 5-6 iunie, la Buzău, în organizarea Centrului de instruire pentru ISR, paraşutişti, operaţii speciale şi JTAC, în colaborare cu Fundaţia "General Grigore Baştan", la eveniment participând militari paraşutişti din structurile Ministerului Apărării Naţionale şi ale Jandarmeriei Române.
Potrivit organizatorilor, principalele etape ale exerciţiului au fost inserţia prin paraşutare cu armament şi materiale, aruncarea grenadelor de mână de exerciţiu, deplasarea în teren contaminat, traversarea râului Buzău pe funicular, deplasarea după azimut, acordarea primului ajutor şi executarea unei şedinţe de tragere specifică, toate acestea desfăşurate pe o distanţă cumulată de circa 25 de kilometri. AGERPRES / (A - autor: Dorin Ivan, editor: Irina Poenaru, editor online: Ada Vîlceanu)
