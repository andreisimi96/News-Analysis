Tariful mediu de transport al gazelor naturale practicat de Transgaz va scădea cu 6% în perioada 1 octombrie 2018 - 30 septembrie 2019, potrivit unui ordin al Autorităţii Naţionale de Reglementare în Domeniul Energiei (ANRE), publicat în Monitorul Oficial.
Astfel, tariful mediu este redus de la 6,98 lei/MWh în prezent, la 6,57 lei/MWh.
Totodată, autoritatea de reglementare a decis scăderea cu 7,47% a veniturilor Transgaz din activitatea reglementată, până la 1,128 miliarde de lei.
SNTGN Transgaz SA este operatorul tehnic al Sistemului Naţional de Transport gaze naturale care asigură transportul a peste 90% din gazele naturale consumate în România.
Din anul 2008, Transgaz este listată la Bursa de Valori Bucureşti. Un procent de 58,51% din acţiunile companiei este deţinut de statul român, reprezentat de Guvern prin Secretariatul General al Guvernului, şi 41,49% de alţi acţionari (free-float). AGERPRES/(AS - autor: Florentina Cernat, editor: Oana Tilică, editor online: Irina Giurgiu)
