Cei 50 de copii găzduiţi de Centrul de plasament Gulliver au sărbătorit, vineri, Ziua Porţilor Deschise, ei oferind un spectacol oaspeţilor din comunitatea sibiană veniţi în vizită şi un concurs de desen pe tricouri având tema Centenarului Marii Uniri.
"Serbarea noastră s-a concretizat printr-un spectacol şi ateliere de pirogravură, desen, desen pe tricouri, toate cu tema Centenarului. Au fost premiate cele mai bune tricouri şi desene făcute de copii, dar în cele din urmă toţii copiii au fost premianţi", a declarat directorul centrului, Liviu Săuchea.
Printre cei care au vizitat Centrul Gulliver vineri s-a numărat şi un grup de copii de la şcoala din Porumbacu de Jos, care au prezentat la rândul lor un program artistic din zona respectivă. Reprezentanţii Fundaţiei SVASTA au fost şi ei prezenţi, cu daruri şi premii pentru copiii care fiecare s-a străduit să realizeze, în atelierele de creaţie de care dispune centrul, un tricou cât mai deosebit, înfrumuseţat cu culorile tricolore sau mesaje de iubire pentru România.
Directorul Liviu Săuchea a explicat că în acest an Centenarul este o temă importantă pentru aceşti copii, ei participând la mai multe activităţi cu această temă organizate la Sibiu. "Ei vor avea în vacanţa de vară cel puţin două excursii, iar una dintre ele va fi la Alba Iulia, oraşul Marii Uniri, iar cealaltă va fi la Blaj, la Câmpia Libertăţii, sau în altă locaţie cu importanţă legată de Centenar", a precizat directorul Centrului Gulliver.
Totodată, el a precizat, pentru AGERPRES, că în ultimii ani cei mai mulţi copii care au ieşit din centru la împlinirea vârstei majoratului au rămas în ţară, în condiţiile în care în perioada anterioară se manifesta o tendinţă de plecare a acestora în alte ţări, cum ar fi Italia, Spania, în căutarea unui trai mai bun.
"Toţi cei 50 de copii ai noştri, băieţi şi fete, sunt buni, dar nu merg neapărat în direcţia de a face studii superioare, majoritatea vor să lucreze. În ultimii ani au fost încurajaţi să muncească încă din perioada în care sunt în centru pentru că înainte, după ieşirea din centru, se angajau şi nu reuşeau să păstreze un loc de muncă, pentru că nu erau obişnuiţi. Încercăm acum să îi ajutăm să lucreze legal înainte de a părăsi centrul, în condiţiile în care îşi fac şi studiile, merg şi la şcoală", a explicat Liviu Săuchea.
Singurul tânăr din centru care urmează studii superioare este sprijinit şi de Fundaţia SVASTA, prezidată de dr. ing. Iulian Svasta, care în ultimii ani a oferit burse de studii mai multor sute de tineri orfani, proveniţi din familii nevoiaşe sau cu unul dintre părinţi aflaţi la închisoare. AGERPRES / (A - autor: Marius Frăţilă, editor: Nona Jalbă, editor online: Ada Vîlceanu)
