Un atac comis cu cuţitul, sâmbătă seara, de un bărbat, într-un tren de mare viteză din Japonia (shinkansen), s-a soldat cu un mort şi doi răniţi în stare gravă, a informat duminică poliţia niponă citată de agenţia EFE.
Incidentul a avut loc în jurul orei locale 22,00 (12,00 GMT) pe linia de mare viteză dintre Yokohama şi Osaka, obligându-l pe mecanicul de locomotivă să realizeze o oprire de urgenţă la Odawara.
Conform EFE, atacatorul a început să atace cu cuţitul la întâmplare pasagerii din vagonul 12, provocând moartea unui bărbat de 30 de ani şi rănirea gravă a două tinere de 26 şi 27 de ani.
Atacul a declanşat panica în rândul pasagerilor, care au început să fugă spre alte vagoane din cele 14 ale trenului aflat în mers, iar cineva a activat alarma de securitate ducând la oprirea trenului, au relatat martori pentru canalul public NHK.
Aproximativ 880 de pasageri se aflau în shinkansen, ultimul al zilei cu destinaţia Osaka, potrivit datelor companiei feroviare Central Japan Railway.
Presupusul agresor a fost arestat şi a mărturisit poliţiei că a comis atacul asupra celorlalţi pasageri pentru că "se simţea frustrat", au indicat surse din investigaţie pentru agenţia niponă Kyodo.
EFE notează că incidente de acest tip sunt puţin obişnuite în trenurile de mare viteză din Japonia în ciuda faptului că nu există niciun tip de control de securitate la urcarea în vagoane şi a numărului ridicat de pasageri care călătoresc cu acest mijloc de transport (doar linia pe care s-a produs incidentul transportă anual circa 446.000 de persoane, conform companiei feroviare). AGERPRES/ (AS - autor: Vicenţiu Purcărea, editor online: Anda Badea)
