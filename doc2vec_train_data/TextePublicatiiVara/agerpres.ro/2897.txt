Nick Cave şi The Bad Seeds au cântat marţi seara, la Bucureşti, în premieră, show-ul lor de două ore fiind o veritabilă demonstraţie de magnetism şi joc subtil cu publicul, ce a inclus băi de mulţime, spectatori dansând pe scenă şi un artist ce s-a plimbat, cu mişcări fluide, de la colegii de trupă la oamenii care au venit să îl aplaude.
Până la urmă, spectacolul ar fi putut fi văzut ca o adevărată demonstraţie de hipnoză în masă, cu un Nick Cave care a ţinut prezent în moment pe fiecare dintre miile de spectatori de la Romexpo.
Îmbrăcaţi sobru, în costume negre, artiştii au început show-ul cu zece minute înainte de ora anunţată, pentru a cânta, ca o incantaţie, "Jesus Alone", timp în care silueta subţire a lui Cave s-a plimbat de-a lungul scenei, prinzând mâinile spectatorilor din primul rând.
La finalul acestui prim moment, artistul australian a exclamat: "E lumină afară!" şi s-a întors la misiunea lui de a vrăji publicul. "Vino aici, vino aici!", striga acesta, în timpul cântecelor, adresându-se câte unui fan ce îşi întindea braţele spre el. "Bucureşti ... cred că nu am mai cântat aici", s-a alintat el la începutul show-ului.
Cu mişcările de pe scenă proiectate pe ecranele uriaşe laterale, spectacolul Nick Cave & The Bad Seeds a arătat ca un film alb-negru al fenomenului de atracţie între artist şi public, deoarece, în cele două ore de spectacol, Nick Cave s-a aflat în mijlocul mulţimii din faţa scenei, pe scenă, alături de un fan, de doi fani, de mulţi fani - care spre final au ajuns să danseze doar ei, în timp ce artiştii se retrăgeau în culise.
Ca un magician sobru, Cave a chemat publicul spre el, s-a aruncat el însuşi în public şi i-a rugat politicos pe oameni să cânte la refrenul unuia dintre cele mai cunoscute cântece ale sale - "Into My Arms". "Ne-am bucura foarte tare să cântaţi cu noi. Cine ştie ce se va întâmpla?", a spus Cave, în spatele unui pian pe care stăteau lipite cuvintele "Smoking Melting Boiling Burning".
Show-ul de la Bucureşti a inclus titlurile clasice din repertoriul Nick Cave & The Bad Seeds - "Red Right Hand", "Jubilee Street", "The Weeping Song" şi "Stagger Lee", dar, cu puterea de convingere a solistului de pe scenă, ar fi putut, cel mai probabil, să includă momente de iluzionism sau o lectură din "Mersul Trenurilor" şi oamenii ar fi fost în aceeaşi măsură vrăjiţi.
La "The Weeping Song", Nick Cave s-a lansat în mulţimea de spectatori, pentru a cânta, de pe o platformă, înconjurat de mâinile acestora. La un moment dat, a adus alături de el un băiat care, în mici pauze, a fost "asistentul" său şi a ţinut microfonul.
Spre finalul show-ului, la "Stagger Lee" şi "Push the Sky Away", scena a devenit un adevărat ring de dans pentru zeci de fani aduşi acolo de Cave. Artistul le-a dat indicaţii precise spectatorilor, ca un adevărat dirijor.
De altfel, la "bis", o parte dintre spectatorii care au devenit parte din show au rămas pe scenă şi au dansat, până la final, pe "Rings of Saturn". "Mulţumim, sunteţi frumoşi!", le-a transmis Cave la plecarea de pe scenă.
Scriitor şi muzician, Nick Cave nu a lăsat, de-a lungul timpului, niciun aspect al vieţii sale neexplorat artistic. În 2014 a vorbit despre influenţele din cariera şi viaţa sa într-un documentar ce a avut ca punct de plecare faptul că el împlinea 20.000 de zile de viaţă pe Pământ - "20.000 Days on Earth".
În 2016 a ales să fie subiectul unui nou documentar, "One More Time with Feeling", care spune povestea celui mai nou album Nick Cave & The Bad Seeds - "Skeleton Tree" - întreţesută cu mărturia artistului despre moartea fiului său, Arthur. De altfel, concertul de la Bucureşti face parte din turneul de promovare a albumului "Skeleton Tree".
Concertul Nick Cave & The Bad Seeds este cuprins în evenimentul Rock The City, ce are loc la Romexpo, marţi şi miercuri. Miercuri, pentru publicul de la Bucureşti va cânta trupa Arcade Fire. AGERPRES/(AS - autor: Oana Ghiţă, editor: Georgiana Tănăsescu, editor online: Anda Badea)
