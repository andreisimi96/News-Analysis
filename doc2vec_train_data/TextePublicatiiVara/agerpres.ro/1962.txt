Poliţiştii români şi partenerii de pe teritoriul statelor membre Schengen au depistat, în ultima săptămână, 648 de persoane, 72 de autovehicule, 26 de documente şi patru certificate de înmatriculare ce făceau obiectul unor semnalări introduse în Sistemul Informatic Schengen - SIS.
Potrivit unui comunicat al IGPR, în perioada 1 - 8 iunie, au fost localizate, pe teritoriul ţării noastre, 351 de persoane care fac obiectul unor semnalări în SIS, în urma schimbului suplimentar de informaţii prin intermediul Biroului SIRENE din cadrul Centrului de Cooperare Poliţienească Internaţională - Inspectoratul General al Poliţiei Române.
"Poliţiştii români au pus în aplicare 18 mandate europene de arestare, au depistat 146 de persoane care erau căutate în vederea participării la o procedură judiciară şi nouă persoane care erau semnalate ca dispărute de partenerii din statele Schengen. De asemenea, de pe teritoriul României, au fost ridicate 17 documente şi au fost găsite 49 de autovehicule ce erau căutate de partenerii din Spaţiul Schengen, pentru a fi confiscate sau folosite ca probe în cadrul procedurilor judiciare", se arată în comunicat.
Totodată, 297 de persoane căutate de autorităţile române au fost identificate de partenerii străini pe teritoriul lor, în urma schimbului de informaţii prin intermediul Biroului SIRENE.
"Dintre acestea, 27 erau urmărite de Poliţia Română, în baza unor mandate europene de arestare, alte 16 persoane erau căutate pentru participarea la o procedură judiciară, iar două erau semnalate dispărute de autorităţile române. Totodată, partenerii străini au identificat pe teritoriul lor 23 de autovehicule şi nouă documente căutate de autorităţile române în vederea indisponibilizării sau pentru a fi folosite ca probe în cadrul procedurilor penale", se mai arată în comunicat. AGERPRES/(AS - autor: Daniel Florea, editor: Claudia Stănescu, editor online: Anda Badea)
