Propunerea pentru proiectul viitorului cadru financiar multianual are la bază date foarte solide, în 2016 Comisia obţinând 58.520 de răspunsuri la un chestionar online, a afirmat, miercuri, Ioana Rusu, asistent Director General adjunct, Directoratul General pentru Agricultură şi Dezvoltare Rurală, Comisia Europeană.
"În data de 2 mai, Comisia a prezentat un proiect pentru cadrul financiar multianual şi proiecte sectoriale. Aş vrea să precizez că aceste proiecte nu vin dintr-un turn de fildeş, în sensul că CE se închide undeva vreme de câteva luni sau ani şi elaborează aceste proiecte, ci a existat o consultare publică foarte vastă. Fără să intru în foarte multe detalii aş vrea să spun că avem o consultare publică reprezentativă care a avut loc în anul 2016 în care Comisia a obţinut 58.520 de răspunsuri la un chestionar online: 21.000 de răspunsuri de la fermieri, 27.000 de răspunsuri de la cetăţeni şi aproape 10.000 de răspunsuri de la organizaţii de mediu, organizaţii de protecţia consumatorului şi aşa mai departe. Deci aş spune că propunerile legislative pe care Comisia le-a pus acum pe masă şi prin care lansează procesul de discuţie sunt bazate pe temperatura pieţei. Am întrebat persoanele implicate în acest domeniu care sunt priorităţile lor. În plus de asta cunoaştem care sunt problemele în aplicarea cadrului actual. Aşa că aş spune că propunerea pe care o avem acum este bazată pe nişte date foarte solide", a spus Ioana Rusu.
Potrivit acesteia, foaia de parcurs Pachetul privind cadrul financiar multianual pentru perioada de după 2020 a fost adoptată pe data de 2 mai 2018, iar după aceea Comisia a adoptat pachetele sectoriale, printre care şi cel pe agricultură, la 1 iunie 2018.
"Odată cu această propunerea legislativă din partea Comisiei, mingea este în terenul Consiliului şi al Parlamentului care acum preiau aceste dosare legislative şi care vor avansa aceste dosare prin negocieri şi prin încercarea de a se găsi o poziţie finală. Sunt prevăzute câteva Consilii Europene, trei, până la sfârşitul anului în care se speră ca acest dosar să fie avansat şi conform programării din acest moment, Consiliul European din martie de la anul va fi ultimul care va şlefui pachetul financiar multianual, urmând în Summitul de la Sibiu din 9 mai de la anul să se obţină un acord al Consiliului European asupra bugetului", a spus Ioana Rusu, la conferinţa "România la Preşedinţia Consiliului UE: valorificarea oportunităţilor economice, pe graniţa dintre interesele naţionale şi strategiile Uniunii". AGERPRES/(AS - autor: George Bănciulea, editor: Andreea Marinescu, editor online: Anda Badea)
