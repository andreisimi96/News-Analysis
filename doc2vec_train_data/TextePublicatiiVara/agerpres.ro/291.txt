România stă foarte prost în statistici în ce priveşte consumul de alcool în rândul adolescenţilor, dar şi la utilizarea mijloacelor de contracepţie, a declarat marţi ministrul Sănătăţii, Sorina Pintea.
Întrebată care este situaţia în rândul adolescenţilor, Sorina Pintea a arătat că, din păcate, sunt anumite zone unde România nu stă foarte bine. "Suntem departe de media europeană. Stăm foarte prost la consumul de alcool şi la utilizarea mijloacelor de contracepţie, adică prevalenţa sarcinilor nedorite. Asta ne aduce alte probleme legate de prematuritate, de abandon în spitale a copiilor născuţi nedoriţi. Mi s-a părut foarte important ca această societate de medicină de familie să dezbată aceste aspecte şi mai ales aici, în Palatul Parlamentului, unde se fac legi", a declarat ministrul Sănătăţii la Parlament, unde a participat la eveniment dedicat problemelor adolescentului, organizat de Asociaţia Română pentru Educaţie Pediatrică în Medicina de Familie (AREPMF).
În ceea ce priveşte consumul de alcool în rândul adolescenţilor, ministrul Pintea a arătat că se înregistrează o creştere este foarte mare: "La nivelul 2016 - avem datele - faţă de 2009 aproape 20 de procente, ceea ce este foarte mult".
Ministrul Sănătăţii a amintit că a declarat la învestire că doreşte să schimbe mentalităţi. "Şi după 4 luni îmi doresc acelaşi lucru, pentru că mijloacele de coerciţie nu vor schimba multe, dacă nu sunt dublate de o informare corectă şi de o schimbare a mentalităţilor, în primul rând a noastră", a adăugat Sorina Pintea.
Între priorităţile Ministerului Sănătăţii se află elaborarea Codului de legi din Sănătate, dar în primul rând a legii cadru, precum şi implicarea medicinei şcolare.
"Acest Cod va avea o componentă foarte importantă de prevenţie. Apoi, implicarea mai mult a medicinei şcolare, pentru că acum medicii şcolari, asistenţii medicali şcolari sunt foarte bine plătiţi, având în vedere ultimele modificări legislative. Până la urmă, Ministerul Sănătăţii doreşte să se aplice legea, fiecare să-şi facă treaba până la apariţia unei legi a prevenţiei de care avem absolut nevoie. (...) În ceea ce priveşte vaccinurile - obligativitatea informării - asta este cea mai importantă. Cei de la această societate au scos un Cod privind bunele practici legate de vaccinare, ceea ce este remarcabil, adică o societate face ceea ce probabil trebuia ministerul să facă. Ar trebui să ne implicăm cu toţii mai mult. Cu siguranţă voi prelua ceea ce ei au făcut", a detaliat Pintea, referindu-se la priorităţile ministerului pe care îl conduce.
Asociaţia Română pentru Educaţie Pediatrică în Medicina de Familie (AREPMF) a organizat marţi, la Palatul Parlamentului, evenimentul dedicat problemelor adolescentului - Proiectul "Adolescentul încotro?", care a reunit personalităţi ale lumii medicale. Evenimentul a abordat teme precum tulburările comportamentale ale vârstei, de la fumat, doping, la riscul dependenţei de droguri, de la tulburările endocrine specifice vârstei, tulburări de statica vertebrala sau bolile cu transmitere sexuală, la sarcina minorelor şi până la spinoasa problemă a prevenţiei cancerului de col uterin la tinere. AGERPRES/(A-autor: Cătălina Matei, editor: Mihai Simionescu, editor online: Irina Giurgiu)
