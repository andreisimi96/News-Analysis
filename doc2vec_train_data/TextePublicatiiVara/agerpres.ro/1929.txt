Jucătoarea de tenis Simona Halep, numărul 1 în clasamentul WTA, a fost felicitată de Federaţia Română de Fotbal şi mai multe cluburi din Liga I pentru succesul de la Roland Garros, primul din cariera sa la un turneu de Mare Şlem.
"Bravo, Simona Halep!", a scris FRF pe contul oficial de Facebook, postând şi o fotografie a jucătoarei pe care era inscripţionat mesajul "S1mona, noua campioană de la Roland Garros. Felicitări".
Clubul CS Universitatea Craiova a felicitat-o pe Halep şi a scris pe contul de Facebook că suporterii săi au fost prezenţi la finala de la Roland Garros, publicând în acest sens un fular al grupării oltene în tribuna arenei din Paris. "Clubul Universitatea Craiova o felicită pe Simona Halep pentru performanţa de astăzi. Suporterii Universităţii Craiova au fost alături de Simona Halep la Roland Garros", se menţionează în mesajul formaţiei oltene.
Campioana României, CFR Cluj, a scris: "Felicitări, Simona Halep", în timp ce gruparea FCSB a notat pe contul său de Facebook că jucătoarea română a demonstrat că este numărul 1 în tenisul mondial feminin. "FCSB o felicită pe Simona Halep pentru performanţa extraordinară obţinută astăzi, când a câştigat primul său turneu de Mare Şlem, prestigiosul Roland Garros. Odată cu această victorie superbă, Simona a demonstrat încă o dată că este numărul 1 în tenisul feminin", se arată în mesajul FCSB.
De asemenea, fostul internaţional român Cristian Chivu a postat un mesaj în limba engleză pe contul personal de Facebook: "Câştigătoare de Mare Şlem şi numărul 1 în lume. Felicitări, Simona".
Jucătoarea română de tenis Simona Halep, numărul unu mondial, a câştigat, sâmbătă, primul său titlu de Mare Şlem, după ce a învins-o pe americanca Sloane Stephens în finala de la Roland Garros, cu 3-6, 6-4, 6-1.
Halep (26 ani) a obţinut victoria după două ore şi 3 minute în faţa numărul 10 mondial (25 ani), la a patra sa finală de Mare Şlem, a treia la Roland Garros, după cele din 2014 şi 2017, şi a doua din acest an, prima pierdută în faţa danezei Caroline Wozniacki la Australian Open.
Simona Halep a jucat a 31-a finală din carieră, până acum având 17 titluri cucerite. Simona a obţinut şase titluri în 2013, la Nurnberg, 's-Hertogenbosch, Budapesta, New Haven, Moscova şi Sofia, două în 2014, la Doha şi Bucureşti, trei în 2015, Shenzhen, Dubai şi Indian Wells, trei anul trecut, Madrid, Bucureşti şi Montreal, în 2017 câştigat la Madrid, iar anul acesta s-a impus la Shenzhen şi Roland Garros.
Halep a mai jucat 14 finale, în 2010 şi 2011 la Fes (Maroc), în 2012 la Bruxelles, în 2014 la Madrid, Roland Garros şi Turneul Campioanelor, în 2015 la Toronto şi Cincinnati, iar în 2017 la Roma, Roland Garros, Cincinnati şi Beijing, iar anul acesta la Australian Open şi Roma.
Simona Halep a cucerit şi un titlu WTA la dublu, anul acesta, la Shenzhen, alături de Irina Begu, jucând şi o finală în 2016 la Montreal, alături de Monica Niculescu.
Halep va primi pentru succesul său de la Roland Garros 2.000 de puncte WTA şi 2,2 milioane euro, iar Stephens s-a ales cu 1.300 de puncte şi 1,12 milioane euro.
Titlul Simonei Halep la Roland Garros vine la 45 de ani după ce Ilie Năstase câştiga la Paris şi la 40 de ani de la cel al Virginiei Ruzici.
AGERPRES (AS-editor: Marius Ţone, editor online: Ada Vîlceanu)
