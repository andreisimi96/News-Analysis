Selecţionerul echipei naţionale a României, Cosmin Contra, a declarat, marţi seara, după victoria cu scorul de 2-0 din meciul amical cu Finlanda, că prima reprezentativă are şanse să se califice la EURO 2020 dacă va continua pe acest drum.
"Sunt un antrenor fericit. Dacă după meciul cu Chile am spus că nu am fost mulţumit de multe momente din joc, mai ales că adversarul era în 10 oameni, azi consider că am făcut un joc bun împotriva unei echipe nordice. Este o victorie meritată a noastră şi mă bucur că suntem pe un drum ascendent, atât ca momente de joc, cât şi ca rezultate. Nu ne îmbătăm cu apă rece, chiar le-am spus băieţilor asta, dar cred că dacă vom evolua ca în seara asta la startul Ligii Naţiunilor avem şanse să ne batem de la egal la egal cu cele trei adversare din grupă. După aceste meciuri sunt mai multe plusuri decât minusuri. Bineînţeles că avem încă momente în care ne relaxăm şi permitem adversarilor să ne pună probleme. Dar azi s-a văzut că am făcut presing avansat şi în minutul 90. Băieţii şi-au dorit victoria, au arătat atitudinea corectă şi dacă vom continua pe drumul ăsta avem şanse să ne calificăm la Campionatul European", a spus Contra.
El a menţionat că din punctul său de vedere echipa naţională a jucat contra Finlandei fără şase titulari, pe care însă nu i-a nominalizat. "Azi din cadrul echipei naţionale au lipsit din punctul meu de vedere şase titulari. Nu au fost prezenţi din motive medicale sau din cauza cluburilor şi a trebuit să văd alţi jucători. Pentru că eu trebuia să văd toţi jucătorii care pot să mă ajute mai departe", a menţionat tehnicianul.
Cosmin Contra a adăugat că jucătorul formaţiei FCSB, Constantin Budescu, trebuie să se pună la punct la capitolul fizic în perioada de pregătire din această vară. "Din punct de vedere fizic eu cred că Budescu poate să fie mult mai bine. Dar azi şi-a dorit să facă ceea ce îi cer eu la naţională, a făcut şi faza defensivă, a băgat şi alunecări. El are acea sclipire care în orice moment al jocului îi permite să facă ceva diferit. Cum a fost ocazia din prima repriză când a şutat văzând portarul ieşit. Am vorbit cu el şi sper ca în perioada de vară să se pună la punct la capitolul fizic şi să fie într-o formă foarte bună în septembrie", a adăugat Contra.
Selecţionerul i-a dedicat victoria din amicalul cu Finlanda portarului Bogdan Lobonţ, care a intrat marţi pe teren pentru ultima oară în calitate de jucător. "Vreau să îi dedic această victorie lui Bogdan Lobonţ. Băieţii au jucat azi şi pentru el. Datorită lor am putut să îl bag şi pe Lobonţ în ultimele minute în acest joc al naţionalei. Iar fericirea de pe chipul lui spune multe. Este o bucurie în plus că am putut fi prezenţi la retragerea lui Lobonţ şi că putem să îi dedicăm această victorie. Am vorbit cu el şi am stabilit că dacă rezultatul ne va permite va intra în minutul 86. Am vrut să intre în minutul 86, dar s-au prelungit acolo acele faze în careu şi n-am putut să-l bag mai repede. El şi-a dorit să intre în minutul 86 pentru este a 86-a selecţie a lui la naţională. Nu putea să iasă în minutul 86, el şi-a dorit să joace din minutul 86 şi asta a fost strategia făcută împreună cu el. Fizic şi medical el este bine, s-a antrenat cot la cot cu ceilalţi portari şi e foarte bine. Dar asta şi-a dorit el şi trebuia să îi facem toate poftele", a explicat antrenorul.
După retragerea din activitate, Bogdan Lobonţ ar putea rămâne în staff-ul echipei naţionale a României, a menţionat Contra. "În principiu, da, vrem să rămână la naţională (n.r. - în staff-ul tehnic), dar depinde şi de planurile pe care le are AS Roma cu el. El vrea să înceapă cariera de antrenor şi am înţeles că va avea o întâlnire cu cei de acolo zilele următoare. Şi în funcţie de discuţie vedem dacă va putea să stea şi la Roma, dar să vină şi la naţională", a mai spus Contra.
Echipa naţională de fotbal a României a învins reprezentativa Finlandei cu scorul de 2-0 (1-0), într-un meci amical desfăşurat marţi seara, pe stadionul ''Ilie Oană'' din Ploieşti, şi care a marcat retragerea din activitate a portarului Bogdan Lobonţ.AGERPRES (editor: Marius Ţone, editor online: Daniela Juncu)
