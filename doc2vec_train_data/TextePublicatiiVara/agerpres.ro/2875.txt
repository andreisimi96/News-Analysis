Deputatul USR Ionuţ Moşteanu a declarat miercuri că în campania electorală partidul din care face parte a primit finanţare transparentă constând în donaţii de la oameni. El a afirmat că USR este singurul partid care este finanţat transparent 100%.
"Să nu uităm că Mirel Palada este un fost purtător de cuvânt pentru PSD, a fost angajatul domnilor Voiculescu şi Ghiţă, un domn care a luat la bătaie un senator USR într-un studio tv acum câteva luni. Este absolut o glumă faptul că depune această plângere la DNA. USR este singurul partid care este finanţat transparent 100%, am primit donaţii, toţi banii noştri sunt veniţi prin bancă, lucru unic în peisajul politic din România. Faptul că un reprezentant, colaborator al unor partide care s-au finanţat cu geanta de bani negri 28 de ani, face această plângere, din nou arată că este o glumă, mai mult USR a avut cu Autoritatea Electorală Permanentă două procese pentru rambursările din 2016 şi am câştigat ambele procese. Judecătorii au spus că trebuie să ne ramburseze până la ultimul leu. Sunt bani donaţi de către oameni, 30 de lei, 50 de lei, 100 de lei, pentru a ajuta USR să intre în Parlament. Le mulţumesc din nou acestora. Vom continua să ne finanţăm 100% transparent", a spus Moşteanu la Palatul Parlamentului, întrebat ce părere are despre faptul că Mirel Palada a făcut o plângere la DNA cu privire la finanţarea USR.
Fostul purtător de cuvânt al Guvernului Ponta, Mirel Palada, s-a prezentat miercuri la sediul DNA, pentru a depune o plângere privind modul în care USR ar fi accesat fonduri pentru campaniile electorale, declarând că există suspiciunea ca unele sume să fi venit de la organizaţii străine. AGERPRES/(A - autor: Dana Piciu, editor: Mihai Simionescu, editor online: Irina Giurgiu)
