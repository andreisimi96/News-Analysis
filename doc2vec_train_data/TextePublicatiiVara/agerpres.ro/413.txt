Un bărbat în vârstă de 53 de ani din Botoşani a decedat miercuri, după ce a intrat cu maşina frontal sub un camion.
Bărbatul conducea dinspre Botoşani spre Vorona şi înainte de această localitate a intrat pe contrasens şi a lovit în plin camionul încărcat cu balast.
Şoferul, care era singur în autoturism, a decedat pe loc, el rămânând încarcerat. A fost scos de către un echipaj de descarcerare de la Inspectoratul pentru Situaţii de Urgenţă.
"Pacientul a fost găsit în stop cardio-respirator, fără indicaţie de resuscitare, produs în urma unui politraumatism sever secundar unui accident rutier. Pacientul prezenta fractură de coloană cervicală, traumatism toracic important, cu multiple fracturi costale, traumatism abdominal, traumatism de bazin, cu fractură bilaterală de femur", a declarat medicul şef al Unităţii de Primiri Urgenţe, Ramona Guraliuc, care a făcut parte din echipajul SMURD - TIM deplasat la faţa locului.
Şoferul camionului, angajat al Primăriei Flămânzi, nu a fost rănit. AGERPRES/(A - autor: Cristian Lupaşcu, editor: Florin Marin, editor online: Irina Giurgiu)
