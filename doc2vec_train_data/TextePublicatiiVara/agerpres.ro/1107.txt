Prim-ministrul Viorica Dăncilă l-a primit marţi, la Palatul Victoria, pe ministrul de externe muntenegrean, Srdjan Darmanović, aflat în vizită oficială la Bucureşti, context în care premierul român a subliniat importanţa majoră a opţiunii strategice clare de aderare a Muntenegrului la NATO şi a reconfirmat susţinerea pentru aderarea la UE a acestei ţări.
Potrivit unui comunicat al Guvernului, vizita are loc la exact un an de la aderarea Muntenegrului la NATO, "un obiectiv pe care România l-a susţinut activ, pe tot parcursul negocierilor".
"În cadrul discuţiilor, prim-ministrul român a subliniat importanţa majoră a acestei opţiuni strategice clare a Muntenegrului, care reconfirmă şi validitatea Politicii Porţilor Deschise, în perspectiva Summitului NATO din acest an", se arată în comunicatul citat.
Întrevederea a reliefat nivelul foarte bun al relaţiei bilaterale şi potenţialul dezvoltării susţinute a acesteia. "Ambele părţi au subliniat importanţa încurajării şi valorificării oportunităţilor identificate în scopul diversificării şi aprofundării domeniilor de cooperare, în special pe palierul cooperării economice", se menţionează în comunicat.
Totodată, în ceea ce priveşte parcursul european al Muntenegrului, prim-ministrul român a reconfirmat "susţinerea fermă pentru aderarea Muntenegrului la UE în baza meritelor proprii, cu îndeplinirea fermă a tuturor criteriilor de aderare".
"Şeful Guvernului de la Bucureşti a subliniat că politica de extindere va figura pe agenda preşedinţiei române a Consiliului UE şi a evidenţiat că, pe perioada deţinerii acestui mandat, România va fi un partener activ şi constructiv în sprijinul statelor din Balcanii de Vest", precizează sursa citată. AGERPRES/(AS - autor: Daniel Florea, editor: Andreea Rotaru, editor online: Gabriela Badea)
Sursa foto:  gov.ro  
