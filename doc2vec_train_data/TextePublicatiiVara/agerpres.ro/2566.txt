Consiliul de Administraţie al Romgaz l-a numit pe Volintiru Adrian Constantin în funcţia de director general al companiei pe o perioadă de patru luni, potrivit unui comunicat remis vineri Bursei de Valori Bucureşti.
"Consiliul de Administraţie al SNGN Romgaz SA, prin Hotărârea nr. 29/14.06.2018, în baza art. 642 alin. 1 din OUG nr. 109/2011, numeşte pe dl. Volintiru Adrian Constantin în funcţia de director general al SNGN Romgaz SA, pe o perioadă de 4 luni", se spune în document.
Consiliul de Administraţie al Romgaz a decis, la jumătatea lunii decembrie, revocarea din funcţia de director general a lui Virgil Metea, din cauza unor deficienţe în actul de management.
"Prin Hotărârea nr. 36/14 decembrie 2017, Consiliul de Administraţie SNGN Romgaz SA revocă, în baza art.2030 alin.(1) şi a art.231 din Codul Civil, mandatul de director general al d-lui Virgil-Marius Metea, încetând astfel şi contractul de mandat încheiat între SNGN Romgaz SA şi d-nul Virgil-Marius Metea. Motivele revocării sunt: deficienţele în actul de management, nerespectarea şi nepunerea în aplicare a deciziilor unor autorităţi de control şi reglementare, dar şi ale Consiliului de Administraţie", conform unui raport remis, în acea perioadă, BVB.
Totodată, Corin-Emil Cindrea a fost numit în funcţia de director general provizoriu al Romgaz, cu un mandat de patru luni, cu posibilitatea prelungirii acestuia, pentru motive temeinice, până la maximum şase luni. AGERPRES/(AS - autor: George Bănciulea, editor: Oana Tilică, editor online: Ada Vîlceanu)
