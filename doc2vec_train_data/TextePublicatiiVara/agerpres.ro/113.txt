Atacurile verbale împotriva cancelarei Angela Merkel şi a politicii sale de deschidere faţă de migranţi au dominat un protest la care au luat parte câteva mii de susţinători ai partidului de extrema dreaptă Alternativa pentru Germania (AfD) duminică, la Berlin, relatează dpa.
Totuşi, deşi numărul de participanţi l-a depăşit cu mult pe cel estimat iniţial de organizatori - 5000, faţă de 1000 estimaţi -, aceştia au fost mult mai puţini decât cei 25.000 de manifestanţi strânşi în paralel la un alt protest, împotriva AfD.
"Domnia islamului în Germania este pur şi simpu nocivă", a declarat o membră proeminentă a AfD, Beatrix von Storch. La rândul lui, copreşedintele partidului, Joerg Meuthen, a calificat-o într-un discurs pe Angela Merkel drept "marea preoteasă a cinismului puterii".
Un alt copreşedinte al formaţiunii, Alexander Gauland, a acuzat partidele din "establishment", inclusiv pe creştin-democraţii cancelarului Merkel, că "îi iubesc pe străini, nu pe germani".
Manifestanţii pro-AfD au scandat pe traseul din centrul Berlinului spre Poarta Brandenburg "Merkel trebuie să plece".
Circa 2000 de poliţişti i-au separat pe susţinătorii AfD de contramanifestanţi de-a lungul acestui traseu, dar nu s-au înregistrat incidente semnificative.
Contramanifestanţii s-au adunat în mai multe locuri din capitala germană pentru diverse evenimente, între care o paradă zgomotoasă a circa 30 de cluburi din Berlin care şi-au propus să "bubuie" AfD cu ritmuri tehno.
Succesul înregistrat de AfD la alegerile legislative de anul trecut a determinat mai multe grupări să se reunească în organizaţia umbrelă "Opriţi ura", menţionează dpa.AGERPRES/(AS - editor: Mihaela Toth, editor online: Daniela Juncu)
