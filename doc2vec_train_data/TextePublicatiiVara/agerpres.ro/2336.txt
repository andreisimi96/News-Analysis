Poliţiştii au confiscat miercuri 400.000 de ţigări de contrabandă, în urma a nouă percheziţii efectuate în judeţele Sibiu şi Maramureş, fiind reţinut un sibian şi alte trei persoane sunt audiate, potrivit unui comunicat de presă remis AGERPRES.
"La data de 13 iunie a.c., poliţiştii Serviciului de Investigare a Criminalităţii Economice Sibiu, cu suportul de specialitate al Direcţiei Operaţiuni Speciale din cadrul Poliţiei Române, sub coordonarea procurorilor din cadrul Parchetului de pe lângă Judecătoria Sibiu, au efectuat un număr de 9 percheziţii la domiciliul unor persoane bănuite de săvârşirea infracţiunii de contrabandă cu ţigări, în judeţele Sibiu şi Maramureş. Din cercetările efectuate într-un dosar penal întocmit din oficiu la nivelul S.I.C.E. Sibiu, a rezultat faptul că, în perioada martie - iunie 2018, persoane din judeţele Sibiu şi Maramureş ar fi achiziţionat şi comercializat ilegal ţigarete procurate din afara ţării. În urma percheziţiilor efectuate, de la locuinţele celor în cauză au fost ridicate în vederea confiscării aproximativ 400.000 de ţigarete, suma de 9.000 de lei, 6 telefoane mobile şi documente. Până în prezent, faţă de un sibian în vârstă de 40 de ani s-a luat măsura reţinerii 24 de ore pe bază de ordonanţă, urmând ca alte 3 persoane, doi bărbaţi şi o femeie din judeţul Maramureş, să fie audiate în vederea aplicării măsurilor legale", se arată în comunicatul Inspectoratului de Poliţie al Judeţului (IPJ) Sibiu.
La acţiuni au participat şi poliţişti ai Serviciului de Investigare a Criminalităţii Economice şi Serviciului de Acţiuni Speciale din cadrul IPJ Maramureş şi jandarmi. AGERPRES/(AS-autor: Isabela Paulescu, editor: Karina Olteanu, editor online: Anda Badea)
