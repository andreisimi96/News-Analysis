Autocarul loturilor de juniori Under18 masculin şi feminin ale României la handbal pe plajă a fost implicat, luni după-amiază, într-un accident rutier în Muntenegru, însă preşedintele Federaţiei Române de Handbal (FRH), Alexandru Dedu, a anunţat că toţi pasagerii sunt în afara oricărui pericol.
"Autocarul Federaţiei Române de Handbal a suferit un accident în Muntenegru, la 5 kilometri de graniţa cu Serbia. Toţi cei ce se aflau în maşina sunt bine, în afara oricărui pericol. În momentul de faţă sunt preluaţi de un autocar din Muntenegru pentru a ajunge la Hotelul Berane, unde vor înnopta şi mânca", a anunţat Alexandru Dedu pe contul personal de Facebook .
El a menţionat că un alt autocar al FRH a plecat spre Muntenegru pentru a-i aduce în ţară pe componenţii celor două loturi de juniori. "Un autocar din România deja a plecat spre ei pentru a-i aduce mâine acasă. Am fost plăcut impresionat de ajutorul oferit de domnul Mircea Duşa şi de domnul ambasador Ferdinand Nagy. De altfel, domnul ambasador este deja pe drum spre cei implicaţi în accident. Mulţumim! O să informăm opinia publică în momentul în care ai noştri vor ajunge acasă", a afirmat Alexandru Dedu.
Echipele naţionale Under 18 ale României la handbal pe plajă masculin şi feminin au participat în perioada 29 iunie - 1 iulie la Campionatul European găzduit de localitatea Ulcinj din Muntenegru.
AGERPRES (AS-editor: Marius Ţone, editor online: Simona Aruştei)
