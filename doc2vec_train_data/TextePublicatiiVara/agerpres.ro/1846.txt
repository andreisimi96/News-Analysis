Un tânăr, în vârstă de 24 de ani, care conducea fără permis de conducere, a fugit cu maşina de poliţiştii rutieri care voiau să-l oprească, apoi a părăsit autoturismul, a sărit în râul Dâmboviţa, a continuat să fugă, dar a fost prins.
Conform Brigăzii Rutiere, vineri după-amiază, doi agenţi care se aflau în zona Splaiul Unirii - Târg Vitan cu aparatul radar au efectuat semnal regulamentar de oprire unui autoturism, dar conducătorul acestuia a refuzat să oprească.
S-a plecat în urmărire, dar la un moment dat şoferul a abandonat maşina în apropiere de Şoseaua de Centură şi a sărit în râul Dâmboviţa. A ieşit pe celălalt mal. Însă, după aproximativ 500 de metri, a fost imobilizat şi încătuşat.
Şoferul a fost identificat, are 24 de ani şi nu posedă permis de conducere, precizează Brigada Rutieră. Totodată, el abia a fost eliberat din penitenciar în luna aprilie, având mai multe condamnări pentru furt.
Poliţiştii precizează că pe parcursul urmăririi, unul dintre agenţi a folosit armamentul din dotare, trăgând un foc de avertisment în plan vertical.
Nicio persoană nu a fost rănită.
Tânărul a fost condus la sediul Brigăzii Rutiere pentru audieri. AGERPRES/(AS - editor: Florin Marin, editor online: Irina Giurgiu)
