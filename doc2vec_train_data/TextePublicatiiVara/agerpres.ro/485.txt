Steve Clifford, concediat la mijlocul lunii trecute de echipa de baschet Charlotte Hornets, care evoluează în campionatul profesionist nord-american (NBA), a fost prezentat ca noul antrenor al celor de la Orlando Magic.
''Suntem foarte bucuroşi să îl primim în familia echipei Orlando Magic pe Steve Clifford. El este cunoscut ca un antrenor de elită, capabil să-şi facă jucătorii să progreseze'', a declarat preşedintele clubului, Jeff Weltman.
Clifford, 56 de ani, îl înlocuieşte pe Franck Vogel, care a părăsit banca tehnică a ''magicienilor'' după două sezoane încheiate pe locul 13, respectiv 14. AGERPRES/(autor: Adrian Drăguţ, editor: Mircea Lazaroniu, editor online: Anda Badea)
