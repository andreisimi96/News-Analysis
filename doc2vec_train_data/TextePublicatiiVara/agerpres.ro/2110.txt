Pugilista română Steluţa Duţă (cat. 48 kg) a rămas medalia de bronz la Campionatele Europene de box feminin la Sofia, după ce a pierdut luni semifinala cu bulgăroaica Sevda Iulianova Asenova.
Asenova a câştigat la puncte, primind decizia cu 3-2.
Steluţa Duţă (36 ani), campioană europeană în 2006, 2007, 2014, şi-a trecut în palmares a patra sa medalie de bronz la Europene, după cele din 2005, 2009 şi 2011.
Europenele de la Sofia au fost şi criteriu de calificare la Jocurile Europene din 2019 de la Minsk, primele zece clasate la categoriile 51 kg, 57 kg, 60 kg, 69 kg şi 75 kg obţinând biletele pentru competiţia din Belarus. Claudia Nechita (51 kg), Lăcrămioara Perijoc (57 kg) şi Ionela Nane (75 kg) sunt cele trei românce care s-au calificat pentru Jocurile Europene.AGERPRES (editor: Mihai Ţenea, editor online: Daniela juncu)
