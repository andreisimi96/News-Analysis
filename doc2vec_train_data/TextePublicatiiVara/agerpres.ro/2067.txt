Preşedintele american, Donald Trump, va părăsi Singapore marţi seară la sfârşitul summitului istoric cu liderul nord-coreean Kim Jong Un, a anunţat luni Casa Albă, excluzând astfel ipoteza vehiculată o perioadă, conform căreia întâlnirea va dura două zile, relatează AFP.
"La sfârşitul summitului, preşedintele Trump va participa la o conferinţă de presă, după care va pleca spre Statele Unite în jurul orei 20.00 (12.00 GMT)", a precizat executivul american, adăugând că discuţiile au avansat "mai repede decât era prevăzut".
Anterior, Trump lăsase deschisă posibilitatea continuării discuţiilor pe parcursul mai multor zile, în funcţie de cum s-ar fi desfăşurat acestea.
Cei doi lideri vor începe reuniunea lor istorică la ora locală 09.00, aşa cum a fost anunţat, iar cu ei se vor mai afla doar traducătorii, după care vor lua parte la o întrevedere bilaterală extinsă şi apoi la un dejun de lucru, a mai precizat Casa Albă, conform Yonhap.
Alături de Trump, la întâlnirea extinsă vor mai participa secretarul de stat Mike Pompeo, şeful de cabinet John Kelly şi consilierul pe securitate naţională John Bolton.
La dejunul de lucru vor lua parte secretarul de presă al Casei Albe, Sarah Sanders, ambasadorul SUA în Filipine, Sung Kim, care a purtat discuţii substanţiale cu oficiali nord-coreeni premergătoare acestui summit, şi Matt Pottinger, director pentru Asia în cadrul Consiliului Naţional de Securitate de la Casa Albă. AGERPRES/(AS - autor: Ionuţ Mareş, editor: Mariana Ionescu, editor online: Gabriela Badea)
