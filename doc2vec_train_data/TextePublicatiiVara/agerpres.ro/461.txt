Forumul Sportului Românesc, prin care Institutul Sportiv Român (ISR) marchează Centenarul Marii Uniri, va începe, joi, la Palatul Parlamentului (Sala CA Rosetti) şi se va încheia, sâmbătă, 2 iunie, se arată într-un comunicat remis AGERPRES.
Tema evenimentului va fi "Locul şi rolul României în contextul sportului mondial, la 100 de ani de la Marea Unire". Printre subiectele abordate în cele trei zile de conferinţe şi dezbateri ale forumului se numără: educaţie pentru şi prin sport, provocări şi ameninţări în sport, match fixing, integritate, dopaj, tehnologie, sportul profesionist, provocări juridice, sport pentru toţi etc.
La forum şi-au anunţat prezenţa lideri internaţionali şi locali din partea organizaţiilor sportive, din rândul sportivilor şi a altor actori importanţi din domeniu precum Mihai Covaliu (Comitetul Olimpic şi Sportiv Român), Octavian Morariu (Comitetul Olimpic Internaţional / Rugby Europe), Jaime Cambreleng Contreras (FIFA), Eric Saintrond (FISU), Michele Colucci (oficial UE), Carlos del Campo Colas (La Liga, Spania), Octavian Bellu (antrenor gimnastică), Raffaele Chiulli (preşedintele ARISF - Asociaţia Federaţiilor Olimpice), Stephan Fox (preşedintele AIMS - Asociaţia Federaţiilor Neolimpice), Gabriela Szabo (director general CSM Bucureşti), Rui Botica Santos (arbitru TAS), Thierry Kinderstuth (INSEP Franţa), Miguel Maria Garcia Caba (Real Madrid), Ionuţ Lupescu (fost fotbalist), Christopher Neesham (Societatea Australiană a Psihologilor), Takuya Yamazaki (Tokyo 2020) şi Vlad Marinescu (Rsportz).
Conform programului, ceremonia de deschidere a Forumului Sportului Românesc va avea loc, joi, de la ora 16,30, la Palatul Parlamentului, sala C.A Rosetti. În ultimele două zile forumul se desfăşoară în acelaşi loc, dar începând cu ora 9,30.
Institutul Sportiv Român (ISR) este o instituţie înfiinţată cu scopul de a dezvolta industria sportului prin educaţie şi cunoaştere. Prin proiectele sale de dezvoltare, institutul reuneşte specialişti din toate domeniile, personalităţi sportive şi actori importanţi din diverse sectoare de business, cu scopul de a spori expertiza şi nivelul de implicare a resurselor umane specializate în sport. ISR îşi propune să construiască o fundaţie solidă pentru sportul românesc, o fundaţie construită pe valori, cunoştinţe, integritate şi fair play.
AGERPRES (AS-autor: Marius Ţone, editor: Mihai Ţenea, editor online: Anda Badea)
