Iordania se confruntă de mai multe zile cu mari manifestaţii împotriva creşterii preţurilor şi faţă de un proiect de lege privind majorarea impozitelor, în timp ce Ammanul este sub presiunea Fondului Monetar Internaţional pentru a întreprinde reforme economice structurale, relatează duminică AFP.
Regele Abdullah al II-lea a făcut apel la un dialog naţional global şi rezonabil pe tema proiectului de lege privind impozitul pe venit, care a declanşat miercuri manifestaţiile, dintre cele mai importante din ultimii cinci ani.
Adunări au avut loc la Amman şi în alte oraşe ale regatului împotriva proiectului de lege care prevede îndeosebi impozitarea veniturilor modeste, potrivit corespondenţilor AFP. Ele au loc noaptea, în plin ramadan, luna de post musulman, în cursul căreia viaţa nocturnă este în mod tradiţional mai animată.
Circa 3.000 de persoane s-au strâns în apropiere de birourile premierului din centrul capitalei până la ora locală 3,30 (0,30 GMT) duminică, în pofida unor măsuri stricte de securitate. Sute de manifestanţi au coborât în stradă şi în oraşele Zarqa, Balqa (est), Maan, Karak (sud), Mafraq, Irbid şi Serash (nord).
Cu câteva ore mai înainte, au eşuat negocierile dintre reprezentanţii sindicatelor şi premierul Hani Mulqi, care a subliniat, după discuţii, că trimiterea proiectului de lege în parlament ''nu înseamnă automat că acesta va fi aprobat de către adunare, care este suverană''.
Preşedintele principalei federaţii sindicale, Ali al-Abbous, a afimat că i-a reamintit premierului că ''cetăţeanul este epuizat de creşterea preţurilor şi a impozitelor'' şi a subliniat că ''statul trebuie să-şi păstreze independenţa şi să nu se plieze exigenţelor Fondului Monetar Internaţional''.
FMI a aprobat în 2016 o linie de credit de 723 de milioane de dolari pe trei ani pentru Iordania. În schimb, regatul s-a angajat să întreprindă reforme structurale şi să-şi reducă treptat datoria publică la 77 % din PIB până în 2021, faţă de 94 % în 2015.
Găzduirea a sute de mii de refugiaţi sirieni apasă greu asupra economiei Iordaniei. Potrivit unor cifre oficiale, 18,5 % din populaţia ţării se află în şomaj şi 20 % este la limita pragului de sărăcie.AGERPRES/(AS - editor: Angela Sârbu, editor online: Irina Giurgiu)
