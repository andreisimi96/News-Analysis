Ministerul Justiţiei a pus în dezbatere publică un proiect de ordin privind stabilirea liberă a onorariilor între notarul public şi solicitant, în cazul mai multor tipuri de acte şi proceduri notariale.
Potrivit proiectului publicat pe site-ul MJ, stabilirea liberă a onorariilor ar viza procedura autentificării unor contracte şi declaraţii, procedura succesorală, procedura divorţului, actele de dare de dată certă înscrisurilor şi consultaţiile juridice în materie notarială, altele decât cele care sunt urmate de încheierea unui act la notarul public respectiv.
"Temeiul legal al emiterii Ordinului ministrului justiţiei pentru modificarea şi completarea Normelor privind tarifele de onorarii pentru serviciile prestate de notarii publici, aprobate prin Ordinul ministrului justiţiei nr. 46/C/2011 îl reprezintă prevederile art. 67 alin. (2) din Legea nr. 36/1995, republicată, precum şi cele ale art. 13 din Hotărârea Guvernului nr. 652/2009 privind organizarea şi funcţionarea Ministerului Justiţiei, cu modificările şi completările ulterioare", se arată în expunerea de motive.
Conform aceleiaşi surse, Uniunea Naţională a Notarilor Publici a transmis către MJ două adrese, prin care se propun actele şi procedurile notariale pentru care onorariul notarial să se stabilească liber între notarul public şi solicitant, precum şi amendarea Normelor privind tarifele de onorarii pentru serviciile prestate de notarii publici.
"Potrivit art. 67 alin. (2) din Legea nr. 36/1995, republicată, 'prin excepţie de la dispoziţiile art. 57 alin. (1) lit. d), la propunerea Consiliului Uniunii, ministrul justiţiei poate stabili acte şi proceduri notariale pentru care onorariul se stabileşte liber, între notarul public şi solicitant'. Ţinând seama de textul legal mai sus-menţionat şi de propunerile formulate (...), a fost întocmit proiectul de ordin al ministrului justiţiei pentru modificarea şi completarea Normelor privind tarifele de onorarii pentru serviciile prestate de notarii publici", se precizează în expunerea de motive. AGERPRES/(AS - autor: George Onea, editor: Andreea Rotaru, editor online: Simona Aruştei)
