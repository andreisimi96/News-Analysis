Ce-a de a şasea zi a TIFF propune festivalierilor mai multe filme româneşti, de la scurtmetraje proiectate pe tot parcursul zilei până la producţii de lungmetraj foarte noi, dar şi filme mai vechi, cum ar fi "Gaudeamus Igitur", turnat în Cluj şi lansat în 1964.
La cinematograful "Florin Piersic", miercuri, vor fi proiectate scurtmetraje româneşti în trei serii, de la orele 15,30, 20,00 şi 22,30.
"Charleston", de Andrei Creţulescu, şi "Nu mă atinge-mă" (Ursul de Aur la Berlin, 2018), al Adinei Pintilie, pot fi văzute la Cinema Victoria, primul de la 22,15, iar al doilea de la 19,30. Cele două filme sunt incluse în competiţia internaţională pentru Trofeul Transilvania şi sunt prezentate în premieră naţională în cadrul Zilelor Filmului Românesc, secţiune a TIFF dedicată regizorilor autohtoni.
"Un pas în urma serafimilor", al lui Daniel Sandu, va avea o proiecţie specială, pentru persoanele cu dizabilităţi, la Cinema Mărăşti, de la ora 19,30.
Un film românesc vechi, filmat în Cluj, "Gaudeamus igitur" face parte din lista de filme făcută de Mihai Chirilov pentru marcarea Centenarului Marii Uniri la TIFF. Regizat de Gheorghe Vitanidis, pelicula ne reaminteşte de Anna Széles, care va primi Premiul pentru întreaga carieră anul acesta la TIFF.
Tot miercuri, la Cinema Victoria pot fi văzute şi alte filme care fac parte din competiţie - "Moştenitoarele", regizor Marcelo Martinessi, "Căsătoria", regizor Blerta Zeqiri, şi "Izbiţi de soartă", regizor Anna Kruglova.
La Urania Palace, de la ora 14,30, poate fi urmărit filmul "Mefisto", al regizorului Istvan Szabó.
AGERPRES/(AS - autor: Elena Stanciu, editor: Oana Popescu, editor online: Simona Aruştei)
Sursa foto:  TIFF / Facebook
