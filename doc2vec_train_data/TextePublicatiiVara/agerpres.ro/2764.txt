Preşedintele de onoare al FC Botoşani, Cornel Şfaiţer, şi-a anunţat, luni, retragerea din conducerea clubului de fotbal din Liga I.
Şfaiţer, care este considerat fondatorul FC Botoşani, a declarat, într-o conferinţă de presă, că a decis să facă un pas în spate. El nu a oferit detalii despre motivele care l-au determinat să părăsească gruparea botoşăneană, însă a lăsat să se înţeleagă că în ultimul an a avut ''divergenţe de opinii'' cu principalul finanţator al clubului, Valeriu Iftime.
"Vis-a-vis de Valeriu (n.r. - Valeriu Iftime) şi asociaţii lui, au fost divergenţe de opinii. N-am mai fost pe aceeaşi lungime de undă în ultimul timp, dar asta nu înseamnă că lucrurile nu au funcţionat şi am stabilit să fac pasul în spate", a afirmat Şfaiţer.
El a precizat că nu va accepta să preia conducerea executivă a niciunui alt club din Liga 1, cu toate că a recunoscut că, la un moment dat, a fost dorit de Dinamo Bucureşti.
