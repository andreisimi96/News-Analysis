Legea Minelor este gata, cea a apelor minerale se finalizează zilele acestea, iar cuantumul redevenţelor aferent resurselor respective va fi stabilit în legile specifice, a declarat luni ministrul Economiei, Dănuţ Andruşcă.
"La începutul săptămânii trecute a avut loc o şedinţă de lucru pentru definitivarea Legii Minelor. În această şedinţă a fost convenită varianta finală a proiectului de lege, în care au fost incluse şi prevederile privind cuantumul redevenţelor. Tot cu acest prilej, s-a decis ca varianta optimă de reglementare a redevenţelor să fie cea de introducere a acestora în legislaţia specifică fiecărui domeniu/resursă. Pentru data de 21 iunie este stabilită o altă şedinţă de lucru în vederea elaborării normelor metodologice pentru aplicarea Legii Minelor, norme ce vor însoţi legea pe circuitul de avizare şi aprobare", a precizat ministrul Economiei, în plenul Senatului,la dezbterea moţiunii simple "Daniel Andruşcă - piesă de mobilier în minister. Incompetenţa falimentează România".
Andruşcă a menţionat că în cursul acestei săptămâni este programată o reuniune a grupului de lucru pentru definitivarea proiectului de lege privind apele minerale, proiect ce trebuie să parcurgă concomitent cu legea Minelor etapele de avizare şi aprobare.
Moţiunea simplă împotriva ministrului Economiei intitulată "Daniel Andruşcă - piesă de mobilier în minister. Incompetenţa falimentează România" a fost respinsă luni în plenul Senatului. AGERPRES /(A-autor: Sorin Peneş, editor: Mihai Simionescu, editor online: Irina Giurgiu)
