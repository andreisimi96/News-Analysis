Mijlocaşul la deschidere al echipei CSM Ştiinţa Baia Mare, fijianul Ratu Taniela Maravunawasawasa, a fost cel mai prolific marcator din ediţia 2017-2018 a SuperLigii CEC Bank la rugby, el înscriind 110 puncte în partidele din primul eşalon valoric intern al sportului cu balonul oval.
Datorită prestaţiei pe care a avut-o în meciul din penultimul act al SuperLigii, contra echipei CSA Steaua, fijianul a fost declarat şi ''jucătorul semifinalelor'' 2017-2018.
Conform site-ului competiţiei interne, pe locul 2 s-a clasat Tudorel Bratu, component al echipei CSM Bucureşti, cu 99 de puncte reuşite, urmat de Luke Samoa (Timişoara Saracens), cu 97 de puncte, şi Florin Vlaicu (CSA Steaua), cel care a fost pe primul loc în ediţia trecută, cu 95 de puncte.
Top 5 al marcatorilor este închis de sud-africanul Darren Baron (CSM Bucureşti), cu 66 de puncte.
Aşa cum se ştie, Timişoara Saracens şi-a păstrat titlul de campioană naţională după ce a trecut în finală de CSM Ştiinţa Baia Mare cu scorul de 21-15, Cupa României a revenit în acest an celor de la CSM Bucureşti, în timp ce Cupa Regelui a fost adjudecată de CSM Ştiinţa Baia Mare. AGERPRES/(AS- autor: Adrian Drăguţ, editor: Mircea Lazaroniu, editor online: Anda Badea)
