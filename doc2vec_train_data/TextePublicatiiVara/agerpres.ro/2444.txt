Ministrul Apelor şi Pădurilor, Ioan Deneş, va inspecta, joi şi vineri, plajele de pe litoral şi va avea întâlniri cu autorităţile locale, se arată într-un comunicat de presă al ministerului de resort, transmis joi AGERPRES.
Potrivit sursei citate, ministrul va evalua stadiul proiectelor de investiţii destinate reducerii eroziunii costiere - Faza II, etapa 1 şi 2, care vor fi realizate prin Programul Operaţional Infrastructură Mare (POIM). De asemenea, demnitarul va avea întâlniri cu autorităţile locale, cu serviciile deconcentrate şi va susţine o conferinţă de presă.
Pe parcursul zilei de joi, oficialul va verifica modul de amenajare, întreţinere şi exploatare a plajelor din localităţile Vama Veche, 2 Mai, Mangalia, Neptun, Olimp, Costineşti, Eforie, Constanţa şi Năvodari.
"Se au în vedere următoarele aspecte: efectele eroziunii asupra ţărmului românesc cuprins între Mangalia şi Năvodari; modul în care s-au comportat lucrările de combatere a eroziunii ţărmului realizate în Faza I şi recepţionate în decembrie 2015; analiza chimică a apei Mării Negre în zona litorală", se menţionează în comunicatul Ministerului Apelor şi Pădurilor (MAP).
Conform programului, ministrul Deneş va avea vineri întâlnire cu autorităţile locale şi reprezentanţii serviciilor deconcentrate (la sediul Prefecturii) şi, ulterior, va susţine o conferinţă de presă, în care vor fi prezentate investiţiile din domeniul de activitate al ministerului de resort, precum şi stadiul proiectelor de investiţii destinate reducerii eroziunii costiere în Faza II, etapa 1 şi 2, care vor fi realizate prin POIM.
Totodată, pe parcursul zilei de 15 iunie, Deneş urmează să viziteze zona Eforie Nord - Eforie Sud, iar concluziile analizei vor fi prezentate pe faleza Eforie Nord. AGERPRES/(AS - autor: Daniel Badea, editor: Oana Tilică, editor online: Irina Giurgiu)
