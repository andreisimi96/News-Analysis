Fotbalistul echipei naţionale a României, Cristian Săpunaru, a declarat, luni, într-o conferinţă de presă, că amicalele cu Chile şi Finlanda sunt ultimele meciuri înainte de debutul Ligii Naţiunilor şi de aceea este important pentru prima reprezentativă să obţină rezultate pozitive.
"Eu aş fi preferat să fiu acum la Mondiale, nu în vacanţă. E sfârşit de sezon, mai sunt două meciuri amicale la naţională, sper să ne facem treaba cum trebuie şi abia apoi ne vom gândi la vacanţă. Orice meci e important la echipa naţională. Sunt ultimele meciuri înainte de Liga Naţiunilor şi cred că trebuie să ieşim cu bine din ele. Contează şi rezultatele în meciurile amicale, au contat şi până acum. De fapt, mai mult contează rezultatul decât altceva, asta e părerea mea", a spus Săpunaru.
"Cosmin Contra a venit după o perioadă mai grea pe care am avut-o la naţională cu domnul Daum. Nu mă refer la faptul că domnul Daum a fost problema, dar naţionala nu mergea bine. Cosmin a reuşit să schimbe faţa echipei naţionale. Acum România arată bine, arată altfel. E o atmosferă frumoasă la echipă. Asta a reuşit Cosmin să facă, să unească grupul, să ne simţim bine unii cu alţii şi să dăm totul pentru naţională indiferent de echipa de la care venim", a adăugat jucătorul aflat în cantonamentul de la Mogoşoaia.
Cristian Săpunaru (34 de ani) a menţionat că îşi doreşte să ducă la bun sfârşit contractul cu gruparea Kayserispor din Turcia. "Am contract încă un an la Kayserispor, sper să îl termin. Am început bine sezonul, dar cred că la un moment dat am crezut că s-a cam terminat campionatul pentru noi. Asta a fost o greşeală din partea echipei pentru că ne-am simţit confortabil acolo unde eram. Nu mai aveam probleme cu retrogradarea, s-a pierdut un pic din concentrare şi aşa au venit rezultatele proaste", a precizat Săpunaru.
Echipa naţională a României se pregăteşte începând de duminică la Centrul Naţional de Fotbal Mogoşoaia în vederea amicalelor cu Chile şi Finlanda, ultimele meciuri înaintea debutului în Liga Naţiunilor. România va întâlni, joi, de la ora 17,00 (ora României), la Graz (Austria), reprezentativa statului Chile, şi la 5 iunie, de la ora 20,30, la Ploieşti, selecţionata Finlandei.
AGERPRES (editor: Marius Ţone, editor online: Ada Vîlceanu)
