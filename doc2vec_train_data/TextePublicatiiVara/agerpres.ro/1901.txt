Parcul Herăstrău a fost neîncăpător sâmbătă dimineaţă, aleile fiind pline de participanţi care aşteptau să înceapă a patra ediţie a evenimentului ''Happy Run! - Race for the Cure Romania'', organizat de Fundaţia Renaşterea.
La intrarea dinspre Piaţa Charles de Gaulle au fost instalate zeci de corturi şi standuri pentru înscrierea participanţilor şi distribuirea tricourilor şi a numerelor de concurs, pentru distracţia copiilor, dar şi pentru hidratare şi prim-ajutor oferit ce Crucea Roşie Română.
Traseul cursei a fost marcat cu panglici inscripţionate cu roz, pentru ca participanţii la concurs să se poată orienta mai uşor. În faţa scenei amenajate s-au adunat copii, tineri şi vârstnici, iar la ora 9,00 a început încălzirea dinaintea cursei, alături de trainerii de la WorldClass.
Foto: (c) Radu TUŢĂ/AGERPRES FOTO
Puţin după ora 9,30, ambasadorul Fundaţiei Renaşterea, Andreea Esca, a dat startul competiţiei, care a fost organizată pe cinci categorii: 5 km - alergare adulţi, 1 km - alergare copii între 5 - 10 ani şi între 10 - 14 ani, Fitness Walk 5 km - plimbare pentru persoane de toate vârstele, Fun Walk 1 km - plimbare.
Cursa de 5 km s-a desfăşurat pe traseul: Parcul Herăstrău/Aleea Cariatidelor - bd. Constantin Prezan - Arcul de Triumf - Piaţa Presei Libere - Coloana Monument - Insula Trandafirilor - bd. Aviatorilor - Statuia Charles de Gaulle. Plimbarea pe o distanţă de un km a fost pe traseul Parcul Herăstrău/Piaţa Charles de Gaulle - bd. Mareşal Prezan - intrare în Parcul Herăstrău pe la Arcul de Triumf - Aleea Michael Jackson, cu ieşire în Piaţa Charles de Gaulle.
La sosire, fiecare participant a primit o medalie. După încheierea competiţiei, a urmat festivitatea de premiere, pe categorii: femei - 5 km, bărbaţi - 5 km, copii între 5-10 ani - 1 km, copii între 10-14 ani - 1 km, învingătoarele în lupta cu cancerul de sân, echipe. Premiile au fost acordate de membrele board-ului Fundaţiei Renaşterea - Mihaela Geoană (preşedinte), Cristiana Copos (vicepreşedinte), Veronica Savanciuc (vicepreşedinte), Andreea Mihai, Amalia Năstase, Adriana Cazacu (membre).
Au fost acordate şi premii amuzante pentru echipe: cea mai numeroasă echipă din partea ambasadelor - câştigată de Ambasada Italiei la Bucureşti, cea mai inimoasă - echipa Catena, cea mai amuzant costumată - echipa Albalact, cea mai numeroasă echipă de voluntari - Ana Pan, cea mai numeroasă echipă din partea companiilor - Metropolitan Life. Premiile pentru cea mai numeroasă echipă şi cea mai gălăgioasă echipă au fost câştigate de Liceul ''Jean Monnet''.
Foto: (c) Radu TUŢĂ/AGERPRES FOTO
După festivitatea de premiere, a urmat extragerea numerelor de concurs câştigătoare ale tombolei organizate, premiile fiind oferite de sponsorii evenimentului.
La final, au urcat pe scenă învingătoarele în lupta cu cancerul, care, alături de membrele din board-ul Fundaţiei Renaşterea, au dat drumul spre cer baloanelor roz, simbolul speranţei în lupta cu cancerul de sân.
Ca în fiecare an, şi la această ediţie a Happy Run au fost prezente numeroase persoane publice. Pe lângă membrele fundaţiei, care au venit însoţite de familii, au participat Iuliana Tudor, alături de fiul său, Tudor, Adelina Pestriţu, Dani Coman, Silvia Dumitrescu.
Evenimentul de sâmbătă a fost organizat, a patra oară consecutiv, sub înaltul patronaj al Ambasadei Italiei la Bucureşti, cu susţinerea oficială a Ministerului Educaţiei Naţionale, a Ministerului Afacerilor Externe, a Comitetului Olimpic şi Sportiv Român, a Societăţii Naţionale de Cruce Roşie din România şi a Asociaţiei Bucharest Running Club.
''Happy Run! - Race for the Cure Romania'' este cel mai mare şi de succes eveniment de informare şi de strângere de fonduri pentru sănătatea femeii.
Fondurile strânse în cadrul evenimentului ''Happy Run!'' vor fi folosite pentru oferirea de teste gratuite femeilor din categorii vulnerabile, pentru suport şi susţinere asigurate femeilor bolnave de cancer, dar şi pentru continuarea proiectului Brave Cut, de confecţionare de peruci pentru pacientelor oncologice. AGERPRES/(AS - autor: Marina Bădulescu, editor online: Anda Badea)
