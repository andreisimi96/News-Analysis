Lionel Messi, vedeta naţionalei de fotbal a Argentinei, nu a afirmat niciodată că "nu poate juca împotriva unor oameni care omoară copii palestinieni nevinovaţi", după anularea meciului amical pe care echipa "albiceleste" ar fi urmat să-l dispute sâmbătă împotriva Israelului, la Ierusalim, înaintea Cupei Mondiale 2018, scrie AFP.
Messi nu a făcut aceste declaraţii pentru televiziunea argentiniană TyC Sports, el neacordând niciun interviu acestui canal.
Messi ar fi declarat pentru TyC Sports: "Ca ambasador al UNICEF, eu nu pot să joc împotriva unor oameni care omoară copii palestinieni nevinovaţi. Noi trebuia să anulăm meciul, fiindcă suntem oameni înainte de a fi fotbalişti." Mai ales această frază a fost publicată, comentată din abundenţă şi distribuită de mii de ori pe Facebook.
Trimisul special al TyC Sports pe lângă echipa Argentinei care pregăteşte acum Mondialul din Rusia la Barcelona, reporterul Martin Arevalo, a dezminţit miercuri pe Twitter ar fi făcut aceste informaţii.
"Ceea ce scrieţi este fals. Messi nu a vorbi cu nicio media şi nici cu TyC Sports despre acest subiect. Să informaţi cu precizie. În această perioadă de pregătire, Messi nu vorbeşte cu presa", a scris ziaristul.
De altfel, Messi, de cinci ori câştigător al Balonului de Aur şi considerat demult unul dintre cei mai mari fotbalişti din istorie, nu este obişnuit să vină cu declaraţii politice sau cu afirmaţii şocante. La fel ca multe alte vedete mondiale, el este foarte atent la felul în care comunică. Angajamentele sale extrasportive - este ambasador itinerant al UNICEF - au loc în domenii în care există consens, domenii foarte diferite de un subiect cum este chestiunea israeliano-palestiniană.
Preşedintele Federaţiei palestiniene de fotbal, Jibril Rajoub, l-a îndemnat pe Messi să nu joace sâmbătă la Ierusalim şi le-a cerut palestinienilor "să ardă" tricoul fotbalistului dacă acesta o va face. După ce meciul a fost anulat, Rajoub a apărut miercuri într-o conferinţă de presă în faţa unei fotografii în care pozează tocmai împreună cu Messi, cu menţiunea "Din Palestina, mulţumesc Messi".
AFP conchide că această declaraţie atribuită lui Messi nu a existat niciodată.
AGERPRES (autor: Mircea Lazaroniu; editor: Adrian Drăguţ, editor online: Irina Giurgiu)
