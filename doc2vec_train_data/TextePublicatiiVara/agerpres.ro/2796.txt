Festivalul Zilele Sfântului Ladislau a debutat luni, după depunerea de coroane la statuia Sfântului Ladislau, cu dezvelirea unui bust al contelui Rhédey Lajos (1761 - 1831), un mecena al culturii, poet, dramaturg şi promotor al iluminatului public în Oradea.
"Sunt aici din respect pentru comunitatea maghiară din Oradea, care de-a lungul sutelor de ani a construit în Oradea şi plăteşte impozite oraşului. De aceea, este normal ca această primărie, indiferent cine este primar, să manifeste respect pentru toate comunităţile din Oradea şi în particular, pentru acest om care a făcut lucruri bune pentru oraşul nostru", a spus, în cuvântul său, primarul Ilie Bolojan.
Bustul a fost amplasat în Parcul Nicolae Bălcescu, fostul parc Rhédey, numit astfel în amintirea contelui care şi-a donat oraşului propria grădină, loc în care se află în prezent Parcul Bălcescu, precum şi grădina zoologică a oraşului.
Potrivit lui Csomortanyi Istvan, liderul PPMT Bihor, proiectul bustului s-a născut în urmă cu cinci ani, tot la Zilele Sfântului Ladislau, organizate în acelaşi parc. Bustul a fost realizat, într-un an, de sculptorul Deák Árpád, printr-un proiect realizat de Asociaţia Civică Maghiară, cu sprijinul financiar al Ministerului Culturii Ungare, în valoare de 1,5 milioane de forinţi.
Festivalul Zilele Sfântului Ladislau (18-24 iunie) este organizat de Asociaţia Sfântul Ladislau şi are ca parteneri Primăria Oradea şi Asociaţia pentru Promovarea Turismului în Oradea şi Regiune (APTOR).
Programul include peste 60 de evenimente diverse: concerte, expoziţii, târg meşteşugăresc, activităţi pentru familii şi copii, evenimente gastronomice, tururi ghidate în cetatea orădeană şi în oraş.
"Ediţia din acest an a acestor zile aduce, ca de fiecare dată, un omagiu întemeietorului oraşului, regele Ladislau, ulterior sanctificat, al cărui mormânt a fost amplasat odinioară chiar în cetatea Oradiei. În acest an, o apariţie deosebită vor fi demonstraţiile de călărie, de sâmbătă şi duminică, spectacole cu cascadori din Ungaria", a declarat, pentru AGERPRES, Zatyko Gyula, organizator.
Zilele dedicate Sfântului Ladislau au început, neoficial, duminică printr-o acţiune de plantare a 300 de flori în faţa teatrului orădean, în jurul bustului dramaturgului maghiar Szigligeti Ede. Cei care au sădit florile sunt voluntarii Asociaţiei Orădene pentru Înfrumuseţarea Oraşului, o asociaţie nou înfiinţată după modelul celei existente în Oradea la începutul secolului XX. AGERPRES/(A-autor Eugenia Paşca, editor: Antonia Niţă, editor online: Anda Badea)
