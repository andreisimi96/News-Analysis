Peste 5.000 de turişti au participat timp de două zile în staţiunea Sărata Monteoru din judeţul Buzău la cea de-a doua ediţie a Festivalului Buzău Fest.
Festivalul a fost prefaţat joi seara cu o retragere cu torţe din Piaţa Irineu Mihălcescu din municipiului Buzău, la care au participat oficialităţile locale şi peste 100 de războinici, daci, romani şi militari din Primul Război Mondial îmbrăcaţi în costume de epocă.
Pe 1 şi 2 iunie, turiştii au luat cu asalt terasele cu mici şi bere, standurile cu artizanat şi mâncăruri tradiţionale din Sărata Monteoru şi, de asemenea, au asistat în Parcul central la luptele dintre dacii şi romanii la care au participat grupuri de reconstituire istorică din România şi Bulgaria.
Grupuri de reconstituire istorică au reprodus confruntări între gladiatori, dansuri antice, bătălii între trupele romane şi războinicii daci, ateliere antice etc. La bătălii au participat şi turişti, în special copii, care au fost de fiecare dată declaraţi câştigători în faţa războinicilor daci şi a legionarilor romani înarmaţi până în dinţi.
Pe toată durata festivalului, turiştii au ocazia să cumpere produse tradiţionale din zona Buzăului, cârnaţi de Pleşcoi, vin de Pietroasele, brânzeturi, produse cosmetice şi de artizanat.   
Cele două seri de petrecere s-au încheiat cu un concert de muzică populară, respectiv muzică uşoară, şi un impresionant foc de artificii.
"Buzău Fest a devenit deja tradiţie, staţiunea Sărata Monteoru a fost luată cu asalt de numeroşi turişti din ţară şi din străinătate care au fost martorii sau, după caz, actorii unor momente de glorie din istoria ţării noastre", a declarat pentru AGERPRES preşedintele Consiliului Judeţean Buzău, Petre Emanoil Neagu. AGERPRES/(A-autor: Dorin Ivan, editor: Karina Olteanu, editor online: Irina Giurgiu)
