Spectacolul "Vlaicu Vodă" de Alexandru Davila, în regia lui Horia Suru, unul dintre cele mai aşteptate proiecte de pe agenda Centenarului Marii Uniri, organizat de Teatrul Excelsior şi Primăria Capitalei, va fi prezentat, de vineri până duminică şi în perioada 22 - 26 august, în Piaţa Constituţiei din Bucureşti.
Potrivit unui comunicat al Teatrului Excelsior, transmis AGERPRES, spectacolul face parte dintr-o producţie-eveniment care îşi propune să readucă la viaţă satul medieval românesc şi obiceiurile sale specifice.
"Publicul de astăzi va avea ocazia să descopere cum se trăia în ţara noastră în secolul al XIV-lea, în vremea lui Vlaicu Vodă (Vladislav I), domn al Ţării Româneşti între 1364 şi cca. 1377. Lumea satului medieval îşi va deschide porţile în plin centru al Capitalei, iar publicul este invitat să îi descopere muzica, dansurile, savuroasele mâncăruri şi licori tradiţionale, precum şi activităţile meşteşugăreşti străvechi - toate într-o adevărată lecţie de istorie interactivă. Această călătorie senzorială în timpuri îndepărtate va prefaţa spectacolul "Vlaicu Vodă", care va începe la ora 21,00", se arată în comunicatul citat.
Satul medieval construit în mărime naturală în Piaţa Constituţiei va evoca, în cele mai mici detalii, fascinanta lume de acum şase veacuri.
Nouă case, opt turnuri de apărare, patru ateliere de meşteşugari, un han şi o biserică (interpretare după Biserica Sân Nicoară, Curtea de Argeş), sute de costume şi măşti populare, zeci de muzicieni (instrumentişti, cor şi ansamblu arhaic), alături de săteni, străjeri, călăreţi, meşteşugari (olari, pielari, sculptori în lemn şi ţesătoare) vor reconstitui, exact ca odinioară, atmosfera tipic medievală. Publicul de astăzi va avea astfel şansa unică de a pătrunde dincolo de povestea desprinsă din paginile istoriei şi de a-i înţelege sensurile profunde, precizează organizatorii.
Seria de evenimente care se vor desfăşura în Piaţa Constituţiei va debuta vineri, de la ora 10,30 până la ora 12,00, cu ateliere de olărit, pielărie, ţesătorie, jocuri medievale şi o prezentare de echipament militar. Între orele 12,30-14,00 vor avea loc ateliere pictură pe scuturi, sculptură în lemn, dansuri medievale şi o competiţie între străjeri.
Ziua va continua cu o nouă serie de ateliere - de olărit, pielărie, ţesătorie şi prezentare de echipament militar - de la ora 14,30 până la ora 16,00, iar între orele 16,30 - 18,00 vor avea loc atelierele de pictură pe scuturi, sculptură în lemn, dans medieval, jocuri medievale şi un turnir.
Intrarea publicului în satul medieval este liberă, iar accesul la spectacolul "Vlaicu Vodă" se va face pe bază de rezervare, pe site-ul www.bilet.ro .
Evenimentul se adresează publicului de toate vârstele - de la copii până la bunici -, oferind fiecărui spectator în parte ocazia de a cunoaşte istoria într-un mod cât se poate de personal: de la descoperirea tradiţiilor şi obiceiurilor satului medieval la rememorarea nostalgică a timpurilor îndepărtate. AGERPRES/(AS - autor: Petronius Craiu, editor: Mihai Simionescu, editor online: Anda Badea)
