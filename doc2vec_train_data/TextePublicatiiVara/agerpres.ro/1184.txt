Exodul oamenilor care muncesc reprezintă una dintre cele mai mari probleme ale României, iar aceasta este ignorată de guvernanţi şi de politicieni, consideră iniţiatorul proiectului RePatriot, Marius Bostan.
"Noi considerăm că aceasta este una dintre cele mai mari probleme ale României - acest exod. Problema, deja, nu mai este doar că o parte din români au plecat, muncesc, problema e că pleacă tot timpul oameni, nu scade ritmul plecărilor, ritmul revenirii este destul de redus şi statisticile şi prognozele arată destul de prost. Este ignorată cumva această problemă (...). Aceasta este ignorată complet de administraţie, Guvern. Aceste milioane de români sunt o bogăţie. Dacă noi evaluăm cunoştinţele, expertiza lor câştigată în ţările de acolo, nu numai partea financiară, a banilor trimişi, vedem că sunt cea mai mare bogăţie a României", a declarat marţi, într-o conferinţă de presă, Marius Bostan.
Potrivit unui document al Romanian Business Leaders, care prezintă un studiu al Organizaţiei Naţiunilor Unite, în ultimii 10 ani 3,4 milioane de români au plecat în străinătate, ceea ce reprezintă un procent de 17%.
Co-fondatorul Fan Courier, Felix Pătrăşcanu, a arătat că cea mai mare problemă cu care se confruntă compania este lipsa forţei de muncă.
"E o mare criză a forţei de muncă. E o criză sâcâitoare şi mult mai gravă decât cea economică. Dacă prin cea economică am trecut cu creşteri mai mici, dar au fost creşteri, în momentul de faţă avem o problemă gravă. În partea de vest a ţării, mai ales, românii pleacă masiv în străinatate. Am crezut că Brexit-ul va fi la un moment dat o barieră pentru ei. Nu, din contră, pleacă din ce în ce mai mulţi români şi am devenit a doua naţie din UK, în momentul de faţă. Se merge foarte mult în Germania. Sunt şi multe întoarceri în ţară, dar plecatul şi venitul acestor oameni creează un mare disconfort pentru buna activitate a companiilor româneşti. Criza economică poate ţine un an, doi, trei, cinci, după care îţi revii, (...) dar depopularea României e foarte gravă, sunt o mulţime de oameni care şi-au creat business-uri acolo, familiile s-au învăţat deja cu viaţa de acolo şi greu mai pot lua decizia de a se reîntoarce", a spus Felix Pătrăşcanu.
Reprezentaţii RePatriot au lansat o scrisoare deschisă către administraţia publică pentru a atrage atenţia asupra acestei probleme.
"Dorim să vă aducem în atenţie posibilitatea transformării problemei migraţiei românilor într-o oportunitate de a stimula dezvoltarea locală şi de a crea prosperitate. Ţara are nevoie în continuare de participarea, investiţiile şi expertiza românilor de pretutindeni. Dezvoltarea României, atât la nivel local, cât şi la nivel naţional, depinde de buna administrare, de investiţii şi de întreprinzători. Ţara are nevoie de oameni cu iniţiativă, buni meseriaşi, care să aibă o atitudine occidentală faţă de muncă. Mulţi dintre ei trăiesc în afara graniţelor ţării. Ei pot juca un rol important în dezvoltarea locală şi pot sprijini conectarea puternică a judeţului dumneavoastră la oportunităţile din alte ţări. Românii din Diaspora sunt un investitor foarte important în economie prin banii investiţi sau trimişi periodic pentru cei rămaşi acasă. Cea mai mare parte sunt foarte ataşaţi de România, dar în acelaşi timp dezamăgiţi, neîncrezători şi au sentimentul că nu au viitor acasă. RePatriot transmite un mesaj puternic: Românii de pretutindeni sunt doriţi în România!", se arată în scrisoare. AGERPRES/(AS - autor: Daniel Alexandru Florea, editor: Mihai Simionescu, editor online: Gabriela Badea)
