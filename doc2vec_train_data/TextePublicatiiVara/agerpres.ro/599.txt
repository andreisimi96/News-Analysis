Antrenorul echipei ACS Poli Timişoara, Adrian Neaga, a declarat, joi, într-o conferinţă de presă că speră ca formaţia bănăţeană, care mai are doar şanse teoretice de a se salva de la retrogradare, să iasă cu fruntea sus din ultimul meci, programat sâmbătă, cu Concordia, la Chiajna.
''M-aş bucura să ieşim cu fruntea sus după acest meci. Să ieşim demni, deoarece a fost un play-out destul de agitat, cu probleme de toate felurile. Ştiu că mă veţi întreba dacă mai credem în salvare, şi aşa cum am zis că în fotbal totul se poate schimba în orice minut, mai credem şi în minuni. Mergem la Chiajna să ne jucăm şansa. Abordăm meciul la victorie, indiferent de rezultatul de la Juventus - FC Voluntari, eu sper să câştigăm cele trei puncte. Chiar dacă avem probleme foarte mari de efectiv, mergem încrezători că putem face un rezultat bun'', a spus Neaga, citat de site-ul oficial al clubului.
Poli trebuie să învingă în ultima rundă, la Chiajna, iar FC Voluntari să piardă contra celor de la Juventus Bucureşti pentru a se salva de al retrogradarea directă.
În lotul care se va deplasa la Chiajna au fost incluşi doi juniori, având în vedere că vor absenta Vaşvari (suspendat), Ciucur şi Ţigănaşu (declaraţi liberi de contract), Mihai Roman II (învoit pentru a merge la un botez), iar Haruţ, Străuţ şi Popovici sunt accidentaţi.
''Mergem la Chiajna să câştigăm, să-i mulţumim lui Rică Neaga că a stat alături de noi în aceste săptămâni dificile, în condiţii grele. Vrem să-l facem fericit cu cele trei puncte. Sper să marchez contra Chiajnei şi în ultima etapă. Despre viitor, pot spune că mai am contract un an şi dacă retrogradăm vrem să revenim anul viitor în prima ligă'', a declarat Cosmin Bîrnoi, care a marcat în victoria cu 1-0, din prima etapă a campionatului, chiar pe terenul Concordiei.
Meciurile Concordia Chiajna - ACS Poli Timişoara (stadion Concordia - Chiajna) şi Juventus Bucureşti - FC Voluntari (stadion ''Anghel Iordănescu'' - Voluntari), din ultima etapă a fazei play-out, vor avea loc sâmbătă, de la aceeaşi oră, 21,30.
AGERPRES (AS/autor: Mihai Ţenea, editor: Teodor Ciobanu, editor online: Anda Badea)
