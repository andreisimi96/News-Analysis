Bulgaria, aflată la graniţa cu viitoarea "Macedonie de Nord" şi care împărtăşeşte cu micul stat balcanic caracteristici culturale şi lingvistice, doreşte, ca şi Grecia, să aplaneze diferendele istorice cu Skopje şi îi cere "garanţii" în acest scop, a afirmat joi şeful statului bulgar, Rumen Radev, citat de AFP.
"Bulgaria este în poziţia de a cere garanţii suplimentare. Trebuie să împiedicăm orice intervenţie din partea Macedoniei sau sprijin acordat pe teritoriul nostru unor organizaţii în contradicţie cu Constituţia noastră", a insistat Rumen Radev la finalul unei întrevederi cu omologul său macedonean, Gjorge Ivanov.
Primul stat care a recunoscut independenţa Macedoniei, la 15 ianaurie 1992, Bulgaria consideră însă că macedonenii sunt slavi de origine bulgară şi că limba lor este doar un dialect al bulgarei.
În Grecia, care a încheiat marţi un acord istoric cu Skopje, se află, de altfel, o provincie în nordul ţării care poartă numele de Macedonia.
Sofia doreşte ca Skopje să îi garanteze printr-un tratat neamestecul în treburile interne, în timp ce un articol al Constituţiei macedonene prevede că "republica veghează la situaţia şi drepturile cetăţenilor de origine macedoneană din ţările vecine".
"Geografia ne impune să fin extrem de prudenţi", a adăugat Rumen Radev. Viitoarea "Republică a Macedoniei de Nord", situată în sud-vestul Bulgariei, este un teritoriu care în antichitate a făcut parte din regatul lui Filip al II-lea al Macedoniei.
Bulgaria întreţine, totuşi, relaţii mult mai paşnice decât Grecia cu vecinul său din fosta Iugoslavie. Anul trecut, cele două ţări au semnat un tratat de prietenie.
Sofia şi Skopje sunt, de asemenea, pe punctul de a înfiinţa o comisie pentru a încerca să reconcilieze viziunea lor despre trecut din cărţile de istorie din cele două ţări. Alt gest de bunăvoinţă: Bulgaria asigură de anul trecut traducerea în bulgară a declaraţiilor responsabililor macedoneni în vizită oficială, deşi cele două limbi sunt foarte asemănătoare.
Atena şi Skopje au încheiat, marţi, după ani de dispute politice şi semantice, un compromis care prevede că Macedonia se poate numi oficial Republica Macedonia de Nord.AGERPRES/(AS - editor: Alic Mîrza, editor online: Daniela Juncu)
