Unul dintre primele spectacole sold-out din Festivalul Internaţional de Teatru de la Sibiu este "Aller - Retour", regizat de Gigi Căciuleanu, care va reuni sâmbătă, pe scena Filarmonicii de Stat, dansatori români şi francezi.
Potrivit organizatorilor, spectacolul eveniment se va juca o singură dată la FITS, sâmbătă, de la ora 18,00, având o durată de o oră şi 20 de minute.
Dansatorii vor evolua pe muzica lui DJ Vasile, Manu Wandji, Erwann Kermorvant, Cristian Stanciu, folclor românesc, Johnny Răducanu, Paul Ilea & Adrian Nour.
Printre cei nouă interpreţi se numără Alice Valentin, o dansatoare independentă, în jurul căreia s-a format spectacolul.
"La Paris, lucrez de câţiva ani cu o companie având un profil mai special: "Karma Dance Project", care s-a format în jurul unei dansatoare independente - Alice Valentin. De obicei, coregrafii îşi aleg dansatorii. Aici, se întâmplă invers: compania alege coregrafii cu care are de gând să lucreze. Şi continuă să îi solicite pe cei care o fac să câştige adeziunea publicului. În acelaşi timp, continui în mod foarte activ să creez pentru trupa "Gigi Căciuleanu Romania Dance Company" din Bucureşti, închegată, după cum indică numele, în jurul lumii artistice şi personalităţii unui coregraf. Care ocupă şi el un loc mai aparte în lumea dansului. Pentru a lucra cu compania mea din Bucureşti trebuie să fac foarte adesea drumul dus-întors (Aller-Retour) Paris - Bucureşti. De unde şi ideea spectacolului. Ne-am gândit că a venit timpul să unim forţele celor două companii independente pentru a prezenta publicului ceea ce ne place şi avem în comun: dragostea pentru mişcarea dansată şi respectul faţă de interpret. Spectacolul "Aller - Retour" nu este numai franco-român, ci şi profund european", a declarat Gigi Căciuleanu.
Spectacolul va fi prezentat în limbile română şi engleză şi nu este recomandat copiilor sub 12 ani.
În prezent are loc la Sibiu cel mai important festival al artelor spectacolelor din România şi unul dintre cele mai mari din Europa - FITS, care a strâns deja 127.000 de spectatori în prima zi.
Până în 17 iunie, 3.300 de artişti din 73 de ţări îşi etalează talentul în 74 de spaţii de joc, la cea de a 25-a ediţie a FITS. AGERPRES/(A - autor: Isabela Paulescu, editor: Andreea Rotaru, editor online: Anda Badea)
Sursa foto:  sibfest.ro
