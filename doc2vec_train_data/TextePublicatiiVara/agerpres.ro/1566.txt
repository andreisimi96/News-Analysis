Clubul Sportiv al Armatei Steaua a împlinit, joi, 71 de ani de la înfiinţare, gruparea militară cucerind în cele peste 7 decenii de activitate 100 de medalii olimpice, aproximativ 12.000 de titluri naţionale şi peste 1.000 de Cupe ale României.
Oficialii clubului au marcat evenimentul organizând Ziua Porţilor Deschise în cadrul Complexului Sportiv "Steaua" din Bulevardul Ghencea. Copii însoţiţi de părinţi au asistat la antrenamentele sportivilor stelişti şi au interacţionat cu aceştia, luând un prim contact cu sporturi precum polo pe apă, rugby, scrimă sau fotbal.
Prezent la eveniment, comandantul CSA Steaua, Cristian Petrea, a declarat că tradiţia îi obligă pe toţi cei implicaţi la secţiile sportive să ţină nivelul performanţei la standarde cât mai înalte.
Foto: (c) ANGELO BREZOIANU/AGERPRES FOTO
"Aniversăm azi 71 de ani de la înfiinţarea clubului Steaua, e o viaţă de om. Putem spune că acum clubul a ajuns la deplina maturitate. Ne-am propus să sărbătorim acest moment festiv prin ziua porţilor deschise la cea mai reprezentativă bază sportivă a clubului. Am organizat ateliere pentru copii în care le-am prezentat echipa de rugby, echipa de polo, echipa de fotbal, lotul de scrimă, cel de gimnastică şi aşa mai departe. Clubul Armatei Steaua este cel mai important brand al României şi tradiţia ne obligă să ţinem nivelul performanţei la cele mai înalte standarde", a spus Petrea.
Ştefan Iovan, câştigător al Cupei Campionilor Europeni în 1986, în prezent director sportiv la CSA Steaua, a declarat că echipa de fotbal trebuie readusă la un nivel înalt, la fel ca toate celelalte secţii ale clubului.
"E un eveniment deosebit organizat de clubul nostru la împlinirea a 71 de ani. Este cel mai mare club din ţară, fără îndoială. Aici s-au format mulţi oameni care au câştigat titluri olimpice, mondiale şi au realizat mari performanţe. Este un club extraordinar de mare şi puternic. Trebuie să readucem fotbalul la un nivel înalt, pentru că celelalte secţii ale clubului sunt deja la un nivel foarte înalt", a menţionat Iovan.
Datorită miilor de sportivi militari care au luptat sub culorile roş-albastre de-a lungul timpului, Clubul Sportiv al Armatei Steaua Bucureşti, care are în prezent 36 de secţii sportive, deţine în palmares 100 de medalii olimpice, aproximativ 12.000 de titluri naţionale şi peste 1.000 de Cupe ale României. În plus, gruparea militară adus României primul campion olimpic, trăgătorul Iosif Sârbu, care a cucerit medalia de aur la tir (puşcă) la Jocurile Olimpice de la Helsinki din 1952. De asemenea, prima dublă campioană olimpică a fost tot o stelistă: atleta Iolanda Balaş-Soter. Aceasta a cucerit cele două titluri la săritura în înălţime la Jocurile Olimpice de la Roma, 1960 şi Tokyo, 1964 şi încă figurează în Cartea Recordurilor cu o performanţă imposibil de egalat: 150 de concursuri consecutive câştigate în perioada 1957-1966, fiind totodată şi autoarea a 14 recorduri mondiale. CSA Steaua Bucureşti a fost locul unde s-a format, s-a dezvoltat şi a atins gloria Ilie Năstase, primul număr 1 al clasamentului ATP.
Foto: (c) ANGELO BREZOIANU/AGERPRES FOTO
Şi la sporturile de echipă Steaua Bucureşti a obţinut rezultate excepţionale, echipa de fotbal câştigând, la 7 mai 1986, Cupa Campionilor Europeni, fiind prima echipă din estul Europei care a realizat această performanţă şi singura din istoria fotbalului românesc.
Cea mai titrată echipă a clubului este însă cea de handbal, de două ori câştigătoare a Cupei Campionilor Europeni (1968 şi 1977). Alături de secţiile tradiţionale care funcţionează în cadrul clubului începând cu anul 1947, în certificatul de identitate sportivă este înregistrată din anul 2014 şi secţia destinată sporturilor paralimpice. Prin acest demers, Clubul Sportiv al Armatei Steaua Bucureşti se aliniază cu marile cluburi de pe plan european şi mondial, care includ sporturile paralimpice în activitatea lor, asigurând condiţiile necesare antrenării veteranilor răniţi în teatrele de operaţii, care participă la jocurile paralimpice "Invictus".
AGERPRES (AS-autor: Marius Ţone, editor: Mihai Ţenea, editor online: Anda Badea)
