Selecţionerul Cosmin Contra a declarat, luni, într-o conferinţă de presă, că atacantul formaţiei FCSB, Denis Alibec, trebuie să schimbe echipa şi să o ia de la zero în noul sezon, precizând că acest lucru ar fi extraordinar pentru jucător şi echipa naţională a României.
"Sunt preocupat de situaţia lui Alibec, ca de situaţia oricărui jucător care trece printr-o perioadă proastă. Alibec e un jucător talentat care are nevoie de o schimbare. În primul rând el trebuie să facă o schimbare în ceea ce îşi doreşte el de la fotbal. Iar apoi, dacă are posibilitatea, să schimbe echipa şi să o ia de la zero pentru că asta ar fi extraordinar, atât pentru el, cât şi pentru echipa naţională", a spus Contra.
La rândul său, fundaşul Cristian Săpunaru îi recomandă lui Denis Alibec să fie "mai umil" în anumite momente. "Ce se întâmplă cu Alibec nu mi se pare normal. Acum 6 luni era cel mai bun atacant al României şi acum... în sfârşit, e treaba celor de la FCSB ce fac cu el. Am vorbit cu Alibec, normal. Niciun jucător nu ar putea să evolueze bine în situaţia în care se află el. Nu ştiu dacă i-aş recomanda o schimbare (n.r. - de echipă), cred că i-aş recomanda să fie un pic mai umil câteodată. Dar nu cred că problema este numai la el. În niciun caz nu vreau să vorbesc de Dică, să nu se creadă că spun că Dică e vinovatul, dar de ce cu alţi antrenori a evoluat bine, iar acum nu poate?", a precizat Săpunaru, aflat în cantonamentul naţionalei de la Mogoşoaia.
Fotbalistul Denis Alibec (27 de ani) a fost pus pe lista de transferuri de conducerea clubului FCSB după un conflict cu antrenorul Nicolae Dică şi o serie de evoluţii slabe în partea a doua a sezonului. Finanţatorul Gigi Becali îl consideră principalul vinovat pentru pierderea titlului în acest sezon şi a anunţat că îl cedează oricărei alte echipe pentru suma de 1,7 milioane de euro.
AGERPRES (editor: Marius Ţone, editor online: Ada Vîlceanu)
