Echipa Portugaliei, campioana europeană en titre, a învins formaţia Marocului cu scorul de 1-0 (1-0), miercuri, pe Stadionul Lujniki din Moscova, în Grupa B a Cupei Mondiale de fotbal din Rusia.
Vedeta Cristiano Ronaldo a marcat singurul gol al partidei (4), una dominată de marocani, dar la finalul căreia lusitanii au făcut un pas important către optimi.
''Leii din Atlas'', care au pierdut primul meci în faţa Iranului (0-1), după un autogol stupid, au avut prima oportunitate a partidei, prin Boutaib (3), care a trimis pe lângă poartă cu capul.
Portugalia a reuşit să deschidă scorul rapid, prin Cristiano Ronaldo (4), care a trimis în poartă cu capul centrarea lui Moutinho din corner, după ce a scăpat de marcajul lui Da Costa.
Cu acest gol, al 85-lea în 152 de selecţii, Ronaldo devine cel mai bun marcator all-time la nivel de echipă naţională în Europa.
Vedeta formaţiei Real Madrid, golgheterul la zi al Cupei Mondiale din Rusia, cu 4 goluri, a fost aproape de a marca din nou în min. 9, dar şutul său din întoarcere a trecut puţin pe lângă ţintă.
Marocanii au preluat controlul jocului şi Benatia (11) a avut o primă şansă din numeroasele care au urmat. Boussoufa a trimis o centrare periculoasă (19), dar apărarea lusitană a reuşit să îndepărteze balonul.
Portugalia putea tranşa soarta partidei în min. 40, când Goncalo Guedes a ratat singur cu portarul.
Prima repriză s-a încheiat cu o nouă situaţie a africanilor, mingea trimisă de Belhanda (45) trecând pe lângă Benatia.
Seleccao a avut noi şanse mari de gol în debutul părţii secunde, însă Goncalo Guedes (51) a luftat în careu, iar apoi Ronaldo a trimis mult peste poartă.
Marocanii au început un forcing la poarta lui Rui Patricio, care a reţinut şutul lui Belhanda (55) şi a respins lovitura de cap a aceluiaşi fotbalist (57).
Benatia (60) a şutat de la 14 metri, puţin peste transversală, Ziyach (68) a expediat şi el mingea peste din lovitură liberă, pentru ca în minutul 90 şutul său să fie deviat salvator de Pepe. Ultima oportunitate a echipei antrenate de Herve Renard a fost un şut al aceluiaşi ofensiv fundaş Benatia (90+3), de la 11 metri, peste poartă.
Cu acest nou eşec, Marocul nu mai are nicio şansă de a trece de faza grupelor.
La CM 1986, Marocul a învins Portugalia cu 3-1 şi s-a calificat în optimi, o premieră pentru o echipă africană. Pentru învingători au marcat Abdelrazzak Khairi (2) şi Abdelkarim Krimau, în timp ce golul lusitanilor a fost semnat de Diamantino.
Campioana europeană en titre a pierdut doar unul din ultimele 26 de meciuri oficiale de la numirea lui Fernando Santos la cârmă, în septembrie 2014.
Tot în Grupa B, miercuri se va juca partida dintre Spania şi Iran.
Ultimele meciuri din grupă vor fi pe 25 iunie, Spania - Maroc, la Kaliningrad (stadionul Kaliningrad), şi Iran - Portugalia, la Saransk (Mordovia Arena).
Portugalia - Maroc 1-0 (1-0)
A marcat: Cristiano Ronaldo (4).
Moscova, Stadionul Lujniki: 78.011 spectatori
Cupa Mondială FIFA 2018, Grupa B
Au evoluat echipele:
Portugalia: 1. Rui Patricio - 21. Cedric Soares, 3. Pepe, 6. Jose Fonte, 5. Raphael Guerreiro - 11. Bernardo Silva (18. Gelson Martins, 59), 14. William Carvalho, 8. Joao Moutinho (23. Adrien Silva, 89), 10. Joao Mario (16. Bruno Fernandes, 70) - 17. Goncalo Guedes, 7. Cristiano Ronaldo (căpitan). Selecţioner: Fernando Santos.
Rezerve neutilizate: 12. Anthony Lopes, 22. Beto - 2. Bruno Alves, 13. Ruben Dias, 15. Ricardo Pereira, 19. Mario Rui, 4. Manuel Fernandes, 20. Ricardo Quaresma, 9. Andre Silva.
Maroc: 12. Monir El Kajoui - 17. Nabil Dirar, 5. Mehdi Benatia (căpitan), 4. Manuel Da Costa, 2. Achraf Hakimi - 8. Karim El Ahmadi (11. Faycal Fajr, 86), 14. Mbark Boussoufa - 16. Noureddine Amrabat, 10. Younes Belhanda (23. Mehdi Carcela, 75), 7. Hakim Ziyach - 13. Khalid Boutaib (9. Ayoub El Kaabi, 69). Selecţioner: Herve Renard.
Rezerve neutilizate: 1. Yassine Bounou, 22. Ahmed Tagnaouti - 6. Romain Saiss, 3. Hamza Mendyl, 15. Youssef Ait Bennasser, 19. Youssef En Nesyri, 21. Sofyan Amrabat, 18. Amine Harit, 20. Aziz Bouhaddouz.
Arbitru: Mark Geiger (SUA); arbitri asistenţi: Joe Fletcher (Canada), Frank Anderson (SUA); arbitru de rezervă: Serghei Karasev (Rusia), arbitru asistent de rezervă: Anton Averianov (Rusia)
Arbitru video: Felix Zwayer (Germania); arbitri asistenţi video: Simon Lount (Noua Zeelandă), Jair Marrufo (SUA), Bastian Dankert (Germania)
Cartonaşe galbene: Benatia (40), Adrien Silva (90+2).
AGERPRES (editor: Mihai Ţenea, editor online: Simona Aruştei)
