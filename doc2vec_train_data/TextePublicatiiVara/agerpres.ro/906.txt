"Solo", cel mai recent episod din saga Star Wars, se menţine pe primul loc în box-office-ul nord-american, dar cu încasări sub aşteptări, potrivit estimărilor provizorii publicate duminică de compania Exhibitor Relations şi preluate de AFP.
"Solo: A Star Wars Story", blockbusterul studiourilor Disney, a avut încasări mai mici cu 65% în acest weekend, reprezentând  29 milioane de dolari - 148 de milioane în total", a precizat compania pe Twitter.
O scădere a încasărilor la fel de mare ca şi cea înregistrată de precedentul episod Star Wars: Episode VIII: The Last Jedi" (-67% în al doilea weekend), singura deosebire fiind startul mult mai bun avut la lansare, comparativ cu 'Solo'.
Al doilea episod derivat din saga Star Wars, ''Solo'' prezintă tinereţea lui Han Solo, iar acţiunea se situează înaintea evenimentelor relatate în ''Star Wars: A New Hope'' (1977). În acest ''spin-off'' în regia lui Ron Howard, Han Solo este interpretat de Alden Ehrenreich, în timp ce rolul contrabandistului Lando Calrissian este jucat de Donald Glover.
''Deadpool 2'', lansat în cinematografe în urmă cu două săptămâni, avându-l în centrul său pe antieroul sarcastic Deadpool, a avut în acest weekend încasări de 23 milioane de dolari, în total 255 de milioane în trei săptămâni de difuzare.
Thrillerul Adrift, cu Shailene Woodley şi Sam Claflin, care prezintă un cuplu ce luptă pentru supravieţuire în mare în timpul unui uragan, se clasează pe locul trei pentru primul său weekend pe ecrane, cu încasări de 11,5 milioane de dolari.
'Avengers: Infinity War' părăseşte podiumul şi se clasează pe locul patru, cu 10,4 milioane de dolari, dar cu încasări în total de 625 milioane de dolari de la lansarea sa în cinematografele americane.
'Book Club', comedia romantică cu Diane Keaton şi Jane Fonda în distribuţie ocupă locul cinci, cu 6,8 milioane de dolari (47 de milioane de dolari în trei săptămâni). 'Deloc rău pentru un film care a costat 10 milioane de dolari', notează Exhibitor Relations.
Partea a doua a clasamentului este ocupată de:
6 - 'Upgrade' (4,5 milioane de dolari în primul weekend)
7 - 'Life of the party (3,5 milioane, 46 milioane de dolari în total)
8 - 'Breaking In' (2,8 milioane, 41 milioane de dolari în total)
9 - 'Action point' (2,3 milioane în primul weekend de debut)
10 - 'Overboard' (2 milioane, 45,5 milioane de dolari în total).AGERPRES/(AS-autor: Mihaela Nicolaescu, editor: Mariana Ionescu, editor online: Anda Badea)
