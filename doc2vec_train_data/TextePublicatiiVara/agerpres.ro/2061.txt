Echipa de fotbal CS Universitatea Craiova a renunţat la serviciile mijlocaşului portughez Andre Santos, căruia a ţinut să-i mulţumească pentru ''profesionalismul de care a dat dovadă'', potrivit unui comunicat dat publicităţii luni de clubul din Bănie.
În vârstă de 29 ani, Andre Santos a venit la CSU Craiova în luna februarie , de la formaţia Arouca, şi a evoluat în şapte meciuri pentru olteni, toate în play-off-ul Ligii I, bifând, în total, 462 de minute.
Născut pe data de 2 martie 1989 în localitatea portugheză Sobreiro Curvo, Antre Santos a petrecut tot junioratul la Sporting Lisabona (perioada 2002-2008), echipă la care a jucat în cele mai multe meciuri: 67, dintre care 19 în UEFA Europa League.
Puţin cunoscut este faptul că nu a fost prima oară când Santos a venit în România. Pe data de 3 noiembrie 2011, Sporting a jucat în deplasare, cu FC Vaslui, portughezul fiind pe teren timp de 78 de minute. Ulterior a fost împrumutat, pe rând, la Fatima şi Leiria. A fost împrumutat de Sporting şi în Spania, la Deportivo De La Coruna (15 meciuri), apoi a fost transferat la Vitoria Guimaraes (35 de meciuri). A mai jucat în Turcia la Balikesirspor (11 meciuri) şi în Franţa la FC Metz (30 de meciuri). În actualul sezon competiţional, el a mai evoluat înainte de a veni la Ştiinţa la formaţia portugheză FC Arouca, echipă la care a jucat în 21 de partide şi a izbutit să ofere o pasă decisivă.
Andre Santos are, de asemenea, multe prezenţe şi în cadrul selecţionatelor Portugaliei (Under-18, Under-19 şi Under-21). A debutat în naţionala mare pe data de 29 martie 2011, într-un amical cu Finlanda câştigat de portughezi cu scorul de 2-0. Santos a mai evoluat, de asemenea, şi în amicalul contra selecţionatei din Luxemburg, punând umărul la victoria cu 5-0 a ţării sale, alături de Cristiano Ronaldo.
AGERPRES (AS/autor: Mihai Dragomir, editor: Vlad Constantinescu, editor online: Gabriela Badea)
