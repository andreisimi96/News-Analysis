Profesori, cercetători şi scriitori, din ţară şi din străinătate, au participat, luni, la deschiderea Congresului Internaţional de Germanistică, care se desfăşoară în premieră la Oradea, în perioada 3-7 iunie, sub genericul "1918 - Puncte de cotitură în cultură, literatură şi societate".
"Anul acesta marcăm prin tema congresului Centenarul României. Sunt secţiuni tematice care reflectă direct tema - interculturalitatea româno-germană, respectiv interculturalitatea maghiaro-germană din spaţiul sud-est european şi bineînţeles, românesc, transilvănean ", a declarat, pentru AGERPRES, organizatorul manifestării, conferenţiarul universitar Veronica Buciuman, de la Facultatea de litere a Univeristăţii Oradea.
Pe lângă secţiunile tematice, în cadrul Congresului vor avea loc şi tradiţionalele secţiuni generale, de cercetare pe lingvistică, literatură şi didactica predării limbii germane, la care sunt invitaţi să asiste şi profesori din învăţământul preuniversitar.
"Pentru Oradea, este un eveniment deosebit. Congresul, fiind o manifestare itinerantă, a ajuns în Universitatea din Oradea datorită recunoaşterii pe care am primit-o ca şi cercetări şi cadre didactice, la nivel naţional şi internaţional. Practic, este rodul muncii de mulţi ani a tuturor colegilor de la Facultatea de litere de la Universitatea din Oradea şi de la secţia de germanistică a Universităţii creştine Partium", a precizat Veronica Buciuman.
Comunicările şi dezbaterile vor avea loc alternativ la cele două universităţi orădene, Universitatea din Oradea şi Universitatea Creştină Partium. Programul prevede şi alte activităţi, anume un spectacol de teatru în limba germană, o întâlnire cu scriitoarea austriacă Lisa Spalt, o recepţie, un tur cultural ghidat al oraşului şi o cină cu degustare de vinuri în Cetatea Oradea.
Parteneri ai acestui eveniment ştiinţific şi cultural sunt Serviciul German de Schimburi Academice (DAAD) şi Primăria Municipiului Oradea.
Congresul este organizat de Societatea Germaniştilor din România o dată la trei ani, într-un centru universitar din România. AGERPRES/(A,AS-autor: Eugenia Paşca, editor: Diana Dumitru, editor online: Gabriela Badea)
