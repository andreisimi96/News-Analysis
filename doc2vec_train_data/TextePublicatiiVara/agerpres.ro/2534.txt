Un muncitor de la halda de zgură din Reşiţa a alertat, joi, Inspectoratul pentru Situaţii de Urgenţă Semenic al judeţului Caraş-Severin, după ce a găsit mai multe proiectile rămase neexplodate.
"Echipa pirotehnică din cadrul ISU Caraş-Severin a cercetat, identificat, ridicat şi transportat muniţia la depozit, unde va fi păstrată până la următoarea misiune de distrugere. Este vorba de 12 proiectile de diferite calibre", a declarat purtătorul de cuvânt al ISU Semenic al judeţului Caraş-Severin, Magdalena Tocmelea.
Mai exact, echipa pirotehnică a transportat zece proiectile explozive de 76 mm, un proiectil exploziv de 152 mm şi unul de 100 mm. AGERPRES/(AS - autor: Paula Neamţu, editor: Karina Olteanu, editor online: Ada Vîlceanu)
