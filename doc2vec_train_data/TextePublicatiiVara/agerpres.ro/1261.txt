Iranul, care a anunţat marţi un plan pentru creşterea capacităţii sale de a îmbogăţi uraniul, trebuie să înceteze aceste activităţi, a reafirmat marţi guvernul american, transmite AFP.
În discursul său legat de Iran ţinut în mai, la scurt timp după decizia preşedintelui Donald Trump de a se retrage din acordul privind programul nuclear iranian, secretarul de stat american, Mike Pompeo, "a fost clar: Iranul trebuie să înceteze îmbogăţirea uraniului şi să nu mai încerce niciodată să trateze plutoniu", a declarat purtătoarea de cuvânt a Departamentului de Stat, Heather Nauert.
"Iranul nu trebuie să fie în măsură să dezvolte o armă nucleară", a insistat ea în faţa presei.
Teheranul a anunţat marţi punerea la punct a unui plan vizând creşterea capacităţii sale de a îmbogăţi uraniul, sporind presiunea asupra europenilor care caută să salveze acordul internaţional din 2015, menit să împiedice Iranul să fabrice bomba atomică, în pofida retragerii Statelor Unite. Potrivit vicepreşedintelui Ali Akbar Salehi, acest plan "nu încalcă acordul".
Washingtonul a restabilit toate sancţiunile în vigoare înainte de 2015 şi a promis să adopte altele noi, "cele mai puternice din istorie", pentru a împinge Iranul să renunţe la influenţa sa considerată "destabilizatoare" în Orientul Mijlociu.AGERPRES/(AS - editor: Alic Mîrza, editor online: Daniela Juncu)
