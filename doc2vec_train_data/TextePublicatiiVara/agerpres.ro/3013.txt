Ziua mondială a obiectelor zburătoare neidentificate (World UFO Day), marcată anual la 2 iulie, a fost stabilită în urma unui eveniment bizar petrecut în noaptea de 2 spre 3 iulie 1947, cunoscut sub denumirea de "incidentul Roswell", potrivit www.worldufoday.com .
Incidentul Roswell a rămas unul dintre cele mai misterioase şi mai controversate lucruri de pe această planetă.
Scenariul cel mai vehiculat este cel al prăbuşirii unei nave extraterestre în apropierea localităţii americane Roswell, în iulie 1947. La scurt timp după mediatizarea incidentului, s-au format două tabere, fiecare susţinând cu tărie propria versiune asupra a ceea ce s-a întâmplat cu adevărat acolo. Nici în prezent circumstanţele incidentului nu sunt complet elucidate.
Ufologii şi conspiraţioniştii cred cu tărie că este vorba despre prăbuşirea unui OZN, iar scepticii şi reprezentanţii guvernamentali susţin mai multe variante, cea mai populară fiind aceea a prăbuşirii unui balon meteorologic aflat într-o misiune de testare în cadrul unui experiment secret denumit "Mogul".
Mulţi cercetători de OZN-uri cred că nava extraterestră s-a prăbuşit la Roswell şi că forţele militare americane au încercat să ascundă faptul că aceasta a fost recuperată chiar de ei.
Incidentul Roswell a cunoscut în timp şi o implicare materială. O industrie, pornind de la prezumţia existenţei OZN-urilor, s-a dezvoltat în mica localitate americană vizitată de mii de turişti, care se adună în fiecare an la festivalul dedicat acestui eveniment. Cercetători OZN (UFO), autori de romane ştiinţifico-fantastice şi iubitori ai misterelor Universului susţin prelegeri, vizionează filme şi ascultă muzică. Nu este ocolit nici deja celebrul Muzeu OZN, deschis în mica localitate americană.
În trecut, evenimente puse pe seama extratereştrilor erau marcare la două date distincte: pe 24 iunie şi, respectiv, 2 iulie. Pentru ca sărbătoarea să adune un număr mai mare de oameni şi să se evite confuziile, WUFODO (World UFO Day Organization) a declarat ziua de 2 iulie - Ziua mondială a obiectelor zburătoare neidentificate, potrivit www.worldufoday.com. AGERPRES/(Documentare - Dumitrescu Daniela, editor: Andreea Onogea, editor online: Adrian Dădârlat)
Sursa foto:  World UFO Day / Facebook
