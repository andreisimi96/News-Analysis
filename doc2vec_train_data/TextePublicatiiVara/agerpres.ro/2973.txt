Ministerul Afacerilor Externe (MAE) precizează că nu au existat solicitări de asistenţă consulară în urma accidentului produs în Muntenegru, în care a fost implicat autocarul care transporta loturile de juniori Under18 masculin şi feminin ale României la handbal pe plajă.
Autocarul a fost implicat, luni după-amiază, într-un accident rutier în Muntenegru, iar preşedintele Federaţiei Române de Handbal (FRH), Alexandru Dedu, a anunţat că toţi pasagerii sunt în afara oricărui pericol.
Potrivit unui răspuns al MAE la solicitarea AGERPRES, Ambasada României la Podgorica urmăreşte îndeaproape evenimentele legate de accidentul produs în Muntenegru.
"Misiunea diplomatică a întreprins, în regim de urgenţă, demersuri pe lângă autorităţile locale, în vederea obţinerii unor informaţii suplimentare referitoare la situaţia persoanelor afectate. În acest scop, o echipă consulară mobilă din cadrul Ambasadei se deplasează către locul accidentului", arată ministerul.
Potrivit MAE, ambasada nu a fost notificată de către autorităţile locale în legătură cu producerea accidentului, iar la nivelul misiunii diplomatice nu au fost recepţionate solicitări de asistenţă consulară.
Ambasada României la Podgorica monitorizează cu prioritate situaţia şi menţine legătura cu autorităţile locale, fiind pregătită să acorde asistenţă consulară.
Preşedintele Federaţiei Române de Handbal, Alexandru Dedu, a precizat că un alt autocar al FRH a plecat spre Muntenegru pentru a-i aduce în ţară pe componenţii celor două loturi de juniori. "Un autocar din România deja a plecat spre ei pentru a-i aduce mâine acasă. Am fost plăcut impresionat de ajutorul oferit de domnul Mircea Duşa şi de domnul ambasador Ferdinand Nagy. De altfel, domnul ambasador este deja pe drum spre cei implicaţi în accident. Mulţumim! O să informăm opinia publică în momentul în care ai noştri vor ajunge acasă", a afirmat Alexandru Dedu.
Echipele naţionale Under 18 ale României la handbal pe plajă masculin şi feminin au participat în perioada 29 iunie - 1 iulie la Campionatul European găzduit de localitatea Ulcinj din Muntenegru. AGERPRES/(AS - autor: Oana Ghiţă, editor: Georgiana Tănăsescu, editor online: Ada Vîlceanu)
