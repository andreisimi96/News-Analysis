Partida dintre jucătoarea română de tenis Simona Halep, numărul unu mondial, şi americanca Alison Riske, care trebuia să aibă loc marţi, în prima rundă a turneului de la Roland Garros, a fost reprogramat pentru miercuri, au anunţat organizatorii celui de-al doilea turneu de Mare Şlem al anului.
Partida dintre Halep şi Riske va fi prima care va avea loc miercuri pe terenul Philippe Chatrier, de la ora 12,00 (ora României), fiind urmată de meciurile Kei Nishikori (Japonia/N. 19) - Benoit Paire (Franţa), Georgina Garcia Perez (Spania) - Caroline Wozniacki (Danemarca/N. 2), Lucas Pouille (Franţa/N. 15) - Cameron Norrie (Marea Britanie).
Halep (26 ani), principala favorită şi finalistă la ediţia de anul trecut, are 2-0 în meciurile directe cu Riske (27 ani, 83 WTA), pe care a mai învins-o în 2015, la Roma, în turul al doilea, cu 6-3, 6-0, şi anul trecut în primul tur la Beijing, cu 6-3, 3-6, 6-2.
Riske are totuşi o victorie în faţa Simonei, la junioare, în 2007, la Orange Bowl, cu 6-3, 6-2.
AGERPRES (editor: Mihai Ţenea, editor online: Anda Badea)
