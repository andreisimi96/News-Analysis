Jucătoarea de tenis Simona Halep, numărul 1 mondial, a declarat, luni după-amiază, la întoarcerea de la Paris, că trofeul primit pentru câştigarea turneului de la Roland Garros este al ei, dar în acelaşi timp şi al României.
"Când am câştigat ultimul punct al finalei am simţit o greutate în picioare pentru că totul se terminase şi se terminase cu bine. Nu am avut o reacţie foarte mare pentru că nu sunt genul. Însă tot ce am avut nevoie a fost să mă uit la oamenii care au fost alături de mine şi să fac un schimb de priviri cu ei. Dorinţa de a fi mai bună de la zi la zi mi-a dat putere să muncesc în continuare. Îmi place acest sport, nu îl fac greu, mi-am dedicat viaţa lui. Trofeul acesta va sta pe masă, ca să îl văd tot timpul. Acest trofeu este şi al meu, dar şi al României. Aici am crescut, aici m-am antrenat mereu şi de aici am ajuns campioană la Roland Garros. Experienţa după cele trei finale pierdute m-au ajutat să câştig sâmbătă. Am avut avut în minte şi finala de anul trecut când am pierdut deşi conduceam. Acum mi-am zis că sunt capabilă şi eu să fac acest lucru (n.r. - să întoarcă scorul şi să câştige). Am lucrat pe partea mentală foarte mult, am început să îmi accept emoţiile şi să fac din asta o armă", a spus jucătoarea română pe Aeroportul Henri Coandă.
Foto: (c) SILVIU MATEI / AGERPRES FOTO
"Darren (n.r. - antrenorul Darren Cahill) mi-a spus înaintea finalei să merg şi să câştig acest meci. Celelalte trei finale disputate de mine au fost tratate un pic altfel, nu cu o aşa mare încredere că pot să câştig. Aşa că el mi-a spus sâmbătă că trebuie să intru pe teren şi să iau acest trofeu. Este cel mai frumos moment al vieţii mele. Bineînţeles că aşteptări sunt mereu şi eu am aşteptări de la mine, dar am încercat să învăţ să fiu la cel mai înalt nivel al meu atunci când simt presiunea şi emoţia din jurul meu. Nu pot să spun că a fost o presiune negativă din partea românilor. Şi ei au aşteptat acest trofeu, la fel ca şi mine. Eu am simţit la Paris şi publicul francez alături de mine, şi nu doar în finală, ci pe tot parcursul turneului", a adăugat Halep.
Ea a menţionat că cel mai frumos moment al zilei de sâmbătă a fost când imnul României a fost intonat pe arena principală a turneului de la Roland Garros. "Cel mai frumos moment al carierei şi al vieţii mele a fost atunci când s-a intonat imnul României la Roland Garros, iar spectatorii au început şi ei să-l cânte. Am încercat şi eu un pic, dar de emoţii nu am reuşit prea mult. După ce am ieşit de pe teren organizatorii mi-au spus că nu s-a întâmplat în istoria turneului ca imnul unei ţări să fie cântat cu cuvinte. A fost un moment emoţionant. Mie rar îmi dau lacrimile pe teren, dar în atunci chiar a fost un moment deosebit. Mulţumesc fanilor pentru căldura transmisă în timpul meciului, mai ales atunci când eram condusă. Ei nu au încetat să mă susţină şi m-au încurajat să revin", a precizat numărul 1 mondial.
Referitor la faptul că fostul tenisman Ion Ţiriac a declarat că finala nu a fost cel mai bun meci al ei, Halep a afirmat: "Sunt de acord, nu am reuşit să stau atât de aproape de linie. Dar adversara m-a împins în spate jucând foarte înalt. Nu m-am aşteptat nicio clipă să joace aşa pentru că o mai întâlnisem de multe ori. Dar nu mai contează, i-am spus domnului Ţiriac după meci că am câştigat şi asta e cel mai important".
Foto: (c) SILVIU MATEI / AGERPRES FOTO
După victoria de la Roland Garros, Simona Halep visează la câştigarea altor turnee de Grand Slam. "Cred că presiunea la turneele de Mare Şlem va rămâne la fel, iar acum cred că dorinţa este chiar mai mare, pentru că am realizat că se poate. Mă simt împlinită profesional pentru că sunt numărul 1 mondial şi am câştigat şi un Grand Slam. Însă cariera mea nu se opreşte aici şi o să îndrăznesc să visez la mai multe titluri de acest gen. Vreau să am copii, vreau să am cât mai mulţi, dar momentan o să continui să joc tenis pentru că îmi place. Iar momentul acesta parcă mi-a dat şi mai multă energie să merg mai departe. Nu mi-am fixat niciun obiectiv după Roland Garros. Aş vrea să îl fixăm împreună dacă se poate. Aş îndrăzni să gândesc cu voce tare şi să visez la un alt Grand Slam", a spus ea.
Jucătoarea română îşi va lua câteva zile de vacanţă după care va reveni la antrenamente. "Nu sunt foarte obosită, sunt OK. Am fost bine pregătită pentru acest turneu, iar acum că m-am eliberat de presiune şi tensiune mă simt şi mai bine. Îmi voi lua câteva zile vacanţă şi după aceea revin la pregătirea pe iarbă", a explicat ea.
Foto: (c) SILVIU MATEI / AGERPRES FOTO
Jucătoarea de tenis Simona Halep, numărul 1 mondial, a fost întâmpinată , luni după-amiază, la Salonul Oficial al Aeroportului Internaţional Henri Coandă de ministrul Tineretului şi Sportului, Ioana Bran, preşedintele Comitetului Olimpic şi Sportiv Român, Mihai Covaliu, preşedintele Federaţiei Române de Tenis, George Cosac, prieteni, rude şi alte oficialităţi la întoarcerea de la Paris unde, sâmbătă, a câştigat turneul Roland Garros, primul de Mare Şlem din cariera sa.
În această seară, de la ora 20,00, Simona Halep va prezenta bucureştenilor trofeul primit pentru câştigarea Roland Garros în cadrul unei ceremonii organizate de Primăria Capitalei şi Federaţia Română de Tenis în incinta Arenei Naţionale. Intrarea spectatorilor la acest eveniment este liberă.
Jucătoarea română de tenis Simona Halep, numărul 1 mondial, a câştigat, sâmbătă, primul său titlu de Mare Şlem, după ce a învins-o pe americanca Sloane Stephens în finala de la Roland Garros , cu 3-6, 6-4, 6-1.
Halep (26 ani) a obţinut victoria după două ore şi 3 minute în faţa numărul 10 mondial (25 ani), la a patra sa finală de Mare Şlem, a treia la Roland Garros, după cele din 2014 şi 2017, şi a doua din acest an, prima pierdută în faţa danezei Caroline Wozniacki la Australian Open.
Simona Halep a jucat a 31-a finală din carieră, până acum având 17 titluri cucerite. Simona a obţinut şase titluri în 2013, la Nurnberg, 's-Hertogenbosch, Budapesta, New Haven, Moscova şi Sofia, două în 2014, la Doha şi Bucureşti, trei în 2015, Shenzhen, Dubai şi Indian Wells, trei anul trecut, Madrid, Bucureşti şi Montreal, în 2017 câştigat la Madrid, iar anul acesta s-a impus la Shenzhen şi Roland Garros.
Halep a mai jucat 14 finale, în 2010 şi 2011 la Fes (Maroc), în 2012 la Bruxelles, în 2014 la Madrid, Roland Garros şi Turneul Campioanelor, în 2015 la Toronto şi Cincinnati, iar în 2017 la Roma, Roland Garros, Cincinnati şi Beijing, iar anul acesta la Australian Open şi Roma.
Halep, care câştiga turneul parizian rezervat junioarelor în urmă cu zece ani, a primit pentru succesul său de la Roland Garros 2.000 de puncte WTA şi 2,2 milioane euro, iar Stephens s-a ales cu 1.300 de puncte şi 1,12 milioane euro.
Titlul Simonei Halep la Roland Garros vine la 45 de ani după ce Ilie Năstase câştiga la Paris şi la 40 de ani de la cel al Virginiei Ruzici. AGERPRES (autor: Marius Ţone, editor: Adrian Drăguţ, editor online: Gabriela Badea)
