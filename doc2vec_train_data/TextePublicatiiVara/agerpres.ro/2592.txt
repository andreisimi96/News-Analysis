Prim-vicepreşedintele PNL, deputatul Raluca Turcan, crede că liberalii vor avea câştig de cauză la Curtea Constituţională a României (CCR) cu contestaţia legii privind înfiinţarea Fondului Suveran de Investiţii.
"Zilele trecute a fost în Parlament votată de către majoritatea parlamentară o lege care se constituie în cel mai mare tun financiar al ultimilor ani. Acest tun financiar presupune înfiinţarea unui Fond Suveran de Investiţii. (...) Această lege a fost astăzi contestată la CCR de către PNL. (...) Nu am nici cea mai mică îndoială că vom avea câştig de cauză în contestaţia pe această lege şi că PNL va reuşi să pună piedică celui mai mare tun financiar din istoria recentă a României", a declarat, vineri, într-o conferinţă de presă, Raluca Turcan.
Deputaţii PNL au sesizat, vineri, la CCR legea privind înfiinţarea Fondului Suveran de Dezvoltare şi Investiţii (FSDI) - SA şi pentru modificarea unor acte normative.
Sesizarea este semnată de 66 de deputaţi. AGERPRES/(A - autor: Isabela Paulescu, editor: Oana Popescu, editor online: Ada Vîlceanu)
