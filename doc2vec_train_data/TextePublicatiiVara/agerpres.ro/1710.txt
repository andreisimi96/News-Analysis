Diplomatul şi filologul Nicolae Mareş va primi vineri titlul de Doctor Honoris Causa al Universităţii ''1 Decembrie 1918'' Alba Iulia, eveniment desfăşurat în cadrul celei de-a XX-a ediţii a Conferinţei ''Dialogul culturilor - între tradiţie şi modernitate''.
Membru al Uniunii Scriitorilor din România, Nicolae Mareş este diplomat de carieră (1966-1999), publicist şi traducător. A publicat în presa românească şi străină peste 500 de lucrări în domeniile literaturii universale, istoriei artei, comparatisticii literare, istoriei relaţiilor româno-polone, precum şi în sfera relaţiilor diplomatice şi economice. Este autorul a aproape 60 de volume, printre care numeroase antologii de poezie poloneză.
Decernarea titlului de Doctor Honoris Causa lui Nicolae Mareş este un eveniment derulat în cadrul unei conferinţe ştiinţifice organizate, joi şi vineri, de Departamentul de Filologie, prin Centrul de Cercetări Filologice şi Dialog Multicultural, şi în parteneriat cu Consiliul Judeţean Alba.
La conferinţă participă cadre universitare, cercetători şi doctoranzi de la majoritatea universităţilor din România şi din Franţa, Polonia, Suedia, Spania, Republica Macedonia.
În acest an, evenimentul este dedicat Centenarului Marii Uniri. AGERPRES/ (AS - autor : Marinela Brumar, editor: Karina Olteanu, editor online: Gabriela Badea)
