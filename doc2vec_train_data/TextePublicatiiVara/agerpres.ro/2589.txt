Clinica de Urologie a Spitalului Clinic Judeţean Mureş a început primele intervenţii chirurgicale laparoscopice, după aproape 20 de ani de la adoptarea operaţiilor laparoscopice în România, deşi a fost primul centru din ţară care a introdus în ultimele patru decenii o serie de metode urologice inovative.
Rezultatele intervenţiilor chirurgicale laparoscopice, realizate la Clinica de Urologie din Târgu Mureş sub îndrumarea specialiştilor din Cluj-Napoca, cu aparatul performant recent achiziţionat, au fost prezentate la cea de-a VII-a ediţie a Simpozionului "Actualităţi în urologia târgumureşeană - Laparoscopia", care se derulează vineri şi sâmbătă la Târgu Mureş.
"E o mare realizare să putem să ne aliniem la ceea ce înseamnă chirurgia urologică modernă, o chirurgie care se vrea tot mai puţin invazivă, iar laparoscopia se încadrează în acest tip de terapie chirurgicală. Ar fi frumos să spunem că am început chirurgia robotică, însă lucrurile se fac pas cu pas. Am început chirurgia laparoscopică anul acesta, am avut posibilitatea cu ajutorul conducerii spitalului să fim dotaţi cu un aparat de laparoscopie 3D care de data aceasta ne asigură tot confortul pentru realizarea operaţiilor laparoscopice. Deja putem să spunem că, după o jumătate de an de activitate, ne putem încadra între centrele din ţară care deja fac chirurgie laparoscopică. Putem face o paralelă cu ceea ce însemna Centrul Urologic Târgu Mureş acum 40 de ani, când aici era iniţiată terapia litiazei renale prin chirurgie percutanată, ca prim centru în România", a declarat dr. Călin Chibelean de la Clinica de Urologie din Târgu Mureş.
Doctorul a spus că deşi centrul medical din Târgu Mureş a fost pionier în multe domenii medicale, pentru chirurgia laparoscopică nu a fost posibil acest lucru, din cauza lipsei de finanţare.
"Acest tip de intervenţii au început acum 20 de ani la Cluj-Napoca, noi beneficiem de ajutorul extrem de util şi performant al profesorului Ioan Coman, prorectorul UMF Cluj-Napoca. Avem în acest sens o dovadă a preţuirii noastre şi avem siguranţa că paşii pe care îi facem sunt siguri. Acum 40 de ani lucrurile se petreceau altfel, acum depindem de un plan de achiziţii, de un buget, abia acum a venit rândul să facem un pas (...) Sperăm cât de repede să trecem la chirurgia laparoscopică a prostatei ca să putem realiza prostatectomii radicale pentru cancerul de prostată, care în acest moment este una dintre operaţiile pe care pacienţii le percep ca fiind extrem de mutilante, fiindcă au loc pe cale deschisă şi, uneori, pot fi însoţite de complicaţii postoperatorii", a arătat dr. Chibelean.
În cadrul simpozionului a fost anunţat faptul că, vineri, la Clinica de Urologie din Târgu Mureş, o echipă de specialişti mureşeni şi clujeni a efectuat o prostatectomie laparoscopică la un pacient cu cancer de prostată.
"Chiar astăzi are loc o astfel de procedură, o prostatectomie laparoscopică la un pacient cu cancer de prostată, unde îl avem din nou alături de pr dr. Bgdan Petruţ, şeful Secţiei de Urologie din cadrul Institutului de Oncologie din Cluj-Napoca, care operează împreună cu colegii noştri. Sunt sigur că după atâtea operaţii în comun, într-o lună-două vom putea începe să facem aceste operaţii singuri", a precizat dr. Călin Chibelean.
La începutul anilor '90, doctorul Ladislau Schwartz, de la Clinica de Urologie din Târgu Mureş, a realizat prima prostatectomie radicală pe cale chirurgicală deschisă din România, însă pe fondul finanţării deficitare abia acum s-a adoptat metoda prostatectomiei radicale laparoscopice.
"Clinica din Târgu Mureş a fost prima în multe domenii. În anii '90 am făcut prima operaţie de prostatectomie radicală pe cale chirurgicală deschisă. Au mai urmat câteva intervenţii, după care locul a fost luat de către prostatectomia radicală laparoscopică. Acum, Târgu Mureşul are deja 10 cazuri în acest sens, suntem încă în curba de învăţare, dar drumul este bun şi ne înscriem în rândul urologilor moderni din România. Nu aş dori să revin asupra finanţării, finanţarea în medicină este slabă, este subfinanţare, la nivel politic se spune că înghiţim foarte mulţi bani. Nu este adevărat, dacă vrei să fii în pas cu vremurile noi, trebuie să ai aparatură nouă. Noi abia anul trecut am reuşit să achiziţionăm aparatul laparoscopic", a precizat dr. Schwartz.
Dr. Ladislau Schwartz a arătat că, în ciuda faptului că investiţia în aparatură pare mare, se fac economii foarte mari în sistemul de sănătate, întrucât un pacient supus unei intervenţii laparoscopice beneficiază de puţine zile de spitalizare şi de o recuperare rapidă, comparativ cu metoda chirurgicală deschisă, care necesita cel puţin 10-12 zile de spitalizare. AGRPRES/(A - autor: Dorina Matiş, editor: Oana Popescu, editor online: Irina Giurgiu)
