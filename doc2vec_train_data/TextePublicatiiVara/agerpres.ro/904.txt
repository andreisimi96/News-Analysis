Opera Naţională Română Timişoara (ONRT) a fost, duminică seara, gazda Galei aniversare Corneliu Murgu, eveniment la care au participat numeroşi artişti lirici din întreaga lume, care i-au fost colaboratori tenorului timişorean de-a lungul prestigioasei sale cariere artistice.
Foto: (c) CONSTANTIN DUMA/AGERPRES FOTO
Amfitrion-prezentator al Galei a fost Ioan Holender, fost director al Operei de Stat din Viena, care a punctat momentele de început ale vieţii artistice a maestrului Corneliu Murgu.
Foto: (c) CONSTANTIN DUMA/AGERPRES FOTO
La Gala Corneliu Murgu au urcat pe scena ONRT mari artişti din ţară şi din străinătate: Marianne Cornetti, Ştefan Pop, Dragana Radakovic, Ioan Hotea, Hector Lopez, Liviu Holender, Ştefan Ignat, Narcisa Brumar, Lăcrimioara Cristescu, Mihaela Marcu, Manuela Ardelean, Remus Alăzăroae, Cristian Rudic, George Proca şi Gelu Dobrea, care au interpretat lucrări din creaţia compozitorilor W.A. Mozart, G. Donizetti, Ch. Gounod, J. Massenet, C. Saint-Saens, G. Verdi, P. Mascagni, R. Leoncavallo, A. Catalani, F. Cilea, G. Puccini, J. Bock. Conducerea muzicală a fost asigurată de Giuliano Carella şi Victor Dumănescu, concert-maeştrii ai programului au fost Ovidiu Rusu şi Corina Murgu, iar maestru de cor, Laura Mare. Şi-au dat concursul Corul şi Orchestra ONRT.
Personalitate marcantă a vieţii muzicale internaţionale, tenorul Corneliu Murgu conduce ONRT de 18 ani, sub mandatul său instituţia culturală timişoreană dobândind statutul de Operă Naţională Română, rod al performanţelor manageriale deosebite şi al calităţii actului artistic atât în ţară, cât şi dincolo de hotare.
Foto: (c) CONSTANTIN DUMA/AGERPRES FOTO
Corneliu Murgu şi-a început educaţia muzicală la Timişoara, apoi şi-a cultivat vocea la cea mai înaltă şcoală de canto, cea italiană, la Conservatorul din Florenţa, unde a fost discipolul lui Marcello del Monaco.
Traiectoria carierei sale soliste a fost una dintre cele mai spectaculoase. Aceasta s-a desfăşurat pe cinci continente, pe cele mai importante scene ale lumii: Staatsoper din Viena, operele din Berlin, Munchen, Hamburg, Frankfurt, Koln, Stuttgard, Zurich, Paris, Lyon, Toulouse, Bordeaux, Avignon, Montpelier, Lisabona, Las Palmas, Bilbao, Barcelona, Londra, Metropolitan din New York, Philadelphia, Pittsburg, New Orleans, Palm Beach, Denver, Melbourne, Rio de Janeiro, Johannesbourg, Tokyo şi altele şi fireşte, pe cele din ţară.
Interpretarea rolurilor personajelor cărora le-a dat viaţă Corneliu Murgu, de-a lungul carierei artistice, i-a adus numeroase premii. Anul 1978 consemnează debutul carierei sale artistice la renumita Staatsoper din Viena, în rolul Turiddu din "Cavalleria rusticana" de P. Mascagni, instituţie unde va interpreta, pe parcursul a 20 de ani, peste 80 de spectacole ("Andrea Chenier", "Bal mascat", "Aida", "Manon Lescaut", "Tosca", "Madama Butterfly" etc ). AGERPRES/(AS - autor: Otilia Halunga, editor: Diana Dumitru, editor online: Gabriela Badea)
