Sub escorta poliţiei, liderul nord-coreean Kim Jong Un a pornit luni seara într-un tur al oraşului Singapore pentru a vizita cele mai importante atracţii turistice ale metropolei cosmopolite, relatează dpa şi AFP.
Canalul de televiziune NewsAsia a transmis imagini cu convoiul impresionat în care s-a aflat Kim Jong Un, însoţit de ofiţeri de securitate pe motociclete, trecând pe străzile liniştite ale oraşului-stat înainte de a ajunge la grădina botanică ultramodernă Gardens by the Bay din centrul Singapore, care se întinde pe o suprafaţă de 10 hectare şi care a devenit vitrina turistică a oraşului după crearea sa în urmă cu câţiva ani.
— Vivian Balakrishnan (@VivianBala) June 11, 2018
Vivian Balakrishnan, ministrul afacerilor externe din Singapore, a postat un selfie pe Twitter împreună cu liderul nord-coreean şi cu ministrul educaţiei Ong Ye Kung în faţa unui zid de flori cu mesajul: ''#Jalanjalan#ghiceşte unde?''.
''Jalan-jalan'' este o expresie în malaeză care înseamnă ''a merge la plimbare''.
Liderul nord-coreean, care nu a mai fost văzut în public de la sosirea sa duminică în Singapore, urma de asemenea să se oprească la SkyPark-ul şi Esplanada din complexul Marina Bay Sands, a relatat ziarul Straits Times.
Kim stă la hotelul Saint Regis din Singapore în apropiere de faimosul Orchard Road. El nu a mai avut planificate alte activităţi după întrevederea de duminică cu premierul din Singapore, Lee Hsien Loong.
În dimineaţa zilei de marţi, Kim Jong Un urmează să se întâlnească cu preşedintele american Donald Trump în cadrul unui summit istoric, pe agenda celor doi figurând probleme sensibile, precum denuclearizarea Peninsulei Coreea şi normalizarea relaţiilor diplomatice între foştii inamici. AGERPRES/(AS - autor: Mihaela Moise, editor: Ionuţ Mareş, editor online: Gabriela Badea)
