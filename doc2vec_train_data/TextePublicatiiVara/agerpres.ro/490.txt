Israelul a aprobat miercuri construirea a 1.958 de noi locuinţe pentru colonişti în Cisiordania ocupată, a anunţat miercuri, pentru AFP, organizaţia neguvernamentală israeliană 'Pace Acum', care se opune ocupaţiei în Teritoriile palestiniene.
Cifra este puţin mai mică decât anunţase în urmă cu câteva zile ministrul apărării, Avigdor Lieberman, care declarase că va cere aprobarea finală pentru construirea imediată a 2.500 de locuinţe în Cisiordania.
Acesta este prima undă verde dată construirii de noi locuinţe pentru colonişti după mutarea controversată a ambasadei americane de la Tel Aviv la Ierusalim pe 14 mai, care a provocat proteste în Fâşia Gaza.
Conform organizaţiei 'Pace Acum', din cele 1.958 de locuinţe, circa 700 au fost aprobate definitiv şi vor fi ridicate în curând. Restul urmează să mai fie supuse unor autorizări.
Planul aprobat miercuri prevede construcţii în două colonii existente care anterior nu aveau aprobarea autorităţilor, a indicat ONG-ul într-un comunicat.
Cel puţin 1.500 de locuinţe vor fi amplasate în afara blocurilor de colonii deja existente şi ar putea fi 'evacuate în cadrul unui acord privind o soluţie cu două state', adaugă comunicatul.
'Pace Acum' mai afirmă că, după accederea lui Donald Trump la Casa Albă, construirea de locuinţe în colonii a luat amploare, fiind aprobate circa 14.000.
Coloniile israeliene în Cisiordania ocupată sunt ilegale din punctul de vedere al dreptului internaţional şi considerate de o mare parte a comunităţii internaţionale drept un obstacol în calea păcii cu palestinienii, ceea ce guvernul israelian contestă.AGERPRES/(AS - autor: Irina Cristea, editor: Tudor Martalogu, editor online: Anda Badea)
