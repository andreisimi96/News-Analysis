Un miting "împotriva abuzurilor", organizat de Partidul Social Democrat, la care sunt aşteptate sute de mii persoane, are loc sâmbătă, de la ora 20,00, în Piaţa Victoriei.
Decizia a fost luată la începutul săptămânii trecute de Comitetul Executiv Naţional al PSD, iar la miting sunt aşteptate, potrivit preşedintelui PSD, Liviu Dragnea, "sute de mii de persoane".
"Este un miting organizat împotriva abuzurilor care se întâmplă în România de mult timp, este un miting împotriva faptului că democraţia şi statul de drept sunt puse serios sub semnul întrebării, ba putem spune şi mai dur că sunt afectate de câţiva ani buni în România. Facem acest miting pentru a arăta că suntem decişi să mergem până la capăt, pentru ca România să devină o ţară democratică, o ţară unde libertăţile şi drepturile fundamentale ale cetăţenilor sunt respectate, aşa cum scrie şi în Constituţia României şi toate tratatele internaţionale pe care România le-a semnat", a declarat preşedintele PSD, la finalul reuniunii CExN al formaţiunii.
El i-a invitat la miting pe toţi cei care "doresc să trăiască într-o ţară liberă".
Dragnea nu a dorit să nominalizeze instituţiile care fac abuzuri, în opinia sa, arătând că o va face la miting. Totuşi, el a menţionat că este vorba despre "instituţiile de forţă". Întrebat dacă SRI şi DNA sunt printre instituţiile statului care fac abuzuri, Dragnea a spus: "Nu numai".
El a susţinut că nimeni nu este forţat să vină la miting şi i-a invitat să participe pe toţi cei care au suferit abuzuri.
"Nimeni nu este forţat să vină la miting, dar, în acelaşi timp, toţi cei care au tăcut până acum şi care au suferit destul şi n-au avut nicio reacţie când s-au tăiat pensiile, când au fost ascultate telefoanele într-una, când au văzut abuzuri peste abuzuri au posibilitatea să vină sâmbătă seara la miting şi să se exprime liber. (...) Noi vrem să facem un miting sigur, dar, în acelaşi timp, îi aşteptăm pe toţi cei care vor să se exprime. Nu este un miting exclusiv PSD", a spus liderul social-democraţilor.
La miting va participa şi premierul Viorica Dăncilă: "Sigur că voi fi prezentă la miting pentru că sunt membru PSD, sunt preşedinte executiv", a precizat Dăncilă, adăugând că nu este un miting pentru susţinerea Guvernului, ci împotriva abuzurilor.
Deşi organizatorul mitingului este PSD, partenerul de coaliţie - ALDE - va fi prezent şi chiar reprezentat la vârf: "Da, participăm (la mitingul PSD - n.r.). (...) Este un miting prin care protestăm faţă de toate abuzurile care s-au petrecut în justiţie în ultimii ani, faţă de gravele greşeli care s-au făcut, ilegalităţi, protocoale de colaborare servicii - justiţie, tot ceea ce vedem că s-a întâmplat şi care, până la urmă, aduce atingere unui element fundamental pentru orice democraţie: respectul pentru drepturile şi libertăţile cetăţenilor, care este valoare eminamente liberală şi europeană, pe care s-a construit democraţia liberală europeană", a precizat liderul ALDE, Călin Popescu Tăriceanu.
Primarul general, Gabriela Firea, a anunţat că, sâmbătă, în Capitală vor avea loc 14 evenimente, printre care şi mitingul PSD la care este aşteptată o participare de 200.000 - 250.000 de persoane, adăugând că existenţa unui număr atât de mare de acţiuni reprezintă un test pentru autorităţile locale, care trebuie să demonstreze că pot face faţă unei astfel de situaţii.
Ea a menţionat că pe cererea de autorizare a mitingului PSD este trecut un număr estimativ de 200.000 - 250.000 de participanţi şi că au fost stabilite mai multe locuri pentru parcarea vehiculelor cu care vor veni aceştia.
"Împreună cu Brigada Rutieră, Administraţia Străzilor, Poliţia Capitalei şi Poliţia Municipală s-au stabilit mai multe locaţii (pentru parcare - n.r.). De asemenea, s-a stabilit sistemul de afluire şi defluire, astfel încât să nu existe incidente. S-a stabilit pentru fiecare judeţ inclusiv ora de plecare de la locaţia respectivă către destinaţie, către Bucureşti, pentru a putea fi preluate, astfel încât să nu existe suprapuneri şi să nu existe momente în care vin prea multe autocare sau microbuze", a spus Firea.
Detaliile organizatorice sunt coordonate de la centru de secretarul general al PSD, Marian Neacşu, care a transmis în teritoriu o serie de recomandări liderilor de filiale, precizând că mitingul va dura în jur de o oră şi jumătate.
Demersul PSD a fost criticat vehement de reprezentanţii Opoziţiei, dar şi din interiorul PSD.
Primarul social-democrat al oraşului Cavnic, Vladimir Petruţ, a afirmat, la un post local de televiziune, că nu înţelege utilitatea mitingului care va fi organizat la Bucureşti, atât timp cât PSD se află la guvernare.
"Prostia asta de miting (...). Cum să faci tu miting în capitala ţării, când tu conduci ţara. Tu ai prefecţii, tu ai primarii, tu ai preşedinţii de Consilii Judeţene, tu ai Guvernul României, tu ai Senatul, tu ai Camera Deputaţilor, tu poţi legifera. (...) Sau merg cumva să-l apere pe penalul Dragnea?", a spus Petruţ.
Mitingul PSD este criticat şi de preşedintele Klaus Iohannis, demersul fiind calificat ca fiind o abordare caraghioasă şi pur populistă".
"Mitingurile sunt o formă de protest şi protestul se asociază în mod normal, într-o democraţie, cu opoziţia sau cu societatea civilă nemulţumită de guvernare. În nicio societate normală mitingul de protest nu se asociază cu cei de la putere. Cei de la putere au Guvernul, au Parlamentul, au toate instrumentele pentru a rezolva problemele ţării. Ultima metodă este cea a protestului. Mi se pare o abordare caraghioasă şi pur populistă", a declarat Iohannis, marţi, la Palatul Cotroceni.
Preşedintele PNL, Ludovic Orban, a susţinut că există informaţii potrivit cărora angajaţi ai instituţiilor publice sunt "recrutaţi cu arcanul" pentru a fi aduşi la mitingul organizat de PSD sâmbătă în Capitală.
Uniunea Salvaţi România a anunţat că va acorda asistenţă, prin intermediul juriştilor săi, tuturor angajaţilor din instituţiile publice care sunt supuşi la presiuni să participe la mitingul organizat de PSD pe 9 iunie. AGERPRES/(AS-autor: Cătălina Matei, editor: Mihai Simionescu, editor online: Adrian Dădârlat)
