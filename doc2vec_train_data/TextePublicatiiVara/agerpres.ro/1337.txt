Senatorul USR Nicu Fălcoi a declarat miercuri că decizia Biroului permanent al Camerei Deputaţilor şi Senatului de a permite accesul maşinilor participanţilor la mitingul de sâmbătă în parcările Parlamentului este una ''aberantă'' şi a susţinut că cele două partide ''întrec deja orice limită a bunului simţ atunci când vine vorba de democraţie''.
"Astăzi am avut parte de o premieră, Biroul permanent reunit al Camerei Deputaţilor şi Senatului a votat cedarea parcărilor (n.r. - Parlamentului) pentru ziua de sâmbătă participanţilor la mitingul organizat de PSD şi ALDE. În prima fază am crezut că domnul Iordache glumeşte (...). Mi se pare că PSD şi ALDE întrec deja orice limită a bunului simţ atunci când vine vorba de democraţie. S-au mai organizat mitinguri în Capitală, nu e primul miting care se organizează, nimeni nu a venit până acum să ceară aprobare pentru folosirea parcărilor, mi se pare absolut aberant, dar, ţinând cont de majoritatea pe care o au, noi nu-i putem împiedica.
În context, senatorul USR Mihai Goţiu a spus că vede şi "latura pozitivă" a acestui demers.
"Eu văd şi latura pozitivă a acestui demers, aceea în care poate se constituie un precedent să dea jos tot zidul din jurul Palatului Parlamentului şi acest spaţiu să devină accesibil pentru toţi cetăţenii României, să intre pe jos, ca pietoni, pentru că e un spaţiu public. Poate că aşa parlamentarii o să simtă mai aproape cetăţenii şi să se gândească că nu doar atunci când vin pe liste de partid acest spaţiu să fie accesibil pentru cetăţenii României", a susţinut Goţiu.
Birourile permanente reunite ale Senatului şi Camerei Deputaţilor au aprobat ca parcarea Parlamentului să fie folosită pe parcursul zilei de sâmbătă de parlamentari şi de invitaţii acestora , a afirmat miercuri preşedintele Senatului, Călin Popescu-Tăriceanu. AGERPRES /(A-autor: Sorin Peneş, editor: Mihai Simionescu, editor online: Gabriela Badea)
