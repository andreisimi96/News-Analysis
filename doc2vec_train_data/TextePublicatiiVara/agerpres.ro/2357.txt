Organizaţia Human Rights Watch (HRW) a transmis miercuri că folosirea de către Israel a forţei letale în timpul demonstraţiilor de-a lungul graniţei cu Fâşia Gaza ar putea constitui o crimă de război, conform dpa.
ONG-ul acuză Israelul că a folosit în mod repetat forţa letală asupra palestinienilor "care nu reprezentau nicio ameninţare iminentă la adresa vieţii cuiva" şi face apel la o anchetă a ONU şi la impunerea de sancţiuni de către ţări terţe asupra oficialilor israelieni.
Armata israeliană nu a putut fi contactată pentru a comenta acuzaţia, dar a apărat cu fermitate acţiunile soldaţilor, spunând că ei se confruntă de-a lungul graniţei cu insurgenţi care încearcă să treacă gardul de la frontiera Fâşiei Gaza cu Israelul şi care comit atacuri asupra comunităţilor israeliene situate pe partea cealaltă.
HRW a intervievat nouă palestinieni pentru redactarea acestui raport.
Documentul acuză militarii israelieni că au împuşcat un palestinian în spate şi că au împuşcat un alt bărbat în cap în timp ce se apropia de gardul de frontieră ţinând în mână un drapel palestinian.
Doi martori au spus organizaţiei că un bărbat a fost împuşcat mortal în cap în timp ce era evacuat din zona de la frontieră din cauza unei răni de glonţ în braţ.
Conform Ministerului Sănătăţii din Gaza, 123 de persoane au fost ucise şi mii au fost rănite în proteste.
Premierul israelian Benjamin Netanyahu a spus în această lună că ţara sa a încercat să folosească tunuri de apă şi gaze lacrimogene, dar "nimic nu a funcţionat în faţa acestui tip de tactică".
În timpul demonstraţiilor, care au avut loc aproape săptămânal de la 30 martie, mii de palestinieni se adună în apropiere de gardul de la graniţa cu Israelul, iar grupuri mai mici formate în majoritate din tineri aruncă pietre, dau foc la cauciucuri şi încearcă să distrugă părţi din zid.AGERPRES/(AS - autor: Ionuţ Mareş, editor: Mariana Ionescu, editor online: Andreea Lăzăroiu)
