Platfusul reprezintă o modificare congenitală sau dobândită, cea mai comună cauză a apariţiei sale fiind insuficienţa tendonului posterior tibial, afirmă dr. Remus Caraman, medic specialist ortopedie traumatologie la Policlinica Sala Palatului, Fundaţia Inovaţii Sociale "Regina Maria".
''Deviaţia în valg a gleznei şi lipsa boltei plantare sunt semne care ne arată că un copil are platfus. Tratamentul se face de către kinetoterapeut, în primul rând. De asemenea, la recomandarea medicului se poate face tratament acasă, cu exerciţii. Şansele de vindecare sunt bune, dar necesită întreţinere şi exerciţiu pe termen lung. La vârsta tânără, simptomatologia este redusă. Un rol important îl au părinţii în a observa defectul şi a începe tratamentul. Clinic, copilul acuză durere la nivelul genunchilor şi a picioarelor, oboseală la alergare. La adult, apare blocajul articular, artroza tarsiană, calozităţi (bătături), durere la nivelul picioarelor, degradarea încălţămintei, în special la vârf - degetul mare şi călcâi extern. Apariţia la adult este cauzată de traumatisme. Cele mai frecvente sunt modificări din copilărie care s-au agravat sau nu au fost depistate. Tratamentul la adult se face prin kinetoterapie cu menţinerea supleţii articulare, prin susţinători plantari (talonete), încălţăminte ortopedică, chiar şi tratament chirurgical'', arată medicul.
În ceea ce priveşte folosirea talonetelor, dr. Caraman spune că sunt utile, dar mai importantă este corectarea dinamică, prin tonifierea musculară.
''Purtarea talonetelor trebuie făcută în alternanţă cu kinetoterapia'', punctează medicul. AGERPRES/(AS - autor: Cristina Tatu, editor: Mirela Bărbulescu, editor online: Anda Badea)
