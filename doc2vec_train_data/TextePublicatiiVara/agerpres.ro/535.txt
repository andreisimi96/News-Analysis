O societate deţinută de apropiaţi ai preşedintelui liberal slovac Andrej Kiska a depus 15 declaraţii de venit suplimentare, într-un context în care adversarii şefului de stat milionar îl acuză că a încălcat regulile privind cheltuielile în campania din 2014, informează AFP.
O anchetă fiscală din 2015 a arătat că societatea KTAG, care anterior a fost deţinută chiar de Kiska, a plătit la fisc mai puţin decât ar fi trebuit, hrănind speculaţiile că diferenţa ar fi putut servi la finanţarea campaniei prezidenţiale. Miercuri, cotidianul Hospodarske Noviny a relatat că cele 15 declaraţii rectificate nu mai evocă sumele cheltuite pentru campania lui Kiska.
Purtătorul de cuvânt al preşedintelui, Roman Krpelan, a confirmat informaţia pentru cotidianul Pravda şi a menţionat că "directorul general al KTAG a cerut serviciului contabil refacerea calculelor şi pregătirea unei plăţi suplimentare".
Potrivit unor informaţii neconfirmate din media, KTAG a plătit ulterior aproape 145.000 de euro.
Purtătorul de cuvânt citat a declarat pentru site-ul Aktuality.sk că preşedintele şi-a finanţat campania "transferând bani către societatea KTAG din contul său privat şi societatea a plătit atunci spoturi televizate, anunţuri publicitare şi afişe electorale". El a respins acuzaţiile privind comiterea unor nereguli.
Acum două săptămâni, Andrej Kiska a anunţat că renunţă să mai candideze la alegerile din 2019, din motive personale. Principalul său rival, fostul premier Robert Fico, l-a acuzat că a depăşit limita legală de 132.775 privind cheltuielile de campanie. AGERPRES/(AS - autor: Mihaela Toth, editor: Gabriela Ionescu, editor online: Simona Aruştei)
