Preşedintele american Donald Trump şi premierul japonez Shinzo Abe au avut luni o discuţie telefonică despre Coreea de Nord şi au confirmat că se vor întâlni înainte de summitul plănuit al lui Trump cu liderul de la Phenian, relatează Reuters, citând Casa Albă.
În comunicatul Casei Albe se menţionează că, în convorbirea lor, Trump şi Abe "au afirmat imperativul comun de realizare a dezasamblării complete şi permanente a armelor nucleare, chimice şi biologice, precum şi a programelor de rachete balistice ale Coreei de Nord".
Anterior, agenţia niponă Kyodo l-a citat pe Abe cu afirmaţia că cei doi lideri au convenit să coopereze pentru ca summitul dintre preşedintele SUA şi liderul nord-coreean să fie unul semnificativ.
Trump a declarat săptămâna trecută că summitul cu Kim Jong Un, de la 12 iunie, de la Singapore, nu va mai avea loc, însă ulterior a spus că este posibil ca întâlnirea să aibă totuşi loc şi că oficiali americani şi nord-coreeni lucrează la detalii.
Duminică, Departamentul de Stat al SUA a anunţat că oficiali americani şi nord-coreeni s-au întâlnit la Panmunjom, un sat care se află în Zona Demilitarizată dintre cele două Corei.
O echipă de oficiali americani a călătorit şi la Singapore pentru a se întâlni cu responsabili nord-coreeni, a precizat Casa Albă.
Deşi atât Trump cât şi Kim par dornici ca summitul să aibă loc, cele două părţi sunt încă la distanţă în problema cheie a denuclearizării, autorităţile de la Phenian respingând cererea SUA ca Nordul să renunţe unilateral la programul său nuclear militar care în prezent ameninţă SUA, comentează Reuters.
Casa Albă nu a furnizat detalii când ar putea avea loc întâlnirea dintre Trump şi Abe, dar ambii lideri urmează să participe la reuniunea G7 a ţărilor cele mai puternic industrializate, care va avea loc în Canada pe 8 şi 9 iunie. Pe de altă parte, media japoneze citează oficiali de la Tokyo care susţin că Abe ar putea merge la Washington pentru convorbiri înainte de a participa la reuniunea G7.AGERPRES/(AS - editor: Florin Ştefan, editor online: Adrian Dădârlat)
