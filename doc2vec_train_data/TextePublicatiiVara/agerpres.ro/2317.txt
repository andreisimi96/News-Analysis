Trei foşti preşedinţi polonezi, printre care Lech Walesa, precum şi numeroşi alţi înalţi oficiali au cerut miercuri instituţiilor europene să apere statul de drept în Polonia, ameninţat, în opinia lor, de politica dusă de conservatorii aflaţi la putere, informează AFP.
"La 3 iulie anul curent, o lege asupra Curţii Supreme va intra în vigoare, (lege) care suprimă definitiv principiul separării celor trei puteri (în stat) şi esenţa însăşi a statului de drept democratic", susţin semnatarii apelului publicat în cotidianul de opoziţie Gazeta Wyborcza.
"Partidul aflat la putere îşi încheie opera de demontare a sistemului de separare a celor trei puteri, încălcând direct principiile Constituţiei poloneze", acuză ei, înainte de a cere "Comisiei Europene şi Consiliului European să rămână fidele valorilor fundamentale înscrise în articolul 2 al Tratatului asupra Uniunii Europene" (care menţionează statul de drept precum şi demnitatea umană, libertatea, democraţia, egalitatea şi respectul pentru drepturile omului).
Conservatorii polonezi, la putere din toamna lui 2015, se află de mai multă vreme într-o dispută cu organismul executiv al UE, Comisia Europeană, cu privire la reformele lor controversate în sistemul judiciar.
Îngrijorat de temerile că puterea politică ar putea influenţa puterea judiciară, Bruxellesul a declanşat la sfârşitul lui decembrie în cazul Poloniei faza preliminară a unei proceduri inedite - articolul 7 al Tratatului asupra UE - care poate duce teoretic la o suspendare a drepturilor de vot ale ţărilor în cadrul Uniunii.
Exprimându-şi "speranţa" că majoritatea conservatoare poloneză va angaja "un dialog sincer" cu instituţiile europene şi "îşi va schimba politica ce subminează valorile noastre comune europene", autorii apelului subliniază că UE "este ultima instanţă care poate apăra statul de drept în Polonia".
Apelul, al cărui prim semnatar este Lech Walesa, liderul legendarului sindicat Solidaritatea şi laureat al Premiului Nobel pentru Pace, este semnat de asemenea de foştii preşedinţi polonezi Alekdander Kwasniewski şi Bronislaw Komorowski, de patru foşti premieri, patru foşti miniştri de externe şi trei personalităţi emblematice ale opoziţiei anticomuniste, foşti prizonieri politici.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
