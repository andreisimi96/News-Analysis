Justiţia rusă a clasificat drept 'agent al străinătăţii' o organizaţie neguvernamentală din Rusia care oferă asistenţă medicală bolnavilor de diabet, o clasificare controversată aplicată organizaţiilor care beneficiază de finanţare din străinătate şi exercită o 'activitate politică', informează AFP.
Potrivit publicaţiei independente ruse Novaya Gazeta, această asociaţie a fost catalogată drept 'agent al străinătăţii' pentru că magistraţii au considerat că 'subminează autoritatea statului', întrucât a pus la îndoială calitatea insulinei de fabricaţie rusească, optând pentru cea occidentală.
Conform media ruse, această decizie a fost aplicată organizaţiei care îi ajută pe bolnavii de diabet zaharat din Saratov, oraş cu 840.000 de locuitori situat la 700 km sud-est de Moscova, pe motiv că a primit finanţare de la companii farmaceutice din străinătate.
Directoarea organizaţiei Larisa Saighina a declarat pentru AFP că va contesta această decizie, adăugând că aceste probleme cu justiţia împiedică activitatea organizaţiei în oferirea de ajutor bolnavilor. 'Vom lupta până la capăt!', a asigurat ea.
Potrivit publicaţiei de opoziţie Novaya Gazeta, acestei organizaţii neguvernamentale i s-a reproşat că 'subminează autoritatea statului', prin criticile emise la adresa oficialilor din domeniul sănătăţii, în special prin punerea la îndoială a calităţii insulinei produse în Rusia.
O lege votată în 2012 obligă organizaţiile care beneficiază de finanţare din străinătate şi efectuează o 'activitate politică', un concept extrem de imprecis, să se înregistreze ca 'agent al străinătăţii' şi să se prezinte ca atare în orice fel de comunicare sau activitate publică.
Această sintagmă controversată era aplicată în epoca stalinistă oponenţilor reali sau presupuşi ai regimului, apoi a fost folosită în anii 1970 şi 1980 pentru calificarea disidenţilor, acuzaţi că ar fi în solda Occidentului.
De atunci, numeroase organizaţii neguvernamentale au fost înscrise ca 'agent al străinătăţii', printre care multe organizaţii pentru drepturile omului, dar şi asociaţii de ecologişti. AGERPRES/(AS - autor: Lilia Traci, editor: Tudor Martalogu, editor online: Anda Badea)
