Dealurile din comuna Livezeni, despre care legendele spun că au fost modelate atunci când turcii au îngropat bogăţii, au fost incluse în traseul cicloturistic "Circuitul Comorii".
Traseul a fost realizat recent de Serviciul Salvamont Mureş, în colaborare cu primăriile Livezeni şi Miercurea Nirajului şi Fundaţia Comunitară Mureş.
"Pista de biciclete off-road din Livezeni şi Miercurea Niraj poartă numele 'Circuitul Comorii'. Am dorit să creăm un traseu cicloturistic în comuna Livezeni şi în oraşul Miercurea Nirajului şi împrejurimi, pentru a lega atracţiile turistice şi pentru a promova activitatea în aer liber. Proiectul totodată răspunde nevoilor comunităţii din zona metropolitană Târgu Mureş de a avea puncte de atracţie turistice precum şi posibilitatea de a oferi programe de recreere şi timp liber, atât pentru turişti, cât şi pentru localnici, într-un mediu natural. Pe traseu avem nişte dealuri specifice în zona comunei Livezeni, Dealul Comorii, unde există o legendă că turcii au săpat şi au ascuns comori şi de aceea au nişte forme specifice. Traseul are peste 20 de kilometri", a declarat, marţi, pentru AGERPRES, reprezentantul Salvamont Mureş, Győrfi Zoltán.
"Circuitul Comorii" porneşte din centrul comunei Livezeni, ajunge în pădurea din Sânişor, apoi merge către Dealurile Comorii, de unde se întoarce la punctul de plecare, traseul însumând circa 22 de kilometri.
De pe "Circuitul Comorii", susţine Győrfi Zoltán, există o ramificaţie către Platoul Corneşti din Târgu Mureş, care are o lungime de 4,5 kilometri.
Pentru siguranţa turiştilor, salvamontişii au montat aproximativ 20 de indicatoare şi au făcut numeroase marcaje.
"Traseul este sigur pentru turişti, este bine marcat şi dacă se părăseşte traseul se poate reveni foarte repede pe acesta. Avem şi o porţiune care este frecventată de urşi şi de mistreţi, dar suntem în natură şi, dacă ne comportăm ca atare, nimeni nu va avea probleme", a precizat Győrfi Zoltán. AGERPRES/(A - autor: Dorina Matiş, editor: Oana Popescu, editor online: Irina Giurgiu)
