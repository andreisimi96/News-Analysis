Preşedintele american Donald Trump nu mai este "liderul moral" al planetei şi "nu poate vorbi în numele lumii libere", a estimat miercuri secretarul general al Consiliului Europei, ca reacţie la separarea copiilor de migranţi de restul familiilor lor, informează AFP.
"Ceea ce se întâmplă la frontieră (americano-mexicană), unde el îi separă pe copii de părinţii lor, este un semn că el nu mai este liderul moral al ţării sale sau al planetei", a declarat Thorbjorn Jagland pentru postul norvegian TV2, cu ocazia unei deplasări la Moscova.
"Tot ceea ce face el (Donald Trump) îl exclude din rolul pe care preşedinţii americani l-au avut întotdeauna. El nu mai poate vorbi în numele a ceea ce se cheamă lumea liberă", a subliniat Jagland.
Separarea copiilor de părinţii lor fără acte, dintre care mulţi fug de violenţele din America Centrală, a generat un scandal în SUA şi a declanşat o ploaie de critici la adresa lui Donald Trump.
Întrebat cu privire la retragerea SUA din Consiliul ONU pentru Drepturile Omului (UNHCR), Jagland a afirmat că "acest lucru nu a fost unul neaşteptat". "Acesta nu este decât un exemplu suplimentar care arată că el nu doreşte tratate internaţionale şi nici organizaţii internaţionale bazate pe cooperare", a spus secretarul general al Consiliului Europei.
SUA au anunţat marţi că se vor retrage din organizaţia cu sediul la Geneva, pe care o acuză de "ipocrizie" şi de parti-pris împotriva Israelului.
AGERPRES/(AS - autor: Adriana Matcovschi, editor: Sorin Popescu)
