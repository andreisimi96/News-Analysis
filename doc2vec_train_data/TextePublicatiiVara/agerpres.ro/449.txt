Fundaţia Renaşterea organizează sâmbătă, 9 iunie, a patra ediţie a ''Happy Run! - Race for the Cure Romania'', cel mai mare şi de succes eveniment de informare şi de strângere de fonduri pentru sănătatea femeii.
Evenimentul va avea loc în Parcul Herăstrău, intrarea Charles de Gaulle, startul cursei urmând a fi dat la ora 9,00.
Ambasadorul Fundaţiei Renaşterea, Andreea Esca, a amintit, miercuri, într-o conferinţă de presă, că fundaţia a fost inclusă în urmă cu trei ani în amplul eveniment internaţional ''Race for the Cure'', care sărbătoreşte femeile învingătoare în lupta cu cancerul de sân, dar, în acelaşi timp, este un prilej de informare şi de strângere de fonduri.
''Competiţia a fost inaugurată în 1983, la Dallas (Texas), unde au participat 800 de persoane. Între timp, 'Race for the Cure' a evoluat, ajungând în prezent la peste 150 de curse, cu peste 1,5 milioane de participanţi în întreaga lume. Vrem să amintim din nou că prevenţia este foarte importantă şi că un cancer depistat la timp poate fi vindecat. Femeile trebuie să ştie că există un program regional de screening pentru cancerul de sân şi că pot beneficia de control în vederea depistării precoce a bolii'', a afirmat Andreea Esca.
Ea a spus că la ediţiile precedente din Bucureşti, din 2015, 2016 şi 2017, au participat în total peste 7.000 de persoane, exprimându-şi speranţa că numărul participanţilor din acest an va fi mai mare.
Preşedintele Fundaţiei Renaşterea, Mihaela Geoană, a precizat că evenimentul de sâmbătă este organizat, a patra oară consecutiv, sub înaltul patronaj al Ambasadei Italiei la Bucureşti, cu susţinerea oficială a Ministerului Educaţiei Naţionale, a Ministerului Afacerilor Externe, a Comitetului Olimpic şi Sportiv Român, a Societăţii Naţionale de Cruce Roşie din România şi a Asociaţiei Bucharest Running Club.
''Evenimentul din 9 iunie este o sărbătoare a vieţii, a învingătoarelor în lupta cu această boală şi ne dorim ca acest mesaj să ajungă la cât mai multă lume. Pot veni la cursă toţi cei care doresc, pentru că e un prilej de a petrece o sâmbătă în parc, la plimbare sau la alergare şi, în acelaşi timp, un prilej de a face un bine şi a ajuta bolnavele oncologice. Eu şi prietenele mele din board-ul Fundaţiei Renaşterea vă invităm să participaţi, să vă luaţi familiile şi prietenii, pentru a vă alătura demersului nostru de a strânge bani pentru dezvoltarea proiectelor fundaţiei, dar şi pentru a continua campaniile de informare. Femeile trebuie să ştie că de cinci ani există program naţional de screening pentru cancerul de col uterin, iar acum există şi program regional pentru cancerul de sân", a spus Mihaela Geoană.
Ea a amintit că prin Unităţile Mobile ale Fundaţiei Renaşterea, în ultimele şase luni, au beneficiat de servicii medicale gratuite femei din zonele rurale din jurul localităţilor Mioveni, Vărăşti, Focşani şi Constanţa, iar de la începerea acestui program 20.270 de femei din zone izolate au primit consultaţii gratuite.
Anul acesta, competiţia este structurată pe cinci categorii: 5 km plimbare pentru toate vârstele (Fitness Walk), 1 km plimbare pentru toate vârstele (Fun Walk), 5 km competiţie alergare adulţi, 1 km competiţie alergare copii între 5-10 ani, 1 km alergare copii între 10-14 ani. Donaţia pentru înscriere este 50 de lei pentru adulţi, 25 de lei pentru copii între 14 şi 18 ani, 10 lei pentru copii sub 14 ani. Echipele de elevi din şcoli şi licee participă gratuit. Competiţia va dura în jur de o oră şi va fi urmată de festivitatea de premiere. Toţi participanţii care termină traseul vor fi recompensaţi cu o medalie, cei care ies pe primele locuri primesc un trofeu şi diplomă, iar copiii - ursuleţi roz. Este şi o tombolă cu premii consistente.
Mihaela Geoană a arătat că în 2016 a fost înfiinţată Coaliţia pentru Sănătatea Femeii, care militează pentru servicii medicale moderne, integrate, oferite în timp util femeilor din România diagnosticate cu cancer. Ea a precizat că fondurile strânse în cadrul evenimentului ''Happy Run!'' vor fi folosite pentru oferirea de teste gratuite femeilor din categorii vulnerabile, pentru suport şi susţinere asigurate pacientelor oncologice, dar şi pentru continuarea proiectului Brave Cut.
Fosta atletă Violeta Beclea Szekely a spus că e o bucurie pentru Comitetul Olimpic şi Sportiv Român să fie alături de Fundaţia Renaşterea în acest demers, pentru al patrulea an consecutiv.
"Solidaritatea este una dintre valorile promovate de COSR. Apreciem ajutorul oferit de oamenii sănătoşi celor aflaţi în dificultate. Felicit Fundaţia Renaşterea pentru iniţiativa organizării acestui eveniment, dar şi pentru celelalte programe de prevenţie pe care le desfăşoară", a afirmat Violeta Beclea Szekely.
La competiţia din 9 iunie vor exista şi echipe care vor concura, fiind oferite premii pentru echipa cea mai numeroasă, cea mai gălăgioasă, cea mai amuzant costumată, cea mai inimoasă.
Competiţia de sâmbătă va începe la ora 9,00, când se va da startul cursei. Între orele 8,00 şi 9,00 se pot face înscrieri şi se ridică de la intrarea în Parcul Herăstrău, din Piaţa Charles de Gaulle, kiturile de participare.
Cursa de alergare va avea următorul traseu: Parcul Herăstrău/Piaţa Charles de Gaulle - bd. Mareşal Prezan - şos. Kiseleff - Piaţa Victoriei - bd. Aviatorilor, cu final tot la intrarea în parc. Plimbarea pe o distanţă de un km va fi pe traseul Parcul Herăstrău/Piaţa Charles de Gaulle - bd. Mareşal Prezan - intrare în Parcul Herăstrău pe la Arcul de Triumf - Aleea Michael Jackson, cu ieşire în Piaţa Charles de Gaulle.
Înscrierile se pot face la sediul Fundaţiei Renaşterea, pe BLT.ro sau în ziua cursei în Parcul Herăstrău (intrarea Charles de Gaulle).
Pe lângă membrele board-ului Fundaţiei Renaşterea, şi în acest an la ''Happy Run'' vor participa persoane publice care susţin activităţile fundaţiei - Violeta Beclea Szekely, Corina Caragea, Răzvan Lucescu, Dani Coman, Adelina Pestriţu, Horia Brenciu, Daniel Osmanovici. Vor participa, de asemenea, echipe ale ambasadelor Italiei, Germaniei, Croaţiei, Argentinei, Lituaniei, Olandei, Turciei, Bosniei, Statelor Unite ale Americii. AGERPRES/(AS - autor: Marina Bădulescu, editor: Georgiana Tănăsescu, editor online: Ada Vîlceanu)
