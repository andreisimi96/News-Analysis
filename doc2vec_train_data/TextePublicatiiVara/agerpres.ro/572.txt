Ernesto Hernandez Otero, tânăr lider din El Salvador invitat de Comisia Europeană să participe la programul Tineri Lideri desfăşurat la Bruxelles în cadrul evenimentului Zilele Europene ale Dezvoltării (EDD), crede că educaţia poate reduce inegalităţile dintre bărbaţi şi femei şi că bărbaţii trebuie de asemenea să ia parte la dezbaterea despre egalitatea de gen deoarece ''sunt parte din soluţie''.
Într-un interviu acordat AGERPRES înaintea acestui forum european care anul acesta va aduce în prim-plan egalitatea de gen şi capacitatea femeilor de a contribui la dezvoltarea durabilă a societăţii, tânărul din El Salvador spune că participarea la EDD în calitate de Tânăr Lider nu este un obiectiv personal, ci o oportunitate ''naţională şi regională'' pentru a aduce ''la cunoştinţa publicului provocările pe care le traversăm în America Latină.'' ''Am responsabilitatea comunicării realităţii din El Salvador responsabililor europeni care pot contribui la dezvoltarea ţării mele. Vreau să mă întorc în ţara mea după ce voi obţine angajamente din partea diferitelor instituţii interesate în a contribui la proiecte de dezvoltare destinate tineretului din El Salvador, în special tinerelor fete'', a completat acesta.
Ernesto are 26 de ani şi a absolvit facultatea de matematică şi ştiinţe a Universităţii Pierre et Marie Curie din Paris. În prezent, predă ştiinţe tehnologice la gimnaziu. A sprijinit, în calitate de mentor, un grup de fete participante la concursul Technovation, cu un proiect despre crearea unei aplicaţii care să ajute tinerele să-şi depăşească temerile de a programa. Este membru al reţelei de tineri Global Shapers Community şi participă la proiecte locale care promovează egalitatea de gen în educaţie. Este de asemenea antreprenor şi conduce o afacere care oferă hrană sănătoasă în cantinele şcolilor.
Suntem ''vocea tinerilor', iar acest lucru ''ne face de asemenea responsabili în a crea un ecou pozitiv al tuturor nevoilor şi provocările prin care trec tinerii din lumea întreagă'', spune Ernesto. ''Când o ţară nu oferă dezvoltare durabilă, tinerii sunt primii care au de suferit. Suntem afectaţi şi, de aceea, trebuie să ne facem auzite gândurile pentru a fi parte din găsirea soluţiilor', a adăugat acesta referindu-se la rolul tinerilor în realizarea Obiectivelor de Dezvoltare Durabilă adoptate de comunitatea internaţională în 2015.
Ernesto crede că ''educaţia poate reduce inegalităţile dintre bărbaţi şi femei'', iar motivul pentru care participă la forum este de a-şi împărtăşi experienţa şi ideile în scopul creării unei societăţi mai bune. ''Acceptăm ideea că fetele s-au născut pentru a-i ajuta pe băieţi, iar acest lucru pur şi simplu nu este adevărat. Femeile sunt plătite mai puţin decât bărbaţii, femeile muncesc în domenii mai puţin importante decât bărbaţii, iar educaţia este modalitatea prin care putem schimba această realitate ruşinoasă', este de părere tânărul din El Salvador.
Despre rolul cadrelor didactice în promovarea egalităţii de gen, Ernesto este de părere că profesorii trebuie să ofere aceleaşi oportunităţi tuturor elevilor. ''Trebuie să avem un rol activ la motivarea fetelor de a participa în calitate de lideri. Am observat că, de obicei, liderul clasei este o fată, iar când este vorba despre un lidership pozitiv, toţi elevii beneficiază. Ca profesor, trebuie să dezvoltăm acele capacităţi care vor desfiinţa decalajul dintre femei şi bărbaţi'', împărtăşeşte tânărul din experienţa sa la catedră.
Şi bărbaţii trebuie să ia parte la dezbaterea despre egalitatea de gen deoarece ''sunt parte din soluţie'', spune Ernesto. ''Trebuie să ne asigurăm că generaţiile viitoare nu vor trăi într-o lume în care fetele şi băieţii nu au şanse egale'', completează acesta.
În cadrul EDD de anul acesta, Ernesto va împărtăşi din expertiza sa participanţilor la forum în cadrul unei sesiuni despre cele mai bune practici de a sprijini dezideratul egalităţii de gen în şi prin educaţie, la care vor mai lua cuvântul profesionişti din domeniu, reprezentanţi ai unor organizaţii internaţionale, decidenţi politici.
În zilele de 5 şi 6 iunie, la Bruxelles, Ernesto Hernandez Otero se va alătura celorlalţi 15 tineri din lumea întreagă, cu vârste cuprinse între 21 şi 26 de ani, care participă la programul Tineri Lideri şi care vor avea şansa de a-şi comunica experienţa şefilor de state şi de guvern precum şi comunităţii interesate de domeniul politicilor de dezvoltare. Tinerii lideri de anul acesta sunt din Suedia, India, Uganda, Nigeria, Ghana, Afganistan, El Salvador, Nigeria, Malawi, Republica Congo, Kenya, Brazilia, Sudan, Bangladesh, Siria şi Afganistan. AGERPRES/(AS-autor: Simona Tatu, editor: Mariana Ionescu, editor online: Simona Aruştei)
