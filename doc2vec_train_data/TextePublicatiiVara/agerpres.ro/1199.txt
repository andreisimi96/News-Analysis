Maia Morgenstern, Marcel Iureş, Pascal Bruckner, Ada Milea şi Alexander Bălănescu, Nicu Alifantis, Zdob şi Zdub, Luiza Zan, Harry Tavitian, Ovidiu Lipan Ţăndărică sunt doar câţiva dintre invitaţii celei de-a cincea ediţii a festivalului C'Art Fest, care se va desfăşura în comuna Cristian, din apropierea municipiului Braşov, în perioada 15-22 iulie, anunţă organizatorii într-un comunicat de presă transmis AGERPRES.
Programul festivalului cuprinde spectacole de teatru, spectacole pentru copii şi de stradă, proiecţii de filme, conferinţe pe teme istorice, dar şi concerte de muzică uşoară şi unul omagial Maria Tănase, în premieră naţională, conform organizatorilor.
''C'Art Fest este cel mai amplu şi mai important festival cultural al judeţului Braşov, care aduce spectatori din toată ţara, alături de nume mari ale artelor româneşti şi internaţionale. Ediţia din acest an a C'Art Fest, a cincea, se va desfăşura într-un context istoric deosebit: 2018 este anul în care România sărbătoreşte Centenarul Unirii. Dar Unirea Principatelor Române nu a însemnat doar alipirea unor teritorii, ci şi aducerea împreună a unor oameni, etnii, culturi şi tradiţii diverse, care au devenit una singură. Iar aceasta este şi misiunea pe care ne-am propus-o pentru cea de-a cincea ediţie a festivalului: celebrarea diversităţii culturale printr-o serie de evenimente şi spectacole care să aducă împreună etniile care locuiesc laolaltă în spaţiul românesc, dezbateri culturale şi filosofice cu miez şi sens pentru Centenar'', menţionează comunicatul citat.
Ca şi anul trecut, structura ediţiei a cincea va rămâne aceeaşi, bazată pe cele patru secţiuni, însă fără a se limita la acestea: teatru, carte, muzică, stradă. Toate evenimentele care vor alcătui programul se vor subscrie sloganului "Unul pentru toţi" şi ideii generoase de multiculturalitate în spaţiul românesc, precizează organizatorii.
Şi la această ediţie, spaţiile în care vor avea loc spectacolele vor pune în valoare patrimoniul cultural al localităţii Cristian: sala Căminului Cultural săsesc - datând de la 1900, cu o arhitectură specifică, Biserica Evanghelică Fortificată - datând de la 1300, piaţeta din centrul comunei, o sală a şcolii - cu pictură în tavan veche de un secol, proaspăt restaurată. Pentru spectacolele care se vor desfăşura în sală, locurile vor fi rezervate la preţuri modice, ce vor fi puse în vânzare începând de săptămâna viitoare, pe site-ul cartfest.ro şi iabilet.to. Spectacolele în aer liber vor avea intrare liberă, afirmă organizatorii în comunicatul de presă. AGERPRES/(AS-autor: Jana Pintili, editor: Diana Dumitru, editor online: Ada Vîlceanu)
