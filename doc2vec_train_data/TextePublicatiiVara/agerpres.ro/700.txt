Sportivii români Denisa Golgotă, Ioana Crişan şi Andrei Muntean s-au calificat în finale, joi, la concursul de Cupă Mondială de gimnastică artistică de la Koper (Slovenia).
Denisa Golgotă a avut cea mai bună medie la sărituri, cu 13,850 puncte, iar la paralele a ocupat locul 8, ultimul care a asigurat prezenţa în finală, cu 11,950 puncte. Ioana Crişan s-a clasat pe 7 la paralele, cu 12,100.
La inele, Andrei Muntean a ocupat locul 4 în calificări, cu 14,400 puncte, în timp ce Vlad Cotuna s-a clasat abia pe 24, cu 12,200 puncte.
Adelin Kotrong a fost ultimul (36) la sol, cu 9,500.
În calificările la cal cu mânere, Muntean s-a clasat pe 33, cu 9,850, iar Kotrong a fost pe 34, cu 9,400.
Vineri, Adelin Kotrong va evolua la sărituri, Muntean la paralele şi bară fixă, iar Cotuna este înscris la paralele şi bară fixă. Golgotă va evolua sol, iar Crişan la bârnă. Finalele se vor desfăşura sâmbătă şi duminică.
AGERPRES (editor: Mihai Ţenea, editor online: Irina Giurgiu)
