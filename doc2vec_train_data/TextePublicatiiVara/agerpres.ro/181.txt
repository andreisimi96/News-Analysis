România nu are niciun reprezentant în proba masculină de dublu a turneului de tenis de la Roland Garros, al doilea de Mare Şlem al anului, Horia Tecău fiind accidentat, în timp ce Florin Mergea nu are un partener.
În schimb, la feminin vor evolua şase românce, în cinci perechi.
Irina Bara şi Mihaela Buzărnescu vor face un cuplu, adversarele din primul tur fiind Xenia Knoll (Elveţia) şi Anna Smith (Marea Britanie).
Sorana Cîrstea va juca alături de Sara Sorribes Tormo (Spania), împotriva perechii Jelena Ostapenko (Letonia)/Elena Vesnina (Rusia), cap de serie numărul 10.
Raluca Olaru şi belarusa Vera Lapko vor avea adversare şi mai puternice în primul tur, favoritele numărul şase, Barbora Krejcikova şi Katerina Siniakova (Cehia).
Irina Begu o va avea ca parteneră pe chinezoaica Qiang Wang, contra perechii Petra Martic (Croaţia)/Maria Sakkari (Grecia), iar Ana Bogdan face pereche cu ucraineanca Olga Savciuk, împotriva cuplului Ying-ying Duan (China)/Aleksandra Sasnovici (Belarus).
AGERPRES (editor: Mihai Ţenea, editor online: Ada Vîlceanu)
