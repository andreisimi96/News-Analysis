Începând cu anul 2015, Ziua Românilor de Pretutindeni este sărbătorită în ultima duminică a lunii mai, respectiv la 27 mai anul acesta.
Până în anul 2014, Ziua Românilor de Pretutindeni era celebrată la 30 noiembrie, odată cu sărbătoarea Sfântului Apostol Andrei, cel Întâi chemat, Ocrotitorul României, potrivit Legii nr. 299 din 13 noiembrie 2007, privind sprijinul acordat românilor de pretutindeni, publicată în Monitorul Oficial din 21 noiembrie 2007. Articolul 10 din Legea 299/2007 a fost modificat prin Legea 101/2015, conform căreia se schimbă data la care se sărbătoreşte această zi.
Iniţiatorul acestei modificări legislative este deputatul PNL de Diaspora, Aurelian Mihai, care, la 23 aprilie 2015, susţinea, într-un comunicat de presă remis AGERPRES: "În luna mai a anului 2014 am prezentat colegilor parlamentari iniţiativa de modificare a Legii nr. 299/2007 privind sprijinul acordat românilor de pretutindeni, proiect susţinut de încă 42 de colegi deputaţi şi senatori, care, iată, în urma votului dat ieri, 22 aprilie 2015, în Camera Deputaţilor, a fost votat de către 299 din deputaţii prezenţi. Modificarea adusă de această iniţiativă legislativă prevede ca Ziua Românilor de Pretutindeni să fie sărbătorită în fiecare ultimă duminică a lunii mai".
În expunerea de motive, se precizează că această modificare a fost adusă ca urmare a solicitărilor repetate ale comunităţilor de români din afara graniţelor statului român.
De asemenea, deputatul Aurelian Mihai a explicat opţiunea pentru alegerea acestei noi date, prin faptul că în luna mai au loc mai multe sărbători ale familiei, precum Ziua Mamei (prima duminică din mai), Ziua Tatălui (a doua duminică din mai), dar şi Ziua Europei sau Ziua Independenţei de Stat, ambele celebrate la 9 mai. Astfel, luna mai este o perioadă propice activităţilor culturale specifice acestei zile.
Ziua Românilor de Pretutindeni a fost instituită prin Legea nr. 299 din 13 noiembrie 2007, privind sprijinul acordat românilor de pretutindeni, care reglementează drepturile persoanelor ce îşi asumă în mod liber identitatea culturală română - persoanele de origine română şi cele aparţinând filonului lingvistic şi cultural românesc, din afara graniţelor României, având ca scop menţinerea, promovarea şi afirmarea identităţii lor culturale, etnice, lingvistice şi religioase. Între anii 2007-2014, Ziua Românilor de Pretutindeni a fost marcată în fiecare an, la 30 noiembrie, de Ziua Sfântului Andrei, Apostolul românilor, de către Departamentul Politici pentru Relaţia cu Românii de Pretutindeni (DPRRP), printr-o serie de manifestări organizate în zone în care trăiesc mulţi români.
În anul 2016, Institutul Cultural Român, Institutul ''Eudoxiu Hurmuzachi'' şi Departamentul Politici pentru Relaţia cu Românii de Pretutindeni din cadrul Ministerului Afacerilor Externe au organizat un program comun pentru a marca Ziua Românilor de Pretutindeni. Evenimentele s-au desfăşurat în zilele de 28 şi 29 mai 2016 şi au reunit, la Bucureşti, reprezentanţi ai comunităţilor româneşti din vecinătatea României şi din Balcani (meşteri, interpreţi şi instrumentişti populari) şi figuri remarcabile ale diasporei române, care promovează imaginea României în lume. De asemenea, preşedintele Klaus Iohannis i-a primit, la Palatul Cotroceni, pe reprezentanţii românilor din străinatate veniţi la Bucureşti, cu ocazia Conferinţei "Excelenţă românească peste hotare".
În anul 2017, Ministerul pentru Românii de Pretutindeni a dedicat această zi educaţiei, pentru a pune în lumină contribuţia voluntarilor implicaţi în programele de predare în limba română, precum şi importanţa limbii materne ca element identitar pentru generaţiile tinere din afara graniţelor. În acest sens, au fost derulate proiecte precum: seminarul "Limba română mai aproape de casă", maratonul media de cunoaştere de către opinia publică a iniţiativelor din domeniul educaţiei sau programul intitulat "Limba română - Educaţie şi Comunicare", prin care cadrele didactice, pentru început din Spania, Italia şi Marea Britanie, sunt sprijinite cu suporturi de curs şi sesiuni de pregătire.
Totodată, printre manifestările organizate în anul 2017 cu prilejul Zilei Românilor de Pretutindeni, se înscriu şi cele ale Institutului "Eudoxiu Hurmuzachi", care a organizat manifestări la Drobeta Turnu Severin, Cernăuţi (Ucraina), Salamanca (Spania) şi Tel Aviv (Israel), în perioada 23 mai-4 iunie. AGERPRES/(Documentare-Andreea Onogea; editor: Irina Andreea Cristea, editor online: Daniela Juncu)
