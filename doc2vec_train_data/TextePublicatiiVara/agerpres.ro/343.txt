O hartă a Regatului Ungariei realizată în anul 1688 de cartograful olandez Frederik de Wit este exponatul lunii iunie la Muzeul Naţional al Hărţilor şi Cărţii Vechi.
"Harta vedetă a acestei luni este o hartă a Regatului Ungariei, care prezintă şi multe alte principate, de fapt o întreagă regiune din Europa, realizată în 1688 de cartograful olandez Frederik de Wit", a declarat muzeograful Despina Haşegan, marţi, la prezentarea exponatului.
Muzeograful a afirmat că hărţile pe care cartograful Frederik de Wit le-a realizat "se remarcă printr-o calitate deosebită, atât din punctul de vedere al execuţiei artistice, al armoniei culorilor, al calităţii compoziţiei, cât şi prin precizia informaţiilor oferite atât din punct de vedere geografic, cât şi din punct de vedere istoric".
Harta prezintă Regatul Ungariei şi o bună parte din Europa, respectiv de la Marea Adriatică şi portul Veneţiei până la Marea Neagră, Marea Marmara şi Constantinopol, iar în partea de nord din zona Germaniei, Ucrainei, Poloniei de astăzi, până în zona de sud cu Italia şi Grecia.
Exponatul prezintă, în cea mai mare parte a sa, cursul Dunării de la formarea sa până în zona vărsării în Marea Neagră.
"Fluviul Dunărea este, prin poziţia sa geografică, fluviul care are unul dintre cele mai importante roluri din Europa şi care a contribuit la dezvoltarea a numeroase oraşe, porturi, capitale. De asemenea, este cale de comunicaţie, cale de transport, frontieră, linie de apărare în diferite contexte de război", a mai spus Despina Haşegan.
Harta face parte din expoziţia "Călătorie pe Dunăre. Reprezentări grafice şi cartografice din secolele XVII - XIX", aflată la parterul clădirii care adăposteşte Muzeul Naţional al Hărţilor şi Cărţii Vechi, care îşi propune să prezinte hărţi şi lucrări de grafică inspirate de Dunăre, de regiunile pe care fluviul le străbate.
Prezentarea exponatului lunii iunie s-a încheiat cu un recital de folclor şi lied românesc, susţinut de Ioana Maria Ardelean şi Daniel Magdal, acompaniaţi la pian de Diana Spînu şi Aurel Mustăţea. AGERPRES/(AS - autor: Petronius Craiu, editor: Andreea Rotaru, editor online: Irina Giurgiu)
Sursa foto:  muzeulhartilor.ro
