Peste 4.600 de situaţii de urgenţă s-au înregistrat în minivacanţa de Rusalii la nivel naţional, echipajele ISU fiind solicitate la 271 misiuni de stingere a incendiilor, 3.934 cazuri SMURD (20 misiuni de descarcerare şi 3.914 pentru acordarea primului ajutor calificat), precum şi la alte 413 acţiuni pentru protecţia comunităţilor, potrivit IGSU.
De asemenea, în cele patru zile, 3.920 persoane au primit asistenţă medicală de urgenţă din partea pompierilor care încadrează echipajele de prim-ajutor calificat şi terapie intensivă mobilă, iar alte 118 aflate în dificultate au fost salvate din medii ostile vieţii.
Totodată, în această perioadă, IGSU a dislocat forţe şi mijloace pe autostrăzile A2 şi A4 şi au fost operaţionalizate puncte temporare de lucru în staţiunea Slănic Prahova, dar şi în cetatea Alba Carolina din municipiul Alba Iulia.
În perioada 25-28 mai a.c. inspectorii de prevenire au executat 265 de controale pentru prevenirea situaţiilor de urgenţă, în urma cărora au aplicat 645 sancţiuni contravenţionale, dintre care 575 avertismente şi 70 amenzi contravenţionale, în valoare de 179.001 lei.
IGSU precizează că acţiunile au vizat spaţii destinate cazării persoanelor, inclusiv campinguri şi tabere pentru copii, localuri publice şi unităţi comerciale frecventate de un număr mare de persoane. AGERPRES/(AS- autor: Mihaela Tudorache, editor: Mihai Simionescu, editor online: Irina Giurgiu)
