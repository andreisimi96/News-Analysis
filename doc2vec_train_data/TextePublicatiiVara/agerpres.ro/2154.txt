O locuinţă formată din parter şi etaj a fost grav avariată de un incendiu ce a izbucnit în noaptea de luni spre marţi, în comuna Coteana, de la un scurtcircuit electric, iar pentru stingerea focului a fost nevoie de intervenţia a peste douăzeci de pompieri din cadrul ISU Dolj care au acţionat aproape patru ore cu patru autospeciale de stingere cu apă şi spumă.
Potrivit ISU Olt, în casă locuiau şapte persoane ce au reuşit să iasă afară şi nu s-au înregistrat victime. La sosirea primelor echipaje, incendiul se manifesta violent, cu flacără şi degajări mari de fum, la acoperişul casei şi la bunurile aflate în interior.
"Dezvoltarea rapidă a incendiului a fost favorizată de izolaţia din polistiren a locuinţei şi de materialele consumabile aflate în interior. Intervenţia pompierilor a durat mai bine de trei ore şi jumătate. Au ars acoperişul casei pe circa 250 de metri pătraţi, mobilier, electronice, electrocasnice şi tocăria din PVC de la etajul locuinţei. Cauza probabilă a izbucnirii incendiului este un scurtcircuit electric produs la un frigider", a declarat purtătorul de cuvânt al ISU Olt, Alin Băsăşteanu.
ISU recomandă cetăţenilor să nu pună în funcţiune electronice sau electrocasnice cu improvizaţii sau cabluri electrice cu izolaţia deteriorată şi să apeleze numai la personal autorizat pentru remedierea eventualelor defecţiuni. AGERPRES/(AS - autor: Maria Mitrică, editor: Nona Jalbă, editor online: Irina Giurgiu)
