Judecătorul constituţional Daniel Morar consideră că preşedintele şi ministrul Justiţiei şi-au exercitat competenţele prevăzute de Constituţie şi lege, neexistând un conflict între autorităţi, potrivit unei opinii separate la motivarea deciziei Curţii Constituţionale a României (CCR) privind refuzul şefului de a da curs propunerii de revocare a procurorului-şef al DNA.
"Constatăm că atât Preşedintele României, cât şi ministrul Justiţiei şi-au exercitat competenţele prevăzute de Constituţie şi lege, fără să îşi aroge competenţe care, potrivit Constituţiei, aparţin altor autorităţi publice, ori să refuze îndeplinirea anumitor acte care intrau în obligaţiile lor constituţionale. Fiecare autoritate publică şi-a îndeplinit atribuţiile conform cu prevederile Constituţiei, astfel încât, în aceste condiţii, diferendul invocat de prim-ministrul României cu privire la refuzul Preşedintelui României de a da curs cererii de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kovesi, nu poate fi echivalat cu un conflict juridic de natură constituţională între ministrul justiţiei, pe de o parte, şi Preşedintele României, pe de altă parte", se arată în opinia separată.
Conform aceleiaşi surse, preşedintele a făcut o evaluare a motivelor de revocare invocate de ministrul Justiţiei din perspectiva legalităţii şi temeiniciei lor, nu a oportunităţii măsurii revocării.
"Or, calificarea eronată a argumentelor pe care se fundamentează refuzul nu poate constitui ea însăşi izvor al unui conflict juridic de natură constituţională. Întrucât Preşedintele şi-a exercitat atribuţia conferită de Constituţie şi prevăzută expres de Legea nr. 303/2004, nu se poate susţine că acesta a acţionat ultra vires, astfel încât conduita sa să genereze un conflict juridic de natură constituţională", susţine Daniel Morar.
CCR a publicat, joi, motivarea deciziei prin care a stabilit că preşedintele României urmează să emită decretul de revocare din funcţie a procurorului-şef al DNA , fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare formulată de ministrul Justiţiei. AGERPRES/(AS - autor: George Onea, editor: Mihai Simionescu, editor online: Ada Vîlceanu)
