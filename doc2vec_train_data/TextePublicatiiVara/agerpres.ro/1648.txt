Liderul grupului parlamentar al UDMR, senatorul Cseke Attila, a declarat joi că deciziile Curţii Constituţionale trebuie respectate "indiferent că ne plac sau nu ne plac", menţionând că nerespectarea unei hotărâri a CCR ar fi un lucru "foarte grav".
"Deciziile Curţii Constituţionale trebuie respectate indiferent că ne plac sau nu ne plac, indiferent de care parte a sferei politice ne-am situa (...) În momentul în care o decizie a Curţii nu este respectată este deja un lucru foarte grav sau ar fi un lucru foarte grav. Din acest punct de vedere, noi credem că chestiunile sunt tranşate. Şi UDMR a avut de-a lungul timpului decizii ale Curţii Constituţionale pe care le-a considerat cel puţin incorecte sau care puteau fi comentate, dar întotdeauna am spus că aceste decizii, că ne plac - că nu ne plac, trebuie respectate. Şi cu privire la această decizie a Curţii se poate discuta foarte mult pe motivarea Curţii, pe opiniile concurente sau opiniile care au determinat trei judecători să voteze împotriva acestei decizii, o dată pe motivarea celorlalţi şase care au fost pentru această decizie, dar decizia Curţii trebuie respectată fără niciun fel de discuţie", a precizat, pentru AGERPRES, Cseke Attila.
CCR a publicat, joi, motivarea deciziei prin care a stabilit că preşedintele României urmează să emită decretul de revocare din funcţie a procurorului-şef al DNA , fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare formulată de ministrul Justiţiei. AGERPRES /(A-autor: Sorin Peneş, editor: Mihai Simionescu, editor online: Ada Vîlceanu)
