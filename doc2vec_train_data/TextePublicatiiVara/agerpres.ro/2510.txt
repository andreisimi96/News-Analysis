Preşedintele Federaţiei Române de Tenis de Masă, Cristinel Romanescu, a declarat, joi, că speră ca România să aibă cele mai bune rezultate din ultimii 15 ani la Campionatele Europene pentru juniori şi cadeţi, care se vor desfăşura la Sala Polivalentă din Cluj-Napoca în perioada 15-24 iulie.
"Sperăm să avem cele mai bune rezultate din ultimii 15 ani la această ediţie a Campionatelor Europene. În ultimii ani România a fost prezentă în fazele superioare, iar ca număr de medalii am fost constant în primele 2-3 locuri. Sunt convins că la Cluj vom obţine cele mai multe medalii. Ne dorim cel puţin 3-4 de aur, cam tot atâtea de argint şi multe de bronz. Dar cel mai mult ne concentrăm pe proba pe echipe şi sperăm ca la juniori masculin şi feminin să obţinem medaliile de aur", a spus Romanescu, prezent, joi, la tragerea la sorţi a grupelor în proba de echipe a CE 2018 de juniori.
Acesta a evidenţiat patru sportivi din loturile de juniori ale României, Cristian Pletea, Rareş Şipoş, Elena Zaharia şi Andreea Dragoman. "De data asta, cred că avem o echipă foarte bună la juniori băieţi, pentru că îi avem pe Cristian Pletea şi Rareş Şipoş. Dar bineînţeles că şi ceilalţi membri ai echipei vor face o figură frumoasă. La fete avem echipă din ce în ce mai puternică, cu sportive importante precum Elena Zaharia şi Andreea Dragoman. Deci avem sportivi valoroşi în aceste loturi", a adăugat Cristinel Romanescu.
La Campionatele Europene de juniori şi cadeţi de la Cluj-Napoca, programate în perioada 15-24 iulie, vor participa peste 800 de sportivi din 49 de ţări. AGERPRES (autor: Marius Ţone, editor: Mihai Ţenea, editor online: Gabriela Badea)
