Spania a acceptat să primească nava cu 629 de migranţi salvaţi sâmbătă în largul Libiei, după ce Italia şi Malta au refuzat debarcarea migranţilor pe teritoriul lor, a anunţat luni şeful guvernului spaniol, Pedro Sanchez, citat de AFP şi Reuters.
''Şeful guvernului, Pedro Sanchez, a dat instrucţiuni pentru ca Spania să-şi onoreze angajamentele internaţionale în materie de criză umanitară şi a anunţat că va primi într-un port spaniol nava Aquarius în care se află peste 600 de persoane lăsate în voia soartei în Marea Mediterană'', menţionează un comunicat al guvernului de la Madrid.
''Este de datoria noastră să ajutăm la evitarea unei catastrofe umanitare şi să oferim un 'port sigur' acestor persoane'', afirmă acelaşi comunicat, în care se precizează că portul Valencia (est) a fost ales ca destinaţie pentru Aquarius.
Nava Aquarius a salvat sâmbătă 629 de migranţi, între care 123 de minori neînsoţiţi, 11 copii mici şi şapte femei însărcinate în largul coastelor Libiei.
Nava, închiriată de organizaţia neguvernamentală franceză SOS Mediterana, se afla în stand-by în largul Maltei înainte de anunţul premierului spaniol, în centrul unei dispute între mica insulă mediteraneană şi Italia, care au decis să nu permită acostarea acesteia, în pofida apelurilor internaţionale pentru a-i primi aceşti migranţi.
Comisia Europeană a chemat la o ''reglementare rapidă'' a acestei dispute în Mediterana, la fel ca un purtător de cuvânt al guvernului german, care a subliniat datoria ''umanitară'' şi simţul responsabilităţii din partea tuturor părţilor.
Înaltul Comisariat al Naţiunilor pentru Refugiaţi (UNHCR) a fost mai direct în exprimare şi a cerut Maltei şi Italiei să autorizeze ''imediat'' debarcarea celor 629 de migranţi. AGERPRES/(AS - autor: Lilia Traci, editor: Ionuţ Mareş, editor online: Gabriela Badea)
*  UE şi ONU cer Italiei şi Maltei să autorizeze ''debarcarea imediată'' a migranţilor de pe nava Aquarius  
*  Germania cere Italiei şi Maltei să-şi îndeplinească datoria ''umanitară'' în ceea ce priveşte migranţii de pe nava Aquarius  
