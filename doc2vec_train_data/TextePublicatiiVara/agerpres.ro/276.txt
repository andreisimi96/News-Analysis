Poliţiştii Serviciului de Investigaţii Criminale, sub coordonarea Parchetului de pe lângă Judecătoria Dorohoi, au efectuat, marţi, patru percheziţii domiciliare pe raza comunei Cristineşti, la principalii suspecţi în cazurile unor tâlhării comise pe raza a două comune.
Potrivit purtătorului de cuvânt al Inspectoratului de Poliţie Judeţean (IPJ) Botoşani, Maria Carp, în perioada martie-aprilie 2018, patru bărbaţi cu vârste cuprinse între 23 şi 40 de ani au pătruns fără drept în locuinţele unor persoane din comunele George Enescu şi Havârna, iar prin acte de violenţă au sustras sume de bani şi un telefon mobil.
"În urma percheziţiilor efectuate, poliţiştii au identificat mai multe obiecte de îmbrăcăminte, încălţăminte şi telefoane mobile, care au fost ridicate în vederea continuării cercetărilor. Totodată, şase persoane au fost conduse la sediul IPJ Botoşani pentru audieri, în vederea luării măsurilor legale", a afirmat Carp.
Prejudiciul cauzat prin activitatea infracţională depăşeşte 20.000 de lei, a mai informat sursa citată. AGERPRES/(AS - autor: Cristian Lupaşcu, editor: Oana Popescu, editor online: Irina Giurgiu)
