Patru persoane aflate în anul 2011 în echipa de conducere a Minei Uricani, din Valea Jiului, au fost condamnate marţi la pedepse cuprinse între patru ani şi trei ani şi şase luni de închisoare cu suspendare, pentru ucidere din culpă, într-un dosar care face referire la o explozie din subteran produsă în februarie 2011 şi în care şi-au pierdut viaţa cinci angajaţi ai exploatării de huilă.
Pedepsele sunt însoţite de termene de supraveghere cuprinse între 6 şi 7 ani.
Inculpaţii vor trebui să plătească, în solidar cu Compania Naţională a Huilei (CEH), despăgubiri morale în valoare totală de 900.000 de lei pentru soţiile şi copiii victimelor.
Potrivit purtătorului de cuvânt al Judecătoriei Petroşani, judecătoarea Gabriela Ponyiczky, pedepsele au fost stabilite în conformitate cu prevederile din vechiul Cod Penal, mai favorabil şi aflat în vigoare la data comiterii faptelor.
Astfel, inginerul şef cu sănătatea şi securitatea în muncă Dragoş Aurelian Ciucă şi inginerul şef cu probleme de aeraj Florin Nicuşor Moga au primit, fiecare, câte o pedeapsă de patru de închisoare cu suspendare şi un termen de încercare de 7 ani.
Şeful sectorului 1 producţie, Claudiu Lucian Butari, a fost condamnat la 3 ani şi 6 luni de închisoare cu un termen de încercare de 6 ani şi 6 luni, iar inginerul electromecanic Florinel Moldovan a primit o condamnare de 3 ani cu suspendare şi un termen de supraveghere de 6 ani.
Instanţa a hotărât ca patru dintre soţiile decedaţilor să primească despăgubiri morale în valoare de 70.000 de lei, fiecare, iar pentru unchiul celei de-a cincea victime a fost stabilită o despăgubire morală în sumă de 20.000 de lei.
De asemenea, cei cinci copii ai decedaţilor vor primi despăgubiri morale în valoare de 120.000 de lei, fiecare.
Sumele vor fi achitate în solidar de către inculpaţi şi CNH Petroşani, prin lichidatorul judiciar.
Sentinţa se poate ataca cu apel în termen de 10 zile de la comunicare.
Cinci angajaţi ai Minei Uricani, un inginer şi patru electricieni, şi-au pierdut viaţa în subteranul exploatării miniere, în februarie 2011, surprinşi de o explozie de gaz în timp ce lucrau la un transformator în Orizontul 300. AGERPRES / (AS - autor: Sorin Blada, editor: Marius Frăţilă, editor online: Ada Vîlceanu)
