Reprezentativa de fotbal a Franţei a învins formaţia Italiei cu scorul de 3-1 (2-1), vineri, la Nisa, într-o partidă de pregătire pentru ''Les Bleus'' în vederea participării la Cupa Mondială din Rusia (14 iunie - 15 iulie).
La patru zile după ce echipa lui Didier Deschamps a trecut de Irlanda cu 2-0, victoria în faţa Squadrei Azzurra a venit după golurile marcate de Samuel Umtiti (8), Antoine Griezmann (29 - penalty) şi Ousmane Dembélé (63). Leonardo Bonucci (36) a marcat golul Italiei, echipă absentă de la turneul din Rusia.
Pentru Italia a fost al doilea meci sub comanda lui Roberto Mancini, care a debutat cu o victorie (2-1) în faţa Arabiei Saudite. Mattia Caldara, Rolando Mandragora şi Domenico Berardi au debutat în naţionala Italiei cu prilejul meciului de la Nisa.
Franţa va mai juca un meci de verificare înaintea debutului la CM 2018, pe 9 iunie, la Lyon, contra echipei Statelor Unite, altă absentă de la turneul din Rusia.
La CM 2018, Franţa face parte din Grupa C, alături de Australia, Peru şi Danemarca.
La Nisa, în faţa a 35.000 de spectatori, au evoluat echipele:
Franţa: Lloris - Pavard, Rami, Umtiti, Lucas Hernandez (Benjamin Mendy, 62) - Tolisso (Matuidi, 77), Kanté, Paul Pogba (Nzonzi, 87) - Mbappé (Thauvin, 82), Griezmann (Giroud, 77), Ousmane Dembelé (Lemar, 69).
Italia: Sirigu - D'Ambrosio (Florenzi, 74), Bonucci, Caldara, De Sciglio - Pellegrini (Cristante, 66), Jorginho (Bonaventura, 79), Mandragora - Berardi (Insigne, 73), Balotelli (Belotti, 87), Chiesa.
Meciul a fost arbitrat de englezul Anthony Taylor.
AGERPRES (editor: Mihai Ţenea, editor online: Irina Giurgiu)
