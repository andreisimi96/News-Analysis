Preşedintele Comisiei Europene, Jean-Claude Juncker, a cerut sâmbătă, într-un interviu pentru ziare germane "respectarea Italiei" şi a guvernului său de alianţă dintre populişti şi extrema dreaptă, relatează AFP.
"Trebuie să arătăm respect faţă de Italia", a declarat Juncker pentru ziarele grupului de presă Funke Mediengruppe, la o zi după depunerea jurământului de către guvernul format în Italia de Liga (extrema dreaptă) şi Mişcarea 5 Stele (M5S, antisistem).
Preşedintele italian l-a desemnat din nou pe Giuseppe Conte, un jurist fără experienţă în politică ales de formaţiunile populiste care deţin majoritatea în Parlament, să formeze guvernul. El va trebui să pună în aplicare programul anti-austeritate şi de securitate asupra căruia cele două părţi au convenit în urmă cu aproape două săptămâni.
Întrebat despre datoria imensă a Italiei, Juncker a declarat că nu consideră că este cazul să se dea lecţii Romei. Acest lucru s-a întâmplat prea mult în ceea ce priveşte Grecia, a adăugat Juncker.
El a cerut să nu se repete greşelile comise cu Atena, mai ales atunci când premierul Alexis Tsipras, liderul formaţiunii Syriza (stânga radicală), a venit la putere la începutul anului 2015.
"Demnitatea poporului grec a fost călcată în picioare. Acest lucru nu ar trebui să se repete acum cu Italia ", a subliniat preşedintele Comisiei Europene.
"Pledez pentru un mod calm de a acţiona. Nu vreau să mă amestec în probleme legate de politica internă italiană", a continuat el.
"Îl apreciez mult pe preşedintele Sergio Mattarella. Dar în contextul acestei crizei, nu am vorbit cu el. Mă bucur că nu am intervenit, deşi tentaţia a fost mare", a menţionat responsabilul european.
Italienii au o percepţie bună despre ceea ce este bun pentru ţara lor. Ei vor reuşi ", a apreciat Jean-Claude Juncker.AGERPRES/( AS - editor: Violeta Gheorghe, editor online: Irina Giurgiu)
