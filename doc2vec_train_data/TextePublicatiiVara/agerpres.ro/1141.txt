Fostul jucător de fotbal Gheorghe Popescu s-a declarat mulţumit de starea gazonului de pe Cluj Arena, pe care l-a inspectat luni în vederea meciului dintre "Generaţia de Aur" şi "Legendele Barcelonei", din 16 iunie, care va avea loc în cadrul Sports Festival.
El a amintit că echipa României a început antrenamentele în urmă cu câteva săptămâni, dar a subliniat că şi spaniolii se antrenează destul de susţinut.
"Gazonul arată foarte bine, chiar mult mai bine decât ne aşteptam (...) Noi am început acum două săptămâni să facem antrenamentele la Bucureşti, cei care au putut să vină au venit, fiecare s-a antrenat în alte localităţi aşa cum a putut şi sperăm că săptămâna viitoare să ne vedem aproape în fiecare zi, să încercăm să facem faţă evenimentului", a spus Gheorghe Popescu.
Fostul jucător este de părere că meciul nu va fi uşor pentru "Legendele Barcelonei", chiar dacă vor veni la Cluj cu unii dintre cei mai buni sportivi, care au făcut mari performanţe pentru echipa spaniolă.
"Nu va fi un meci uşor nici pentru Barcelona pentru că venim cu o mare poftă de a juca împreună. Din păcate 'Legendele Barcelonei' se antrenează în fiecare săptămână de trei ori, dar eu sunt convins că publicul, pe care eu l-aş dori într-un număr cât mai mare la stadion, va profita de un eveniment fotbalistic important, vor vedea Generaţia de Aur, vor vedea unii dintre jucătorii care au făcut mare performanţă pentru Barcelona în ultimii 10 ani de zile. Sunt convins că va fi un spectacol de care îşi vor aduce aminte cu plăcere multă vreme", a mai spus fostul internaţional român.
Printre fotbaliştii care vor intra pe terenul de pe stadionul Cluj Arena se numără Gheorghe Popescu, Ionuţ Lupescu, Bogdan Stelea, Florin Prunea, Gheorghe Mihali şi Costel Gâlcă. Victor Piţurcă şi Gabi Balint sunt cei care se vor ocupa de pregătirea echipei pentru acest meci.
Pe lângă meciul "Generaţia de Aur" - "Barca Legends", spectatorii prezenţi la Sports Festival vor avea ocazia să asiste la partide demonstrative la alte discipline, să intre în contact cu marii campioni ai României şi să practice gratuit sport în locaţiile special amenajate. Peste 20 de sporturi se vor regăsi în cadrul festivalului, pentru toate categoriile de vârstă, printre care se numără fotbal, tenis, handbal, baschet, volei pe plajă, tenis de masă, golf, oină şi atletism.
Bilete la Sports Festival se comercializează cu preţuri între 50 şi 150 lei şi pot fi achiziţionate online de pe bilete.ro şi entertix.ro, direct de la Casieria Sălii Polivalente din Cluj-Napoca şi din reţeaua bilete.ro de pe întreg cuprinsul ţării. AGERPRES (AS - autor: Elena Stanciu, editor: Adrian Drăguţ, editor online: Irina Giurgiu)
