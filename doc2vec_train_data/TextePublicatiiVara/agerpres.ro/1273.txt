În fiecare an, la 6 iunie, este marcată Ziua limbii ruse, la recomandarea Organizaţiei Naţiunilor Unite (ONU). Limba rusă este una dintre cele şase limbi oficiale ale ONU, celelalte fiind engleză, arabă, spaniolă, chineză şi franceză.
Scopul zilelor lingvistice ale ONU este atât de a sărbători multilingvismul şi diversitatea culturală, cât şi de a aminti publicului istoria şi cultura fiecărei dintre cele şase limbi amintite, potrivit www.un.org .
Limba rusă aparţine grupului slav oriental al familiei de limbi indo-europene. Este limbă oficială în Rusia, Belarus, Kazahstan, Republica Kârgâză etc. Geografic, este cea mai răspândită limbă din Eurasia. Totodată, limba rusă este limba nativă cea mai vorbită în Europa, cu 144 de milioane de vorbitori nativi în Rusia, Ucraina şi Belarus.
Data de 6 iunie nu a fost aleasă întâmplător pentru a celebra limba rusă, aceasta fiind ziua de naştere a poetului Aleksandr Sergheevici Puşkin, considerat întemeietorul literaturii ruse moderne.
Puşkin s-a născut în anul 1799, la Moscova, într-o familie de nobili. Este unul dintre marii maeştri ai poemului epic-liric şi totodată unul dintre cei mai consacraţi lirici ai literaturii universale. Ca poet liric, a cultivat elegia, oda, epistola, romanţa, valorificând bogăţia şi frumuseţea tradiţiilor folclorice ale poporului rus. Dintre poemele sale amintim: "Ruslan şi Ludmila" (1820), "Fântâna din Bahcisarai", "Rursalka", "Fraţii haiduci", "Ţiganii" (1824), poemele istorice-eroice "Poltava" (1828) şi "Călăreţul de aramă" (1833).
Proza lui Puşkin cuprinde nuvele, cum ar fi "Căpitanul de poştă" (1830), şi romane istorice, precum "Fata căpitanului" (1836), ce evocă momente din răscoala condusă de Pugaciov. De asemenea, opera lui Puşkin mai cuprinde romane în versuri - "Evgheni Oneghin" (1831), precum şi tragedii realiste - "Boris Godunov" (1825).
Textele unor poeme ale lui Puşkin au constituit baze pentru scrierea operelor unor compozitori celebri, precum: Musorgski, Ceaikovski, Glinka, Rimski-Korsakov, Rahmaninov.
Puşkin a fost ucis la 10 februarie 1837, într-un duel provocat, se pare, prin intrigile de la curtea ţarului Nicolae I. AGERPRES/(Documentare - Horia Plugaru, editor: Doina Lecea, editor online: Daniela Juncu)
