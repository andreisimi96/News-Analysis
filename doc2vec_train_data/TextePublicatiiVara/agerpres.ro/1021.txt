Sf. Sfinţit Mc. Dorotei, episcopul Tirului; Sf. Mc. Apolo şi Leonid
Sf. ep. m. Dorotei al Tirului
Sf. Bonifaciu, ep. m.
Sfântul Mucenic Dorotei, pomenit în calendarul creştin ortodox în ziua de 5 iunie, a fost episcop al Tirului în timpul împăratului Diocleţian (284-305). Martor al persecuţiilor împotriva creştinilor, şi-a părăsit scaunul episcopal şi s-a refugiat din calea prigonitorilor, potrivit cu spusele Mântuitorului Hristos, care îndeamnă să nu se lase omul în primejdii de bună voie, de la prigonitori, ci să fugă de ele: "Când vă urmăresc pe voi în cetatea aceasta, fugiţi în cealaltă" (Matei 10, 23).
S-a reîntors la slujba sa o dată cu venirea la conducerea imperiului a lui Constantin cel Mare (306-337). În timpul prigonirilor anticreştine ordonate de Iulian Apostatul (361-363), Sfântul Dorotei a mers în Tracia, unde a fost prins şi a suferit martiriul pentru Hristos, la vârsta de 107 ani. Sfântul Dorotei este autorul unor valoroase lucrări, scrise în greacă şi în latină. (sursă: vol. "Vieţile Sfinţilor") AGERPRES/(Documentare - Mariana Zbora-Ciurel, editor: Liviu Tatu)
