Mai mult de 1.000 de migranţi s-au înecat în Marea Mediterană în acest an încercând să ajungă din Libia pe continentul european, a anunţat Organizaţia Internaţională pentru Migraţie (OIM), relatează luni Reuters.
204 persoane au murit în ultimele zile pe ambarcaţiuni nesigure ale contrabandiştilor, dintre care 103 şi-au pierdut viaţa vineri într-un naufragiu, iar alţi 100 au murit duminică după ce barca pneumatică pe care se aflau s-a scufundat la est de Tripoli, 41 de persoane fiind salvate.
"Există o creştere alarmantă a numărului de decese în largul Libiei", a declarat şeful misiunii OIM din Libia, Othman Belbeisi. "Traficanţii exploatează disperarea migranţilor de a pleca înainte de aplicarea de noi măsuri menite să stopeze traversarea Mediteranei către Europa", a mai spus el.
Purtătorul de cuvânt al OIM, Leonard Doyle, a declarat că numărul mare de migranţi care au încercat să traverseze Mediterana în ultimele zile s-ar putea datora unor factori precum îmbunătăţirea vremii sau sfârşitul Ramadanului.
"Însă cred că există de asemenea o recunoaştere în întreaga lume că Uniunea Europeană începe să gestioneze mai bine acest proces şi ei (migranţii) încearcă să profite atât cât mai pot. Traficanţii vor pune întotdeauna profitul înaintea siguranţei", a mai spus el.
În pofida creşterii numărului de decese din ultimele zile, numărul celor care şi-au pierdut viaţa pe mare până acum în acest an este jumătate faţă de cel înregistrat în aceeaşi perioadă a anului trecut. Însă călătoria pe uscat prin Sahara şi apoi traversarea Mediteranei rămân cea mai periculoasă rută pentru migranţi din lume şi cea mai polarizantă de până acum pentru politica europeană. AGERPRES/(AS - autor: Mihaela Moise, editor: Ionuţ Mareş, editor online: Simona Aruştei)
