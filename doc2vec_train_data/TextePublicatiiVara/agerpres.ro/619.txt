Avizul de mediu pentru investiţia de lărgire la patru benzi a DN 71 Bâldana-Târgovişte şi modernizare până la Sinaia a întârziat un an pentru că specialiştii susţineau că sunt licheni pe marginea drumului care trebuie protejaţi, a declarat, joi, la Târgovişte, senatorul PSD de Dâmboviţa, Adrian Ţuţuianu.
Acesta a explicat cum, după un an, la una dintre întâlnirile de lucru a fost pusă întrebarea dacă aceşti licheni nu se refac după modernizarea drumului, iar răspunsul a fost afirmativ.
''Un an de zile am întârziat cu DN 71 din cauza avizului de mediu. S-au trezit nişte băieţi din ţara asta, de la Cluj, să ne spună că pe şanţurile care duc spre Sinaia, pe marginea drumului, cresc nişte licheni şi că lichenii ăia trebuie protejaţi. Ca să punem întrebarea la una dintre discuţii: 'dar dacă se reface drumul, cresc lichenii înapoi?' Răspunsul a fost 'da'. Şi am stat un an de zile ca să obţinem acordul de mediu, fără de care nu puteam să obţinem ce am obţinut săptămâna trecută, respectiv hotărârea de guvern prin care indicatorii tehnico-economici pentru DN 71 patru benzi Bâldana-Târgovişte şi modernizare până la Sinaia. Cam cu tipul ăsta de probleme ne-am confruntat!'', a precizat Ţuţuianu.
Declaraţiile au fost făcute la o întâlnire la sediul Consiliului Judeţean Dâmboviţa la care a fost prezent ministrul Turismului, Bogdan Gheorghe Trif, aflat în vizită în judeţ, întâlnire la care s-a vorbit şi despre modul greoi uneori în care sunt obţinute avize şi autorizaţii pentru diferite investiţii. AGERPRES / (A - autor: Cornelia Dumitru, editor: Marius Frăţilă, editor online: Irina Giurgiu)
