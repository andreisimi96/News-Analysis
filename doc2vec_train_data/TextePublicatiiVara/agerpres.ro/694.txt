Lidera Frontului Naţional din Franţa (extrema dreaptă), Marine Le Pen, urmează să anunţe vineri dacă membrii partidului său au aprobat schimbarea numelui formaţiunii, informează dpa.
La un congres al partidului care a avut loc în martie, Le Pen a cerut un vot prin corespondenţă cu privire la schimbarea numelui partidului din Frontul Naţional în Rassemblement National (Adunarea Naţională).
Decizia reprezintă culminarea anilor de eforturi ale lui Le Pen de a îmbunătăţi imaginea partidului pe care l-a preluat în 2011 de la tatăl ei, fondatorul FN, Jean-Marie Le Pen. Actualul nume al partidului reprezintă "o povară psihologică" pentru mulţi oameni, a argumentat Marine Le Pen la congresul din martie.
Marine Le Pen a insistat că acum Frontul Naţional este un partid de guvernământ şi şi-a exprimat speranţa că va câştiga un sprijin mai amplu pentru viziunea sa a unei campanii naţionaliste împotriva UE şi a "globaliştilor" la alegerile europene de anul viitor.
Le Pen a obţinut 34% din voturile din cel de-al doilea tur al scrutinului prezidenţial de anul trecut, când a pierdut în faţa liberalului proeuropean Emmanuel Macron, acesta fiind cel mai bun rezultat înregistrat vreodată de partidul său. AGERPRES/(AS - autor: Gabriela Ionescu, editor online: Irina Giurgiu)
