Ministerul pentru Românii de Pretutindeni (MRP) lansează Gala "100 pentru Centenar", duminică, la Lisabona, potrivit unui comunicat al MRP.
"Ministerul pentru Românii de Pretutindeni (MRP) continuă seria evenimentelor dedicate Centenarului Marii Uniri a României prin inaugurarea în premieră a Galei '100 pentru Centenar', la Lisabona, în cadrul Mănăstirii Jeronimos, clădire istorică a Portugaliei. În acest an, în cinstea bunelor relaţii bilaterale dintre cele două state mănăstirea găzduieşte expoziţii dedicate personalităţilor româneşti care şi-au adus contribuţia la dezvoltarea culturii, ştiinţei şi tehnologiei în ultima sută de ani: Scarlat Lambrino, ilustru reprezentant al arheologiei române şi lusitane, lingvistul Victor Buescu, latinistul N.I. Herescu, Lucian Blaga şi Mircea Eliade. Gala '100 pentru Centenar' este un proiect al MRP prin care 10 români de succes, adevărate modele de conduită şi implicare în păstrarea şi promovarea identităţi româneşti peste hotare, din 10 ţări cu comunităţi semnificative de români, vor primi distincţii simbolice din partea Guvernului României", relevă sursa citată.
Conform acesteia, lansarea proiectului în Lisabona va avea loc duminică, începând cu ora 16.30 (18.30 ora României), în prezenţa ministrului pentru românii de pretutindeni, Natalia-Elena Intotero, a membrilor misiunii diplomatice a României de la Lisabona, a reprezentanţilor mediului asociativ românesc din teritoriu, a mass-media în limba română, a autorităţilor locale, precum şi a tuturor românilor interesaţi să participe la activitate.
Gala va fi transmisă integral pe pagina de Facebook a ministerului, se mai arată în comunicat. AGERPRES/(AS - autor: Iulia Carciog, editor: Karina Olteanu, editor online: Irina Giurgiu)
