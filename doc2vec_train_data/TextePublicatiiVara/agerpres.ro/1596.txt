Centrul Naţional de Răspuns la Incidente de Securitate Naţională (CERT-RO) a coordonat, la nivel naţional, exerciţiul cibernetic "Cyber Europe 2018", eveniment organizat de Agenţia Uniunii Europene pentru Securitatea Reţelelor şi a Informaţiilor (ENISA), a anunţat joi instituţia din România, într-un comunicat transmis AGERPRES.
La exerciţiul din acest an, derulat în zilele de 6 şi 7 iunie, peste 900 de specialişti s-au confruntat cu un scenariu ce a avut în prim-plan o defecţiune apărută într-un aeroport cu flux mare de pasageri.
"Să ne imaginăm următoarea situaţie: E o zi normală la aeroport. Dintr-o dată, toate maşinile automate de înregistrare a pasagerilor şi a bagajelor afişează un mesaj de defecţiune a sistemului. Aplicaţiile de călătorie de pe telefoanele inteligente nu mai funcţionează. Agenţii de la ghişeele de înregistrare nu îşi pot utiliza calculatoarele. Călătorii nu îşi pot înregistra bagajele şi nici nu pot trece prin controalele de securitate. Se formează cozi de aşteptare peste tot. Pe monitoarele aeroportului, toate zborurile sunt afişate ca fiind anulate. Din motive necunoscute, serviciul de recuperare a bagajelor nu mai funcţionează şi mai mult de jumătate din curse trebuie să rămână la sol. Se raportează că un grup radical a preluat controlul asupra sistemelor critice ale aeroportului prin intermediul unor atacuri digitale şi hibride. Acesta a revendicat deja atacul şi îşi utilizează canalele de propagandă pentru a difuza un apel la acţiune şi a determina mai multe persoane să adopte ideologii radicale", notează CERT-RO.
Exerciţiul Cyber Europe din acest an a fost organizat de ENISA la sediul său de la Atena (Grecia), în timp ce participanţii fie au rămas la locul lor obişnuit de muncă, fie s-au reunit în celule de criză.
ENISA a controlat exerciţiul prin intermediul platformei sale de exerciţii cibernetice, care a pus la dispoziţie un "univers virtual' (mediu integrat) pentru simularea respectivei dimensiuni, inclusiv materialul legat de incidente, site-uri web de ştiri virtuale, platforme de comunicare socială, site-uri web ale întreprinderilor şi bloguri de securitate.
"Tehnologia oferă nenumărate oportunităţi în toate sectoarele economiei noastre, dar presupune şi riscuri pentru întreprinderile şi cetăţenii noştri. Comisia Europeană şi statele membre trebuie să conlucreze şi să se doteze cu instrumentele necesare pentru a detecta atacurile cibernetice şi a proteja reţelele şi sistemele. Acesta este modul în care s-a născut exerciţiul "Cyber Europe' al ENISA, în urmă cu opt ani. El s-a transformat cu timpul într-un exerciţiu de securitate cibernetică major şi a devenit un eveniment emblematic al UE, care reuneşte sute de specialişti în materie de securitate cibernetică din întreaga Europă. Ar trebui să valorificăm acest succes şi am convingerea că putem dezvolta în continuare mecanismele de cooperare ale UE, în special pentru a răspunde incidentelor informatice la scară largă', a punctat Mariya Gabriel, comisarul pentru economie digitală şi societate digitală.
În cadrul exerciţiului Cyber Europe 2018 au participat 30 de ţări: Austria, Belgia, Bulgaria, Croaţia, Cipru, Republica Cehă, Danemarca, Estonia, Finlanda, Franţa, Germania, Grecia, Ungaria, Irlanda, Italia, Letonia, Lituania, Luxemburg, Malta, Ţările de Jos, Norvegia, Polonia, Portugalia, România, Slovacia, Slovenia, Spania, Suedia, Elveţia şi Regatul Unit al Marii Britanii.
Exerciţiile "Cyber Europe' sunt simulări ale unor incidente de securitate cibernetică la scara largă care se transformă în crize cibernetice la nivelul întregii Uniuni Europene. ENISA a organizat deja patru exerciţii cibernetice paneuropene, în anii 2010, 2012, 2014 şi 2016. AGERPRES/(AS - autor: Daniel Badea, editor: Andreea Marinescu, editor online: Ada Vîlceanu)
