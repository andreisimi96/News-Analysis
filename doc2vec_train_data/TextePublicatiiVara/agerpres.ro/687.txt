Acţiunile Banca Transilvania, BRD şi OMV Petrom au fost cele mai tranzacţionate pe segmentul principal al Bursei de la Bucureşti în luna mai însă tot aceste titluri conduc şi în topul celor mai severe deprecieri.
Potrivit informaţiilor publicate pe site-ul BVB, valoarea schimburilor cu acţiuni Banca Transilvania s-a cifrat la 184,913 milioane de lei, titlurile evoluând în scădere cu 7,21%. Cu acţiuni BRD au fost consemnate tranzacţii de 128,101 milioane de lei, aceste titluri consemnând cea mai severă depreciere din această lună, de 17,33%. Tranzacţiile cu acţiuni OMV Petrom s-au cifrat la 72,118 milioane de lei, titlurile companiei petroliere depreciindu-se cu 10,66%.
Pe segmentul principal al BVB, cea mai mare valoare a tranzacţiilor cu acţiuni a fost consemnată chiar în ultima zi din luna mai, când au fost realizate schimburi de peste 128 milioane de lei. La polul opus, cea mai redusă valoare a tranzacţiilor, de numai 11,969 milioane de lei, a fost înregistrată luni, 14 mai.
De la începutul acestui an, pe Bursa de la Bucureşti au fost înregistrate tranzacţii în valoare totală de 5,104 miliarde de lei, cu o valoare medie zilnică de 50,04 milioane de lei. Capitalizarea pieţei este de 163,347 miliarde de lei. Pe piaţa românească de capital activează 87 de societăţi emitente şi 30 de intermediari.
Anul trecut, valoarea tranzacţiilor cu acţiuni pe segmentul principal a fost de 11,852 miliarde de lei, cu o valoare medie zilnică de 47,791 milioane de lei.
Cel mai bun an din punct de vedere al valorii tranzacţiilor cu acţiuni a fost 2007, când s-au înregistrat schimburi de 13,802 miliarde de lei. AGERPRES/(AS - autor: Andreea Marinescu, editor: Mariana Nica, editor online: Irina Giurgiu)
