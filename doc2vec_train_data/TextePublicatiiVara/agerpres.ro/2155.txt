Legea fondurilor de investiţii alternative (FIA) reprezintă o necesitate pentru piaţa de capital, a declarat, marţi, preşedintele Organizaţiei Profesioniştilor din Piaţa de Capital (OPPC), Cristian Duţescu.
"Legea fondurilor de investiţii alternative trebuie adoptată cât mai rapid. Industria fondurilor de investiţii alternative valorează, la ora actuală, 10 miliarde de euro. Nu vorbim despre o implementare a unei directive, nu este o necesitate în acest sens, însă este o necesitate pentru piaţa de capital din România. Fondurile de investiţii alternative sunt reglementate printr-un Regulament adoptat cu trei ani înainte de intrarea României în Uniunea Europeană şi, deci, nu este adaptată nevoilor din zilele noastre. Din punctul meu de vedere, anul acesta nu ar exista vreun motiv pentru care Parlamentul României să nu adopte această lege", a spus Duţescu, într-o conferinţă de specialitate.
Un proiect al Legii fondurilor de investiţii alternative a fost discutat de un grup de lucru organizat de Autoritatea de Supraveghere Financiară (ASF), încă din prima parte a anului 2016. Adoptarea unor noi reglementări pentru FIA dă posibilitatea fondurilor de a investi sub supravegherea ASF în domenii cât mai variate şi pot fi mobilizate în mod legal resurse financiare importante care vor contribui la creşterea economică prin investiţii realizate în infrastructură, sectorul imobiliar, agricultură.
Potrivit specialiştilor, apariţia unor noi tipuri de fonduri de investiţii în piaţa financiară aduce avantaje şi investitorilor, care pot investi într-un cadru organizat şi supravegheat de ASF, în condiţiile în care valoarea investiţiilor (a unităţii de fond, a valorii activului net contabil) este certificată de un terţ independent - depozitarul.
Organizaţia Profesioniştilor din Piaţa de Capital (OPPC) organizează, marţi, o dezbatere cu tema "Fonduri de investiţii alternative - oportunităţi pentru dezvoltarea economică a României".
Evenimentul reuneşte parlamentari, investitori instituţionali, administratori de fonduri, avocaţi şi alţi specialişti ai pieţei financiare pentru a discuta despre viitorul fondurilor de investiţii, oportunităţile pe care acestea le oferă economiei şi investitorilor.
În urma dezbaterii, ideile rezultate vor face obiectul unor concluzii pe care Organizaţia Profesioniştilor din Piaţa de Capital le va transforma în propuneri pentru un proiect legislativ în domeniu. AGERPRES/(A, AS - autor: Daniel Badea, editor: Oana Tilică, editor online: Irina Giurgiu)
