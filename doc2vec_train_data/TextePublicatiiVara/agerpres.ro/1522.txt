Poliţia federală braziliană a cerut miercuri dezvăluirea înregistrărilor convorbirilor telefonice ale preşedintelui ţării, Michel Temer, şi a doi membri ai cabinetului lui, relatează agenţia Xinhua.
Solicitarea înregistrărilor telefonice în cazul lui Temer, al şefului staff-ului prezidenţial Eliseu Padilha şi al ministrului minelor şi energiei Moreira Franco face parte din cadrul anchetei de corupţie ''Operaţiunea Lava Jata'' (sau scandalul Petrobras), care a descoperit numeroase tranzacţii ilegale, cazuri de luare de mită şi delapidare în rândurile guvernului brazilian.
Biroul preşedintelui nu a făcut nici un comentariu privind cererea, prezentată de judecătorul de la Curtea Supremă Edson Fachin.
Ancheta poliţiei se referă la presupuse infracţiuni ale celor trei politicieni în cadrul unei scheme de mituire în care este implicată compania de construcţii Odebrecht şi secretariatul aviaţiei civile în 2014. În acea vreme, Temer deţinea funcţia de vicepreşedinte.
Fostul director executiv al Odebrecht, Claudio Melo Filho, a declarat poliţiei că s-a întâlnit cu Temer la reşedinţa lui oficială, unde preşedintele i-a cerut companiei o mită de 10 milioane de reali (2,6 milioane de dolari) în schimbul unei atitudini favorabile faţă de aceasta referitor la contracte.
Temer a admis în trecut că a avut o întâlnire cu Melo Filho, dar a dezminţit că i-a cerut bani.
Xinhua notează că nu este prima dată când preşedintele Temer este anchetat în cadrul ''Operaţiunii Lava Jato''. La începutul acestui an, poliţia i-a cerut documente bancare. Temer şi-a exprimat mânia şi a afirmat că le va dezvălui chiar el presei, dar nu a făcut acest lucru. AGERPRES/(AS - autor: Angela Sârbu, editor: Gabriela Ionescu, editor online: Anda Badea)
