Numărul persoanelor decedate în accidentul de circulaţie care a avut loc sâmbătă dimineaţa pe autostrada A1 Deva-Simeria, a urcat la patru, după ce unul dintre răniţii grav, care rămăsese blocat în una dintre maşini, nu a reuşit să supravieţuiască traumatismelor suferite, a informat ISU Hunedoara.
Bilanţul victimelor accidentului, toţi bărbaţi, a ajuns astfel la patru persoane decedate şi trei rănite.
Cei trei răniţi au vârstele de 26, 38 şi 52 de ani şi au fost preluaţi cu ambulanţele şi transportaţi la Unitatea de Primiri Urgenţe a spitalului judeţean din Deva, aceştia suferind, conform primelor evaluări ale medicilor, traumatisme craniene, toracice, la mâini şi la picioare, a precizat purtătorul de cuvânt al Serviciului Judeţean de Ambulanţă (SAJ) Hunedoara, dr. Călin Dumitrescu.
"La faţa locului s-a intervenit cu cinci ambulanţe, dintre care un echipaj cu medic SAJ, două echipaje cu asistenţi, o maşină SMURD şi o maşină de intervenţie în caz de victime multiple", a menţionat reprezentantul SAJ Hunedoara.
Potrivit primelor cercetări ale poliţiştilor, accidentul a fost provocat de o maşină înmatriculată în judeţul Hunedoara care circula pe contrasens şi a intrat în coliziune cu o Dacia Logan înmatriculată în judeţul Timiş şi o autoutilitară înmatriculată în municipiul Bucureşti.
În urma impactului, trei persoane şi-au pierdut viaţa pe loc, iar alte patru au fost rănite, dintre care una, care a decedat ulterior, a rămas încarcerată.
La ora transmiterii acestei ştiri traficul pe A1 pe tronsonul dintre Deva şi Simeria este blocat, maşinile fiind dirijate pe DN 7. AGERPRES / (AS - autor: Sorin Blada, editor: Marius Frăţilă, editor online: Andreea Lăzăroiu)
