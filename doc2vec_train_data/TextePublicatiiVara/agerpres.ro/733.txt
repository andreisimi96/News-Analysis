Domeniile Cantacuzino din Floreşti şi Ion Ghica de la Ghergani sunt deschise vizitatorilor de vineri până duminică în cadrul manifestărilor prilejuite de Săptămâna Europeană a Patrimoniului.
Potrivit unui comunicat remis AGERPRES, în acest interval are loc pe domeniul Cantacuzino din Floreşti, unde se află şi palatul Micul Trianon, cea de-a doua ediţie a Karpatia Pony Show, eveniment organizat acum într-un format extins pe o perioadă de trei zile.
"Noutatea absolută a ediţiei din acest an este Concursul Hipic Internaţional 'Cupa Naţiunilor'. Călăreţi din 12 ţări vor participa la Concursul Complet, se vor întrece pe cai din România şi vor avea la dispoziţie cinci minute înainte de fiecare probă pentru a se acomoda cu caii traşi la sorţi. Concursul face parte dintr-un circuit care începe în Spania şi continuă în Suedia, Marea Britanie şi Germania. Pe Domeniul Cantacuzino va fi amenajată o amplă zonă de activităţi de recreere în aer liber, destinată familiilor cu copii, dar şi adulţilor. Aici vor fi amenajate spatii de agrement cu ponei şi cai, trăsuri, numeroase ateliere creativ-educative pentru copii şi tineri, aventura parc inedit cu plimbări pe biciclete mountain-bike, tiroliană, tras cu arcul, tir cu puşcă airsoft, bungee, teren de volei şi multe alte surprize", arată sursa citată.
De asemenea, în perioada 1-3 iunie domeniul Ion Ghica îşi va deschide porţile pentru vizitatorii care vor să descopere istoria unui loc plin de semnificaţie, situat la doar 40 de km de Bucureşti.
"Sub motto-ul 'Casa noastră, patrimoniul tău', vă invităm să vizitaţi locul unde au avut loc primele discuţii despre Unirea Principatelor, locul vizitat de haiducii Ioniţă Tunsul sau Iancu Jianul ori locul unde Franz Liszt a fost invitat să dea lecţii de pian, în liniştea din mijlocul Codrilor Vlăsiei (sau a ceea ce a mai rămas din ei), în grădina Domeniului Ion Ghica de la Ghergani, marcat de filosofia de a fi a lui Ion Ghica, personalitate marcantă a formării României moderne", se mai menţionează în documentul citat. AGERPRES/(AS - autor: Anamaria Toma, editor: Mihai Simionescu, editor online: Irina Giurgiu)
