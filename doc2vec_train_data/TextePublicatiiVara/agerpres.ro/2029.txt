* Jucătoarea de tenis Simona Halep va prezenta trofeul cucerit la Roland Garros, luni, în cadrul unei ceremonii la Arena Naţională care va începe la ora 20,00 şi la care intrarea este liberă. Accesul va fi permis de la ora 18,00, potrivit Primăriei Municipiului Bucureşti.
* Ministrul Justiţiei, Tudorel Toader, a transmis preşedintelui Klaus Iohannis propunerea de numire a lui Felix Bănilă în funcţia de procuror-şef al DIICOT. Săptămâna trecută, Secţia pentru procurori a Consiliului Superior al Magistraturii a avizat favorabil propunerea de numire a lui Bănilă la şefia DIICOT.
* Circa 750 de tineri români cu vârsta de 18 ani, elevi, angajaţi sau aflaţi în căutarea unui loc de muncă, vor putea călători gratuit cu trenul pe parcursul acestui an în tot spaţiul Uniunii Europene în baza Programului "DiscoverEU", care va fi lansat marţi, a anunţat eurodeputatul Siegfried Mureşan, iniţiator al proiectului în calitate de negociator-şef al Parlamentului European pentru bugetul UE pe 2018.
* Secţia pentru procurori a Consiliului Superior al Magistraturii solicită Inspecţiei Judiciare să verifice, din perspectiva potenţialului de afectare a independenţei sistemului judiciar, afirmaţiile făcute de preşedintele PSD, Liviu Dragnea, la un post de televiziune.
* Asociaţia Forumul Judecătorilor din România a trimis către Consiliul Superior al Magistraturii o cerere de apărare a independenţei sistemului judiciar "faţă de atacurile recente ale reprezentanţilor de seamă ai puterii legislative şi ai puterii executive, materializate în discursurile unor lideri politici din data de 9 iunie, respectiv data de 10 iunie".
* Ministrul Justiţiei, Tudorel Toader, a declarat că discuţiile cu delegaţia Comisiei de la Veneţia, care începe luni o vizită de două zile în România, vor viza Legile Justiţiei, modificările aduse Codurilor penale, transpunerea directivelor europene în legislaţia românească, dar şi punerea în acord a unor acte normative cu deciziile Curţii Constituţionale. AGERPRES/(autor: Claudia Stănescu, editor: Florin Marin, editor online: Ada Vîlceanu)
