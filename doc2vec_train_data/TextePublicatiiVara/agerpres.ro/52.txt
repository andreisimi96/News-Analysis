Donald Trump şi-a manifestat sâmbătă bucuria după ce autorităţile din Venezuela au eliberat un cetăţean american, Joshua Holt, arestat în urmă cu doi ani în această ţară, gest care survine în contextul înăspririi reacţiilor Washingtonului faţă de Caracas în urma contestatei realegeri a preşedintelui Nicolas Maduro pentru încă un mandat, dar şi a vizitei efectuate în Venezuela de senatorul Bob Corker, informează AFP.
Un misionar mormon în vârstă de 26 de ani, Joshua Holt a fost arestat în iunie 2016 la reşedinţa sa din apropierea capitalei Caracas de către serviciile de informaţii venezuelene, care l-au acuzat că a organizat grupuri armate cu misiunea de a destabiliza regimul preşedintelui Maduro.
'Este o veste bună eliberarea ostaticului american din Venezuela', a scris Trump pe Twitter sâmbătă dimineaţă. 'Formidabilii locuitori ai Utah-ului sărbătoresc', a adăugat el, făcând referire la acest stat american cu o numeroasă populaţie mormonă şi de unde este originar de asemenea Joshua Holt.
Soţia venezueleană a acestuia din urmă, Orrin Hatch, arestată odată cu el, a fost şi ea eliberată. Ei urmează să fie primiţi de preşedintele Trump la Casa Albă sâmbătă seară în jurul orei locale 19:00 (23:00 GMT).
Eliberarea lor survine la o zi după o întâlnire surpriză la Caracas între influentul senator republican Bob Corker - preşedintele Comisiei pentru Relaţii Externe în Senatul de la Washington - şi preşedintele socialist Nicolas Maduro, reales pentru încă un mandat într-un scrutin pe care vicepreşedintele american Mike Pence l-a descris drept o 'farsă'. AGERPRES/(AS - editor: Sorin Popescu, editor online: Daniela Juncu)
