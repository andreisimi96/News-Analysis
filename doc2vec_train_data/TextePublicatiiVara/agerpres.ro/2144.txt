Monumentul lui Constantin A. Rosetti din Bucureşti este amplasat în piaţa omonimă, în sectorul 2, între Piaţa 21 decembrie 1989 şi Piaţa Pache Protopopescu.
Opera de sculptură îl reprezintă pe omul politic Constantin A. Rosetti aşezat într-un fotoliu. Într-o mână ţine ziarul Românul, pe care l-a înfiinţat, postura de scriitor fiind evidenţiată de pana pe care o ţine în cealaltă mână.
Monumentul a fost sculptat de Wladimir Hegel, sculptor polon de origine germană, stabilit în România, notează radioromaniacultural.ro. A fost turnat în bronz, în 1902, în cadrul Şcolii de arte şi meserii din Bucureşti.
Pe frontispiciul monumentului este fixată o placă de bronz rotundă, ornamentată, ce poartă următoarea inscripţie: "C. A. Rosetti. 1816-1885. Luminează-te şi vei fi. Voieşte şi vei avea".
Pe soclul din piatră al statuii se află două basoreliefuri din bronz ce reproduc momente din activitatea patriotică a lui C. A. Rosetti. Pe unul dintre ele este reprezentat actul istoric de la Unirea Principatelor Române, intitulat "24 ianuarie 1859". Al doilea se numeşte "9 mai 1877" şi evocă proclamarea independenţei de stat a României. Pentru realizarea ambelor evenimente, Constantin A. Rosetti a jucat un rol major. AGERPRES/(Documentare - Horia Plugaru, editor: Liviu Tatu, editor online: Irina Giurgiu)
