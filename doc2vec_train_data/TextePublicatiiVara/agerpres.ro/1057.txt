Donald Trump a retras invitaţia de a veni marţi la Casa Albă transmisă echipei Philadelphia Eagles, câştigătoarea Super Bowl, din cauza refuzului unor jucători de a pune un genunchi pe pământ în timpul intonării imnului naţional, a anunţat preşedintele american luni seară, informează France Presse şi dpa.
Donald Trump este în conflict deschis de luni de zile cu jucătorii de fotbal american (NFL), care protestează faţă de violenţele rasiale în Statele Unite, apreciind chiar luna trecută că aceşti jucători "poate nu ar trebui să fie în ţară".
Într-un comunicat emis de biroul de presă al Casei Albe se precizează că echipa a vrut să trimită o delegaţie mai mică la recepţie, dar preşedintele a declarat că cei 1.000 de fani care intenţionează să participe la eveniment "merită mai mult".
Unii jucători de la Eagles îşi anunţaseră deja refuzul de a răspunde la invitaţia preşedintelui american.
În acest comunicat, Donald Trump declară că cei care optează să nu participe "nu sunt de acord cu preşedintele lor pentru că el insistă ca ei să stea mândri la (intonarea) imnului naţional, cu mâna pe inimă, în onoarea marilor bărbaţi şi femei din armata noastră şi a poporului ţării noastre".
Eagles a câştigat a 52-a ediţie a campionatului National Football League în februarie, dar mulţi jucători au anunţat că nu vor participa la vizita tradiţională de la Washington în semn de protest faţă de brutalitatea poliţiei şi injustiţia rasială.
Cu toate acestea, invitaţia pentru fani este încă valabilă pentru a participa la ceea ce - potrivit lui Trump - va fi "o ceremonie diferită" pentru a onora "marea noastră ţară, a aduce tribut eroilor care luptă să o protejeze şi a intona cu mândrie imnul naţional". AGERPRES/(AS - autor: Sorin Calciu, editor: Gabriela Ionescu, editor online: Anda Badea)
