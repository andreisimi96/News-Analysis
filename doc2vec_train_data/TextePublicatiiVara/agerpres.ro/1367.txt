Preşedintele PNL, Ludovic Orban, susţine că există informaţii potrivit cărora angajaţi ai instituţiilor publice sunt "recrutaţi cu arcanul" pentru a fi aduşi la mitingul organizat de PSD sâmbătă în Capitală.
"Cum să faci miting contra abuzurilor când foloseşti abuzul ca mijloc de aducere cu forţa a oamenilor la miting? Primim din toată ţara informaţii despre modul abuziv în care angajaţi ai instituţiilor statului, primăriilor, companiilor de stat, serviciilor deconcentrate, serviciilor publice din subordinea Consiliilor Judeţene, beneficiari ai ajutorului social sunt recrutaţi cu arcanul pentru a fi aduşi la miting. Până la urmă, acest miting va fi un miting împotriva abuzurilor PSD", a scris Orban, miercuri, pe Facebook.
Preşedintele PSD, Liviu Dragnea, a anunţat luni organizarea, pe 9 iunie, de la ora 20,00, a unui miting "împotriva abuzurilor de mai mult timp" şi a încălcării principiilor statului de drept.
Decizia a fost luată de Comitetul Executiv Naţional al PSD.
"Îi aşteptăm pe toţi cei care doresc să trăiască într-o ţară liberă, (...) într-o ţară în care din cauza unei propagande toxice uriaşe se pune problema ca o structură nelegitimă, obscură, subterană să paraziteze instituţiile statului, să paraziteze deciziile şi să influenţeze într-un mod ocult decizii importante, să permită abuzuri, (...) să permită ca zeci, mii de destine să fie distruse", a declarat preşedintele PSD. AGERPRES/(AS - autor: Florentina Peia, editor: Claudia Stănescu, editor online: Ada Vîlceanu)
