Planul de atentat dejucat împotriva unei reuniuni a opoziţiei iraniene sâmbătă în apropiere de Paris relevă o "stratagemă" care urmăreşte să afecteze imaginea Republicii Islamice Iran, a apreciat luni ministrul de externe iranian Mohammad Javad Zarif pe contul său Twitter, citat de AFP.
"Iranul condamnă fără echivoc orice formă de violenţă şi terorism, oricare ar fi aceasta, şi este dispus să lucreze cu toate părţile implicate pentru a dezvălui ceea ce este o stratagemă sinistră efectuată sub un drapel fals", scrie Zarif.
"Cât este de practic! Chiar în momentul în care noi începem o vizită prezidenţială în Europa, o presupusă operaţiune iraniană şi 'conspiratorii' săi eşuează", adaugă şeful diplomaţiei iraniene, care îl însoţeşte pe preşedintele iranian Hassan Rohani în vizita sa oficială în Elveţia, începută luni după-amiază.
Autorităţile belgiene au anunţat luni că un atentat la Villepinte, o periferie nordică a Parisului, împotriva unei reuniuni a Mujahedinilor Poporului Iranian (MEK), grup marxist interzis în Iran, a fost dejucat sâmbătă prin arestarea la Bruxelles a unui cuplu de belgieni de origine iraniană, aflat în posesia de explozibil.
Aproximativ 25.000 de persoane au asistat la această reuniune. Două personalităţi preşedintelui american Donald Trump, fostul preşedinte al Camerei Reprezentanţilor, Newt Gingrich, şi fostul primar al New York-ului, Rudy Giuliani, au luat parte la ea.
Luni, cuplul a fost inculpat pentru "tentativă de atentat terorist şi pregătirea unei infracţiuni teroriste".
Ancheta efectuată în cooperare cu autorităţile judiciare franceze şi germane a dus la reţinerea a trei suspecţi plasaţi în arest preventiv în Franţa şi la cea a unui diplomat iranian, cu sediul în Austria, contact al cuplului în Germania, a anunţat parchetul. Ulterior, doi din cei trei suspecţi reţinuţi în Franţa au fost eliberaţi.
Mujajedinii poporului au acuzat rapid Teheranul că ar fi plănuit un "atentat împotriva marii reuniuni a Rezistenţei iraniene la Villepinte".
Anunţul autorităţilor belgiene coincide cu începutul unei vizite în Europa a preşedintelui Rohani, destinată să permită supravieţuirea acordului internaţional nuclear iranian din 2015 după retragerea SUA, în mai, din acest pact, pe care Mujahedinii poporului l-au denunţat întotdeauna.
După vizita în Elveţia luni şi marţi, Rohani urmează să se deplaseze la Viena miercuri, notează AFP. AGERPRES/(AS - editor: Lilia Traci, editor online: Daniela Juncu)
