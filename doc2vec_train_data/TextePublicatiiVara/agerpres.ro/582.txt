Sute de copii din Zalău s-au implicat, joi, la Zalău, în activităţi precum simularea stingerii unui incendiu, concursuri de desene sau lecţii de informare, pregătite de pompieri pentru a marca Ziua Internaţională a Copilului, o acţiune similară având loc, în aceeaşi zi, şi la Jibou.
"Inspectoratul pentru Situaţii de Urgenţă Porolissum al judeţului Sălaj a organizat o serie de activităţi dedicate zilei de 1 iunie, Ziua Internaţională a Copilului, în Zalău şi în Jibou. Activităţile au constat în concursuri de desene pe asfalt şi desene cu creioane colorate, simularea de stingere a unui incendiu şi lecţii de informare preventivă. Cei mici s-au bucurat foarte mult de aceste activităţi", a declarat joi, pentru AGERPRES, purtătorul de cuvânt al pompierilor din Sălaj, Lucian Jacodi.
Primăria Zalău a organizat miercuri, în Parcul Central Municipal, evenimentul "1 Iunie ca-n poveşti", micii sărbătoriţi fiind invitaţi la jocurile copilăriei - şotron, ştafetă, raţele şi vânătorii, desene pe asfalt, face painting şi atelier de pictură.
De asemenea, în perioada 28 mai - 3 iunie, pe platoul de marmură din centrul Zalăului, administraţia locală a pregătit pentru copii un parc de distracţii cu sfere gonflabile, bărcuţe, tobogane, trenuleţ şi maşinuţe electrice. AGERPRES/(A - autor: Sebastian Olaru, editor: Diana Dumitru, editor online: Ada Vîlceanu)
