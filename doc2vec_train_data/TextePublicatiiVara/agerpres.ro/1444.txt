Marele actor Victor Rebengiuc, căruia îi este dedicată cea de-a IX-a ediţie a festivalului Serile Filmului Românesc de la Iaşi, a declarat, miercuri, că i se pare că nu şi-a îndeplinit toate angajamentele pe care şi le-a luat personal şi că încă este dator.
Aflat la Iaşi pentru a lua parte la ediţia din acest an a Serilor Filmului Românesc, Victor Rebengiuc a mărturisit în cadrul unei conferinţe de presă că este onorat că organizatorii i-au dedicat această ediţie a festivalului.
"Am primit cu plăcere această invitaţie. Vă mulţumesc că îmi dedicaţi mie acest festival. Mă simt foarte prost atunci când trebuie să vorbesc despre mine sau sunt într-un fel lăudat. Eu am o impresie nu foarte bună despre mine. Mi se pare că nu mi-am îndeplinit toate angajamentele pe care mi le-am luat faţă de mine şi că încă sunt dator, că trebuie să mai muncesc foarte mult ca să mă declar satisfăcut de mine şi de mine şi de munca mea şi să spun că merit cu prisosinţă dedicarea unui festival de film", a declarat Victor Rebengiuc.
În cadrul celei de-a IX-a ediţii a SFR, va fi o trecere în revistă a unor filme în care marele actor a jucat de-a lungul anilor. De altfel, deschiderea festivalului are pe afiş în această seară pelicula 'Moromeţii', în regia lui Stere Gulea.
"Mie îmi sunt dragi toate pentru că m-au ajutat într-un fel. Fiecare a însemnat ceva pentru mine. A însemnat o posibilitate să trag nişte concluzii, nişte învăţăminte în ce mă priveşte. Sper să mai am ocazia. Nu sunt foarte mulţumit de mine", a declarat Victor Rebengiuc.
Andrei Giurgia, directorul festivalului SFR, a declarat că la evenimentele care se desfăşoară în aceste zile la Iaşi vor fi 60 de invitaţi speciali şi vor fi proiectate 30 de producţii cinematografice în cadrul a 10 secţiuni.
"Este o nouă ediţie, cu numărul 9, o cifră magică, să spunem aşa. Sunt zece evenimente speciale. Dincolo de aceste evenimente speciale anul acesta le propunem un lucru inedit. Deschiderea oficială are loc în Piaţa Unirii, la kilometrul zero al oraşului nostru, cu filmul 'Moromeţii'", a declarat Andrei Giurgia, directorul festivalului SFR.
Prezent la conferinţa de presă, primarul Mihai Chirica a cerut ca la 100 de ani de la Marea Unire să fie puse bazele unei revoluţii culturale în care să primeze "cultura adevărată".
"E o onoare să fiu aici cu voi la unul dintre cele mai frumoase evenimente culturale. E deosebit de onorant să fiu la aceeaşi masă cu mari personalităţi artistice româneşti. Pentru mine, filmul românesc e o formă de educaţie. Parte din filmele româneşti au rămas uitării, nu mai sunt difuzate în spaţii de anvergură. Noua revoluţie industrială sper să nu nască socialism, ci să aducă şi o revoluţie culturală", a declarat primarul Chirica.
Ambasadorul festivalului Serile Filmului Românesc, Irina Margareta Nistor, a declarat în cadrul aceleiaşi conferinţe de presă că se bucură că acest festival este unul atemporal, aducând împreună filme din diferite perioade ale filmografiei româneşti.
"Ne-am dorit enorm ca invitatul de anul acesta să fie Victor Rebengiuc, pentru că este un om care joacă foarte mult şi nu joacă doar filme, ci şi piese de teatru, ceea ce presupune prezenţa în foarte multe locuri. Mă bucur că am reuşit să îl aduc la Iaşi. Mă bucur că este o ocazie să avem filme din toate timpurile, este poate cel mai atemporal festival care este în ţară, că putem începe cu Independenţa României, să ajungem la Pădurea Spânzuraţilor şi după aceea să ajungem la Serafimi, să îl avem alături de noi pe Stere Gulea", a declarat Irina Margareta Nistor, ambasador al SFR.
La proiecţia din această seară a Moromeţilor, care va deschide oficial ediţia SFR din acest an, va lua parte şi regizorul Stere Gulea.
"Mă bucur că sunt la Iaşi. Este o mare plăcere, o mare onoare să fiu aici pentru film. Chiar dacă Victor spune că mai are de învăţat şi nu e mulţumit, mă bucur că este încă în plină forţă chiar la 85 de ani. (...) Pentru mine faptul de a fi putut să fac acest film cu Victor a fost şansa vieţii mele. Sigur, eu mai am acum o şansă sau un hop de trecut. În loc să stau liniştit, am început să fac continuarea", a spus Stere Gulea, în cadrul conferinţei de presă.
Programul festivalului include o retrospectivă a filmelor în care a jucat, de-a lungul timpului, Victor Rebengiuc şi "care au adus o contribuţie importantă cinematografiei româneşti". Retrospectiva va cuprinde filmele "Moromeţii", "Pădurea Spânzuraţilor" (1965), De ce trag clopotele, Mitică?" (1981), "Faleze de nisip" (1983) şi "Medalia de onoare" (2009).
Ediţia din acest an a festivalului va aduce în faţa publicului din Iaşi patru premiere din 2018 - "Licu - o poveste românească", "Charleston", "Braşov - doi ani prea devreme" şi "Marea Unire - România, la 100 de ani" - un documentar AGERPRES.
În cadrul evenimentului va avea loc în foaierul Ateneului din Iaşi şi vernisajul expoziţiei de fotografie AGERPRES - "România: Evoluţie - 100 de ani".
Festivalul Serile Filmului Românesc a fost iniţiat în anul 2010 de Asociaţia Studenţilor Jurnalişti din Iaşi. AGERPRES / (A - autor: Daniela Malache, editor: Marius Frăţilă, editor online: Ada Vîlceanu)
