Navele cu un pescaj mai mare de 2,5 metri, care circulă pe Dunărea fluvială, au obligaţia ca, începând de vineri, să ocolească sectorul cuprins între kilometrii 300 şi 346, potrivit unei decizii a Administraţiei Fluviale Dunărea de Jos (AFDJ), luată pe fondul scăderii accentuate a cotelor fluviului.
Directorul AFDJ, Dorian Dumitru, a declarat pentru AGERPRES că ruta ocolitoare propusă pentru navele cu pescajul mai mare 2,5 metri, respectiv Bala-Giurgeni-Vadu Oii, este mai lungă decât cea iniţială, Cernavodă-Bala, dar este sigură.
"Punerile pe uscat care se produc pe fondul scăderii debitului Dunării aduc deservicii atât operatorilor economici, cât şi nouă. Acţionăm cu un complex de dragaj, la kilometrul 309, Cochirleni, dar şi la Bechet. Pe sectorul românesc al Dunării fluviale nu există zone cu adâncimi mai mici de 2,5 metri", a afirmat directorul AFDJ.
În ultima perioadă, pe sectorul românesc al Dunării au fost înregistrate, potrivit sursei citate, două eşuări de nave în bancurile de nisip formate pe Dunăre, pe fondul scăderii accentuate a debitului, un număr similar fiind semnalat şi pe sectorul bulgăresc al fluviului.
Aceste incidente au fost cauzate de nerespectarea avizelor emise de autorităţi privind respectarea condiţiilor de navigaţie existente la punctele critice din sectoarele de Dunăre tranzitate.
"Pe Dunărea maritimă, în amonte de Prut, avem un punct critic între milele 72 şi 74, pentru care am solicitat săptămâna aceasta Ministerului Mediului şi Prefecturii judeţului Galaţi derogare de la o decizie a Administraţiei Rezervaţiei Biosferei Delta Dunării privind întreruperea lucrărilor de dragaj în perioada mai-iulie, pentru a nu afecta resursa piscicolă. Este nevoie de dragaj, dacă debitele Dunării vor scădea în continuare", a precizat directorul AFDJ.
Până în prezent, AFDJ nu a primit un răspuns la adresa transmisă, a precizat sursa citată. AGERPRES/(AS-autor: Luisiana Bîgea, editor: Diana Dumitru, editor online: Gabriela Badea)
