Traficul de droguri în Franţa generează o activitate economică evaluată la aproape 2,7 miliarde de euro pe an, echivalentul a ceva mai mult de 0,1 puncte procentuale din Produsul Intern Brut (PIB) al ţării europene, a anunţat miercuri Institutul Naţional de Statistică (Insee), informează AFP.
Din cele 2,7 miliarde, un miliard de euro este generat de traficul de canabis şi 800 de milioane de euro de traficul de cocaină, menţionează Insee într-o notă, o premieră pentru această instituţie publică.
Potrivit Insee, care a colectat date de la Misiunea interministerială de luptă împotriva drogurilor şi comportamentelor dependente (Mildeca), în Franţa sunt consumate droguri în valoare de 3,1 miliarde de euro pe an.
''Cifra (de 2,7 miliarde de euro avansată de Insee) este o estimare. Există riscul de subevaluare, deoarece este posibil ca familiile să nu aibă încredere în operatorii care le contactează'', a insistat Ronan Mahieux, un reprezentant al Insee.
În 2013, Eurostat a cerut statelor membre ale Uniunii Europene să includă traficul de droguri şi prostituţia în statisticile naţionale, apreciind că este vorba despre tranzacţii comerciale liber consimţite. Obiectivul era armonizarea datelor furnizate de ţările europene, aceste activităţi fiind considerate legale în unele state, cum este cazul Olandei, şi ilegale în altele.
În urma solicitării Eurostat, în anii din urmă majoritatea ţărilor europene au integrat aceste noi norme. Acest nou sistem de calcul se traduce prin revizuiri sensibil în creştere ale Produsului Intern Brut din aceste ţări, îndeosebi în Italia şi în Spania.
În nota sa, Insee a menţionat că a refuzat să contabilizeze prostituţia în PIB, spre deosebire de alte ţări europene. AGERPRES/(AS - autor: Gabriela Ionescu, editor: Mariana Ionescu, editor online: Anda Badea)
