Salonul de Carte Bookfest 2018 va găzdui, sâmbătă, la standul editurii Polirom, lansarea cărţii "Statuia comandorului", de Varujan Vosganian.
Evenimentul, care va începe de la ora 12.30, îl are ca invitat pe criticul literar Alex Ştefănescu.
Tot sâmbătă, la Bookfest se va desfăşura, de la ora 12.00, la Scena Arena, dezbaterea Vintilă Mihăilescu, "Etnogeneză şi ţuică", organizată de Editura Polirom, avându-i ca invitaţi pe Mircea Vasilescu, Şerban Anghelescu, Călin-Andrei Mihăilescu.
De la ora 13.00 la aceeaşi editură este programată lansarea cărţii "Spulberatic", de Anca Vieru, unde invitaţi sunt Luminiţa Corneanu şi Florin Iaru.
La ora 14.00, la scena Arena, editura Polirom organizează un eveniment dedicat lansării seriei de autor Albert Camus - "Exilul şi împărăţia", "Faţa şi reversul", "Ciuma", "Străinul" - unde invitaţi sunt Horia-Roman Patapievici, Ioan Stanomir.
Tot la editura Polirom se va lansa de la ora 14.30 volumul "Agentul nostru Victor", scris de Stejărel Olaru, unde invitaţi sunt Marius Oprea şi Adrian Titieni.
De la ora 15.00, Marius Oprea va lansa cartea "Moştenitorii Securităţii" în prezenţa invitaţilor săi Emil Constantinescu, Ovidiu Şimonca.
Academicianul Constantin Bălăceanu Stolnici este invitat de onoare la lansarea cărţii: "Drogurile. O Carte Obligatorie" (carte scrisă In Honorem), volum ce va fi lansat sâmbătă de editura Eikon de la ora 15.30.
Un alt eveniment organizat găzduit sâmbătă la Bookfest, la standul Window to the Arab World, la ora 16.00, este conferinţa "Timp, Memorie şi Spaţiu în literatura exilului: scriitorul libanez Elias Khoury la Bucureşti", eveniment organizat în colaborare cu Editura Polirom. Printre invitaţi se regăsesc: ES Rana Mokaddem, Ambasadoarea Republicii Libaneze în România, Nicolae Dobrişan, traducătorul volumului, Bogdan-Alexandru Stănescu, coordonatorul colecţiei "Biblioteca Polirom".
La ora 17.00, editura Polirom va găzdui lansarea romanului "Putere şi sînge. O aventură indiană", de Aurora Liiceanu, avându-l ca invitat pe Cristian Teodorescu.
De la ora 19.00 la aceeaşi editură, Sebastian Lăzăroiu va lansa cartea "Omatidii. Şarada unui hacker" în prezenţa invitaţilor Florin Cojocaru, Bogdan Oprea.
Sâmbătă, la Bookfest, editura Cartea Copiilor organizează de la 12.30 lectură, împreună cu copiii, din cartea "Roată, roată prin lumea toată" de Richard Scarry, în prezenţa traducătoarei Lavinia Branişte.
Salonul de Carte Bookfest 2018 va găzdui, tot sâmbătă, de la ora 16.00, la standul editurii Rao, lansarea romanului "Perechea dragoste, perechea moarte", de Flaviu George Predescu, carte inspirată din tragedia care s-a petrecut la clubul Colectiv în 30 octombrie 2015.
Potrivit autorului, romanul reprezintă prin intermediul ficţiunii dramatica poveste de dragoste a doi tineri care ajung să fie despărţiţi prin moarte şi este dedicat persoanelor care au murit, sau au interacţionat cu suferinţa tinerilor de la Colectiv.
"Perechea dragoste, perechea moarte este romanul asupra căruia planează un sentiment de depresie - pierderea cuiva drag şi apoi chinuitoarea amintire a vieţii obişnuite, ca apoi brusc să vedem că de fapt ceea ce numim obişnuit este de fapt totul. Cred că un roman care să se inspire din marea dramă care s-a petrecut la 30 octombrie 2015 trebuia scris" , afirmă autorul. AGERPRES/ (AS - autor: Daniel Florea, editor: Mihai Simionescu, editor online: Irina Giurgiu)
