Criticul de film Irina Margareta Nistor a îndemnat vineri publicul venit la Ateneul din Iaşi să îşi scoată pălăria în faţa documentarului filosofului Mihail Şora în care acesta îşi împărtăşeşte din amintirile despre prietenul său Nicolae Steinhardt.
"Cred că a fost într-adevăr un zbor plutit. Cred că e cea mai frumoasă descriere pentru ceva care nu poate fi descris, pentru că nu intră în nicio categorie. Mă gândeam ce anume e. E mai presus de un documentar? Pentru că este o călătorie într-o intimitate intelectuală. Este chiar o intimitate intelectuală extraordinară şi una religioasă. Ideea că am putut pătrunde într-o lume care nu mi-e la îndemână cred că e cel mai frumos dar pe care mi-l puteaţi face. A fost atât de frumos în fiecare clipă în parte! E altceva decât ce am văzut vreodată. E o pătrundere într-o lume pe care nici măcar nu o bănuiam cu toţii. Am ajuns cu un sfânt lângă un sfânt. Am împărtăşit dintr-o prietenie", a afirmat Irina Margareta Nistor la finalul proiecţiei documentarului lui Mihail Şora prezentat în cadrul Serilor Filmului Românesc.
Luiza Palanciuc-Şora, soţia filosofului, a apreciat documentarul a cărui regizoare este ca "un mare moment de reculegere, un întins timp de reculegere". Ea a povestit publicului despre vizita la mănăstirea Rohia, unde a locuit Nicolae Steinhardt şi amintirile împărtăşite de Mihai Şora.
"Ne-am propus de foarte multă vreme să facem acest film. (...) Ca în toate documentarele autentice, vrem să fie o suprapunere perfectă a ceea ce gândim şi chiar facem. (...) Mihai Şora mi-a povestit de mai multe ori secvenţe cu Nicu Steinhardt, sau cu prieteni de-ai lui care nu mai sunt sau momente din viaţa lui personală. Dincolo de toată tehnica, care nu există la noi, este acel irepetabil al clipei. De fiecare dată sunt de altă culoare, o altă lumină", a declarat Luiza Palanciuc-Şora.
După proiecţia documentarului, în cadrul unei dezbateri publicul i-a adresat filosofului numeroase întrebări, la care acesta a răspuns cu plăcere.
Documentarul a fost proiectat în cadrul celei de-a noua ediţii a festivalului Serile Filmului Românesc, eveniment care se desfăşoară în perioada 6-10 iunie la Iaşi.
Potrivit directorului festivalului, Andrei Giurgia, ediţia din acest an cuprinde şapte secţiuni: Retrospectiva Victor Rebengiuc; Premieră; Documentar; Elisabeta Bostan; Documentar AGERPRES; Scurtmetraj; Cele mai bune filme româneşti ale anului 2017 - 2018.
Ediţia din acest an a festivalului aduce în faţa publicului din Iaşi patru premiere din 2018: "Licu - o poveste românească", "Charleston", "Braşov - doi ani prea devreme" şi "Marea Unire - România, la 100 de ani", un documentar AGERPRES. În cadrul evenimentului a avut loc în foaierul Ateneului din Iaşi şi vernisajul expoziţiei de fotografie AGERPRES "România: Evoluţie - 100 de ani" .
Festivalul Serile Filmului Românesc a fost iniţiat în anul 2010 de Asociaţia Studenţilor Jurnalişti din Iaşi. AGERPRES/(A, AS, autor: Daniela Malache, editor: Antonia Niţă, editor online: Irina Giurgiu)
