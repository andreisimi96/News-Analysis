Peste 400.000 de elevi, profesori, consilieri şcolari, vârstnici, administratori de imobile sau de societăţi comerciale şi şoferi au beneficiat de sfaturi şi recomandări utile pe parcursul "Săptămânii prevenirii criminalităţii".
Potrivit unui comunicat transmis sâmbătă AGERPRES, la nivel naţional, în fiecare zi din această săptămână, poliţiştii au fost alături de membrii comunităţii pentru a le transmite mesaje preventive şi a-i ajuta să adopte cele mai bune măsuri pentru propria siguranţă, a celor dragi sau a bunurilor pe care le deţin.
În cele cinci zile, poliţiştii din toată ţara au desfăşurat aproape 12.000 de sesiuni de informare, mese rotunde, lectorate cu părinţi şi cadre didactice, dezbateri, acţiuni în locuri publice, marşuri şi demonstraţii, distribuiri de materiale, instruiri, activităţi cultural-artistice şi sportive.
În acest program, au fost angrenaţi poliţişti din structurile de analiză şi prevenire a criminalităţii, susţinuţi de cei de la ordine publică, rutieră, investigaţii criminale, combaterea criminalităţii organizate, criminalistică şi transporturi.
Peste 400.000 de elevi, cadre didactice, vârstnici, femei, asistenţi sociali, consilieri şcolari, administratori de imobile sau societăţi comerciale şi conducători auto au constituit publicul ţintă în activităţile poliţiştilor.
Fiecare zi din "Săptămâna prevenirii criminalităţii" a avut o temă diferită. Astfel, ziua de luni a fost dedicată prevenirii victimizării minorilor, ziua de marţi a fost destinată prevenirii delicvenţei juvenile, iar miercuri a avut ca temă prevenirea infracţiunilor contra patrimoniului (furturi din locuinţe, tâlhării şi înşelăciuni). Zilele de joi şi vineri au fost dedicate prevenirii violenţei în familie, respectiv siguranţei în trafic, se arată în comunicatul citat. AGERPRES/(AS - editor: Andreea Rotaru, editor online: Simona Aruştei)
