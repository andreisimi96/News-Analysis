Cancelarul german Angela Merkel şi guvernul său au fost puşi în cauză duminică într-un vast scandal care zguduie de săptămâni de zile biroul care se ocupă de gestionarea problemei miilor de migranţi sosiţi în Germania începând din 2015, relatează AFP.
''Eşecul constă în lipsa de acţiune din partea guvernului din momentul în care erau clare provocările cu care Germania urma să se confrunte odată cu sosirea refugiaţilor'', a declarat fostul preşedinte al Biroului naţional pentru migranţi şi refugiaţi (Bamf), Frank-Jurgen Weise, în revista Der Spiegel.
''Criza ar fi putut fi evitată'', a adăugat el, precizând că a informat-o personal pe Angela Merkel de două ori referitor la probleme în 2017, fără să fie luate măsuri. Informaţii despre un raport confidenţial întocmit prin grija sa, în care critică dur guvernul, au apărut de asemenea în presă.
De mai multe săptămâni, guvernul dnei Merkel este sub presiune ca urmare a descoperirii unei presupuse afaceri de corupţie la una dintre filialele din Brema a Bamf, un organism aflat în subordinea Ministerului de Interne.
Responsabilul filialei, avocaţi şi interpreţi au fost puşi sub acuzare îndeosebi pentru corupţie. Filiala este acuzată că a validat cel puţin 1.200 de cereri de azil ale migranţilor, în schimbul unor diverse avantaje. Responsabila sa contestă acuzaţiile şi afirmă că era doar copleşită de situaţie.
De atunci, guvernul verifică mai multe mii de alte dosare, pentru a vedea dacă scandalul nu este cumva mai extins. Partenerul social-democrat al coaliţiei guvernamentale a Angelei Merkel cere acum explicaţii din partea cancelarului. ''Este pur şi simplu un eşec al cancelarului'', a denunţat duminică unul dintre liderii social-democraţi, Ralf Stegner, în cotidianul Tagesspiegel. AGERPRES/(AS - editor: Angela Sârbu, editor online: Irina Giurgiu)
