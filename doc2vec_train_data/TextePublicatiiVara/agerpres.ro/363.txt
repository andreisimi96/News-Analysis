Premierul Viorica Dăncilă a declarat că nu are nicio emoţie în privinţa moţiunii de cenzură anuntaţă de Opoziţie, adăugând că are încredere în colegii săi parlamentari.
"Nu, nu am nicio emoţie, cred în colegii parlamentari, cred în votul românilor şi cred că atunci când vorbim vorbim de democraţie trebuie să avem în vedere, în primul rând, votul românilor, care au votat o coaliţie de guvernare care a desemnat un guvern care trebuie să pună în aplicare programul de guvernare. Nu am emoţii ", a declarat Viorica Dăncilă.
Ea a fost întrebată şi despre plecările unor parlamentari din PSD. "Nu vreau să vorbesc despre plecările din PSD, o să-i judece românii, nu vreau să-i judec eu, dar aţi văzut că au fost şi veniri în PSD, deci nu ne punem problema acestei moţiuni că va fi negativă pentru noi", a mai declarat Dăncilă.
Premierul a participat miercuri la inaugurarea Staţiei de Pompare şi Repompare 5 Haret (SRP5) din Amenajarea complexă Rugineşti-Pufeşti-Panciu. AGERPRES/(A - autor: Daniel Florea, editor: Mihai Simionescu, editor online: Irina Giurgiu)
