Senatorul PSD Niculae Bădălău a declarat marţi că preşedintele Klaus Iohannis va pune în aplicare indiscutabil decizia Curţii Constituţionale privind revocarea şefei DNA, întrucât nu crede că un preşedinte european care susţine democraţia poate să încalce hotărârile CCR.
Întrebat dacă susţine ideea suspendării preşedintelui dacă nu o revocă pe Laura Codruţa Kovesi, Bădălău a spus că acest lucru nu s-a discutat în partid.
"Nu, vorbiţi despre un pas mult mai mare, un pas care nu s-a discutat politic, cel puţin în partid. Sunt colegi ai mei care gândesc, dar până la urmă, decizia trebuie luată politic. Există un singur subiect: nimeni nu e mai presus de lege şi absolut toţi trebuie să respectăm legile într-un stat de drept şi în mod normal hotărârile Curţii trebuie puse în aplicare.(...) Eu o văd ca pe o problemă a unui stat de drept. Trebuie să respectăm hotărârile judecătoreşti definitive şi hotărârile Curţii Constituţionale şi dacă nu, există în lege, spune mai departe ce se întâmplă: suspendarea dacă ne referim la domnul preşedinte. Asta spune legea, nu o spunem noi", a explicat Bădălău.
El a adăugat că nu crede că "un preşedinte european care susţine democraţia, un stat de drept poate să încalce şi va încălca o hotărâre a Curţii Constituţionale".
"Indiscutabil eu vă spun că domnul preşedinte Klaus Iohannis cu siguranţă, aşa cum îl ştim noi, va aplica hotărârile Curţii Constituţionale. În mod normal, spune legea românească, că după publicarea în Monitorul Oficial acea decizie devine şi funcţională", a subliniat Niculae Bădălău.
În legătură cu termenul în care preşedintele trebuie să pună în aplicare decizia Curţii, Bădălău a spus că decizia trebuie pusă în aplicare imediat după publicarea în Monitorul Oficial.
"Nu e vorba cât aşteptăm noi, e vorba că domnul preşedinte trebuie să îndeplinească atribuţiile constituţionale. (...) Nu cred că în motivarea Curţii va fi un termen pentru că, aşa cum vă spuneam, există o lege care spune: după publicarea în Monitorul Oficial, acea lege devine operaţională. Să fim serioşi, aşa putem să dăm o lege mâine, o publicăm în Monitorul Oficial şi o aplicăm în 5 ani", a precizat Bădălău.
Senatorul social-democrat a susţinut că sunt foarte mulţi susţinători ai deciziilor CCR care acum sunt de partea cealaltă.
"Am văzut foarte mulţi susţinători ai deciziilor CCR care acum s-au situat în partea cealaltă şi caută că un judecător are un picior mai scurt, că bătea vântul afară, că era ploaie. Există o hotărâre definitivă, trebuie pusă în aplicare, punct. Mai departe, ceea ce se întâmplă, dacă acolo sunt nereguli sau aşa mai departe, ele trebuie rezolvate, dar asta nu influenţează o decizie a CCR, dacă suntem corecţi cu noi, dacă respectăm ceea ce declarăm că suntem un stat de drept", a mai spus Bădălău. AGERPRES/(AS - autor: Alina Novăceanu, editor: Florin Marin, editor online: Ada Vîlceanu)
