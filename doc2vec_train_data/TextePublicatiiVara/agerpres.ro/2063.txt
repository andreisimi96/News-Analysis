Austria va lupta cu antisemitismul în Europa şi va susţine nevoile de securitate ale Israelului, a declarat luni, la Ierusalim, cancelarul austriac Sebastian Kurz, potrivit dpa.
Declaraţia liderului austriac a venit în timpul unei vizite în Israel, într-o aparentă încercare de a depăşi impasul diplomatic declanşat de trecutul nazist al partidului de extrema-dreaptă FPÖ care face parte din guvernul de coaliţie de la Viena.
"Austria va lupta împotriva tuturor formelor de antisemitism în Europa cu hotărâre, indiferent dacă e vorba de unul existent sau de un antisemitism nou important", a precizat Kurz în comunicate de presă transmise de la Ierusalim.
"Vom încerca să ridicăm nivelul de conştientizare în Europa în privinţa situaţiei speciale şi nevoile speciale de securitate ale Israelului", a adăugat el.
Kurz, un politician de centru-dreapta care a adoptat o poziţie dură în privinţa chestiunilor legate de migraţie, a format în decembrie un guvern de coaliţie cu FPÖ, decizie care a stârnit o amplă controversă.
FPÖ a fost fondat de foşti nazişti după cel de-Al Doilea Război Mondial, iar liderul partidului, vicecancelarul Heinz-Christian Strache, a avut contacte cu grupuri de extremă-dreapta.
Prin urmare, Israelul a boicotat orice contact cu miniştrii FPÖ şi i-a sfătuit pe oficialii săi să se întâlnească numai cu funcţionari din ministerele conduse de această formaţiune.
În ciuda boicotului, premierul israelian Benjamin Netanyahu l-a lăudat luni pe Kurz, spunând că duce relaţia dintre Austria şi Israel "pe noi culmi".
"Sunteţi un adevărat prieten al Israelului şi al poporului evreu", a spus Netanyahu, fără a face referire la boicotul privind FPÖ. AGERPRES/(AS - editor: Ionuţ Mareş, editor online: Gabriela Badea)
