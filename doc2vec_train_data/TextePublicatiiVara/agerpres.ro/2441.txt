Poliţiştii din Călăraşi, cu sprijinul Direcţiei Operaţiuni Speciale din cadrul Poliţiei Române, efectuează joi dimineaţă opt percheziţii în judeţele Ialomiţa, Constanţa, Ilfov, Giurgiu şi Iaşi, într-un dosar privind săvârşirea infracţiunilor de evaziune fiscală şi spălare de bani, conform IGPR.
Cinci mandate de aducere vor fi puse în executare.
"Activităţile se desfăşoară în cadrul unui dosar penal, aflat în instrumentarea Serviciului de Investigare a Criminalităţii Economice Călăraşi, sub supravegherea Parchetului de pe lângă Tribunalul Călăraşi, în care se efectuează cercetări sub aspectul săvârşirii infracţiunilor de evaziune fiscală şi spălare de bani", reiese dintr-un comunicat de presă transmis de Poliţia Română.
Din cercetări a reieşit că, în perioada 2014 - 2016, reprezentanţii unor societăţi comerciale, cu sediul în judeţul Călăraşi, ar fi înregistrat fictiv achiziţii de bunuri, în valoare de aproximativ 4.000.000 de lei, de la societăţi comerciale cu comportament de tip "fantomă", în scopul sustragerii de la îndeplinirea obligaţiilor fiscale.
Prejudiciul cauzat bugetului de stat este de aproximativ 550.000 de lei, iar suma supusă procesului de spălare a banilor este estimată la 3.000.000 de lei.
Poliţiştii vor pune în aplicare cinci mandate de aducere, persoanele depistate urmând să fie conduse la sediul Inspectoratului de Poliţie Judeţean Călăraşi, pentru audieri şi dispunerea măsurilor legale.
La acţiune participă şi poliţişti din cadrul inspectoratelor de poliţie judeţene din Ialomiţa şi Iaşi. AGERPRES/(AS - editor: Nona Jalbă, editor online: Irina Giurgiu)
