Regia Autonomă de Transport Bucureşti (RATB) reia, la 1 iunie 2018, serviciul liniei turistice Bucharest City Tour (tip Hop-On-Hop-Off) cu patru autobuze double-decker.
Potrivit unui anunţ al RATB, autobuzele vor circula zilnic, la intervale de 20 - 25 de minute, pe traseul: Piaţa Presei, Arcul de Triumf, Şoseaua Kiseleff, Piaţa Victoriei, Calea Victoriei, Palatul CEC, Palatul Parlamentului, cu revenire prin Piaţa Unirii, Piaţa Universităţii, Piaţa Romană, Piaţa Victoriei, Piaţa Charles de Gaulle, Arcul de Triumf, Muzeul Satului, Piaţa Presei.
Având o capacitate de 77 de locuri fiecare, dintre care 50 pe platformă, autobuzele vor fi la dispoziţia turiştilor între orele 10:00 - 21:00.
Acest serviciu este sezonier şi va funcţiona până la 15 octombrie 2018, precizează RATB.
Cardul de călătorie poate fi procurat direct din autobuz, la preţul de 25 lei. Pentru copiii cu vârste cuprinse între 7 - 14 ani, preţul acestuia este 10 lei, iar pentru cei cu vârsta de până la 7 ani transportul este gratuit.
În plus, turiştii mai au posibilitatea de a călători cu autobuzul Bucharest City Tour, prezentând la urcare voucherul primit de la partenerii RATB: hoteluri şi agenţii de turism. Cardul este valabil 24 de ore de la prima validare, oferind flexibilitate în alegerea programului, pasagerii având posibilitatea să întrerupă plimbarea cu autobuzul supraetajat pentru vizitarea obiectivelor de interes întâlnite pe traseu şi să o continue, ulterior, cu altul, din oricare staţie de pe traseu. Turiştii mai beneficiază de un ghid audio în limbile română, engleză, franceză şi italiană, accesibil cu ajutorul echipamentelor existente în autobuz, precum şi prin instalarea unei aplicaţii pe smartphone-ul personal în urma scanării unui cod QR afişat în autobuz. AGERPRES/(AS - editor: Oana Tilică, editor online: Irina Giurgiu)
