Detaliile incidentului armat produs miercuri într-un tren de mare viteză din nordul Germaniei şi soldat cu moartea atacatorului şi rănirea altor două persoane au început să apară joi, transmite dpa.
Poliţia a confirmat că o femeie ofiţer l-a împuşcat mortal pe autorul atacului după ce acesta înjunghiase un bărbat aflat în tren în gara centrală din Flensburg, un oraş german situat în apropierea graniţei cu Danemarca.
Poliţista care l-a împuşcat pe atacator era în uniformă, dar în afara programului, ea răspunzând unui apel din partea personalului trenului de mare viteză.
Motivele actului atacatorului nu sunt cunoscute, dar pentru moment nu sunt privilegiate pistele unei acţiuni teroriste sau unei legături islamiste.
Detalii despre incident au apărut după ce media locală a relatat că un bărbat care înjunghiase o altă persoană într-un tren care efectua cursa Hamburg-Flensburg a fost împuşcat mortal de un ofiţer de poliţie. Iniţial, trenul plecase de la Koln (vestul Germaniei).
Compania Deutsche Bahn, care operează reţeaua feroviară din Germania, a dispus evacuarea gării din Flensburg miercuri seară, iar traficul feroviar a fost întrerupt pentru câteva ore. AGERPRES/(AS - autor: Tudor Martalogu, editor: Gabriela Ionescu, editor online: Simona Aruştei)
