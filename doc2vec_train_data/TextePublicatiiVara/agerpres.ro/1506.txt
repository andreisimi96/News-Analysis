Rutierii formaţiei Sky au dominat contracronometrul pe echipe desfăşurat miercuri în cadrul cursei cicliste Criterium du Dauphine, având acum patru reprezentanţi în primele zece locuri ale ierarhiei generale, înaintea intrării în munţi, informează AFP.
Polonezul Michal Kwiatkiowski, noul purtător al tricoului galben, şi colegii săi de la Sky au rulat cu o viteză medie de peste 57 km/h pe un traseu plat şi au reuşit să-i devanseze cu 37 secunde pe rivalii de la BMC, clasaţi pe locul secund, la finalul celor 35 de km ai acestei etape, distanţă similară cu cea pe care o vor avea de parcurs şi la viitoarea ediţie a Turului Franţei.
De menţionat că Sky nu contează în această cursă pe starul său, britanicul Chris Froome, proaspătul câştigător al Turului Italiei.
Etapa a 4-a, lungă de 181 km, se va desfăşura joi, între Chazey-sur-Ain şi Lens-en-Vercors, după o ascensiune de 17,5 km pe Mont Noir (Muntele Negru).
În clasamentul general, Michal Kwiatkowski este urmat la 3 secunde de italianul Gianni Moscon şi la 9 secunde de spaniolul Jonathan Castroviejo, colegii săi de la Sky.
AGERPRES (autor: Mihai Dragomir, editor: Mihai Ţenea, editor online: Anda Badea)
Foto: (c) Critérium du Dauphiné / Alex Broadway / Facebook
