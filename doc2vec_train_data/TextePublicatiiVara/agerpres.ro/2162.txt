Preşedintele Klaus Iohannis a declarat, marţi, că este inadmisibil faptul că un politician care este şi infractor să ameninţe magistraţii, făcând referire la declaraţiile preşedintelui PSD, Liviu Dragnea.
"Pe bună dreptate s-au revoltat magistraţii, adică cum se trezeşte un politician care mai este şi infractor să se ducă la televizor să ameninţe acolo magistraţii, după ce a convocat un miting mediocru antijustiţie. Deci este inadmisibil", a spus Iohannis, la Palatul Cotroceni.
În context, el a subliniat că statul nu trebuie lăsat să intre într-o situaţie de incertitudine de "dragul unuia care vrea să fie mai puternic decât e sănătos".
"Nu putem să lăsăm statul să intre într-o situaţie de incertitudine, să intrăm în derivă şi să ne trezim că, în loc să consolidăm democraţia românească, noi, aşa de dragul unuia care vrea să fie mai puternic decât e sănătos, renunţăm la valori democratice", a spus Iohannis.
Duminică, la un post de televiziune, preşedintele PSD, Liviu Dragnea, a explicat motivele pentru care social-democraţii au organizat o manifestaţie.
"Noi am făcut mitingul ăsta din mai multe motive. Primul motiv şi cel mai puternic motiv este de a protesta puternic împotriva acestui sistem odios, nenorocit, pe care îl gestionează o mână de securişti, o mână mai mare, care este patronat de Klaus Iohannis, care este unul din beneficiarii principali ai acestui sistem, prin uneltele pe care le au şefii Parchetelor, ofiţeri din servicii, Pahonţu, care e unul din liderii importanţi ai statului paralel, şi toţi ceilalţi, toate 'portocalele' pe care dumneavoastră le-aţi arătat şi care încep să iasă la iveală în continuare", a declarat Dragnea. AGERPRES/(A - autor: Florentina Peia, editor: Mihai Simionescu, editor online: Anda Badea)
