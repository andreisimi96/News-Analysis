Procurorul-şef al DIICOT, Daniel Horodniceanu, consideră că, prin decizia dată, Curtea Constituţională a României (CCR) a plasat de fapt parchetele nu sub autoritatea, ci sub exerciţiul potenţial discreţionar al ministrului Justiţiei, care este om politic sau susţinut politic.
"Prin decizia de astăzi, Curtea Constituţională a plasat de fapt parchetele nu sub autoritatea, ci sub exerciţiul potenţial discreţionar al ministrului Justiţiei, care este om politic sau, după caz, susţinut politic. Garantul constituţional al independenţei Justiţiei, Consiliul Superior al Magistraturii, a fost redus la un rol steril, invitat să facă figuraţie", a declarat pentru AGERPRES Daniel Horodniceanu.
El a spus că avizul consultativ al Secţiei de procurori a CSM "este inutil" dacă la capătul lanţului decizional se află doar obligaţia preşedintelui de a respecta decizia ministrului.
"Este o aberaţie logică dacă vrem o justiţie independentă. În această consacrare a interpretării legii, linia de demarcaţie între puterile statului este ştearsă în detrimentul independenţei unei părţi din autoritatea judecătorească, magistratul procuror. Asta fără a pune în discuţie caracterul obligatoriu al deciziei CCR", a mai spus şeful DIICOT.
Curtea Constituţională a României a constatat miercuri că există conflict între puteri în cazul respingerii de către şeful statului a revocării şefei DNA, Laura Codruţa Kovesi. După pronunţare, CCR a precizat că preşedintele urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare. AGERPRES/(AS - autor: Mădălina Cochinescu Verman, editor: Antonia Niţă, editor online: Daniela Juncu)
