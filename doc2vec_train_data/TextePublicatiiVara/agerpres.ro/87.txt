Doi din trei angajaţi sunt deranjaţi de zgomotul de la birou, fapt care conduce la scăderea productivităţii, reiese dintr-un sondaj de specialitate, realizat la nivel global.
Conform cercetării realizată de Plantronics, 64% dintre angajaţii din birouri consideră că izolarea faţă de zgomotul ambiental le creşte productivitatea.
"În prezent, 'munca' este efectuată oriunde - în birouri cu spaţii deschise, în call center, acasă, chiar şi în cafenele sau alte locaţii similare. Această flexibilitate este minunată pentru business şi oameni, dar vine la pachet cu o provocare: zgomotul. Distragerea provocată de zgomotul ambiental reduce productivitatea şi starea de confort şi, în call center, poate chiar afecta relaţia cu clienţii. Cei ce reuşesc să se izoleze de zgomotul ambiental se pot concentra mai mult şi mai bine pe sarcinile pe care le au de îndeplinit. Acesta este un motiv bine întemeiat pentru care atât de mulţi angajaţi din birouri poartă căşti audio pe urechi atunci când lucrează", precizează realizatorii sondajului.
Pe de altă parte, un alt studiu întocmit de experţii de la Universitatea Irvine, California, a demonstrat că sunt necesare 23 de minute pentru a anula efectul unei distrageri a atenţiei, în medie. De asemenea, peste 58% dintre angajaţi susţin că sunt distraşi de mai multe ori pe zi, ceea ce constituie un impact semnificativ asupra productivităţii lor.
Plantronics dispune de soluţiile potrivite pentru a ajuta oamenii să treacă peste momentele în care zgomotul le distrage atenţia şi să fie eficienţi la locul de muncă, indiferent de obiectul muncii: Voyager 5200 UC, 6200 UC sau 8200 UC.
Soluţiile produse de către companie sunt folosite la nivel mondial atât de către consumatori, cât şi de către alte afaceri, de la Unified Communications şi ecosisteme de servicii clienţi, la analize de date şi căşti cu tehnologie Bluetooth.
Plantronics este prezentă în România de la sfârşitul anilor 1990 prin intermediul unui parteneriat de durată cu distribuitorul local ABN Systems International. AGERPRES/(AS - autor: Daniel Badea, editor: Oana Tilică, editor online: Simona Aruştei)
