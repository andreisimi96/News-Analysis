Prim-ministrul Viorica Dăncilă, aflată în vizită oficială în Republica Portugheză, a participat la inaugurarea unei piaţete dedicate României în Estoril, prilej cu care a mulţumit autorităţilor portugheze pentru prietenia purtată comunităţii româneşti din această ţară.
Potrivit unui comunicat al Guvernului, transmis joi AGERPRES, Viorica Dăncilă a participat miercuri la ceremonia de inaugurare a unei piaţete româneşti (Largo da Romenia), în oraşul Estoril, situat în Cascais, suburbie a Lisabonei.
"Evenimentul a fost un prilej de evidenţiere a relaţiei privilegiate dintre cele două ţări, pe care le leagă 100 de ani de relaţii diplomatice, legături culturale şi istorice, şi care lucrează împreună pentru relansarea relaţiilor lor viitoare", se precizează în comunicat.
Cu această ocazie, şefa Executivului şi-a exprimat speranţa că relaţiile dintre România şi Portugalia "vor continua să se dezvolte, ca parteneri apropiaţi şi membri activi ai Uniunii Europene, animaţi de aspiraţii, interese şi viziuni comune pe multe dintre dosarele importante".
Totodată, premierul Dăncilă a mulţumit autorităţilor portugheze şi personal primarului Carlos Carreiras, "pentru deschiderea arătată faţă de România şi pentru prietenia purtată comunităţii româneşti din Portugalia", se arată în comunicat.
Guvernul precizează că, în Cascais, care celebrează anul acesta 650 de ani de la înfiinţare, există şi o şcoală a comunităţii româneşti. Totodată, Cascais a început negocierile pentru înfrăţirea cu oraşul Sinaia.
Conform Executivului, Cascais şi Estoril prezintă un interes deosebit pentru România, în special în anul Centenarului Marii Uniri, datorită numeroaselor personalităţi româneşti care au locuit aici: Lucian Blaga, Mircea Eliade, Elena Văcărescu şi regele Carol al II-lea.
Rotonda dedicată României este situată în centrul oraşului Estoril, lângă Hotel Palacio (1930), una dintre cele mai prestigioase locaţii din Europa, care a găzduit şefi de stat şi diplomaţi ce au desenat contururile Europei postbelice, se mai arată în comunicat. AGERPRES/(AS - autor: Mădălina Cerban, editor: Georgiana Tănăsescu, editor online: Gabriela Badea)
