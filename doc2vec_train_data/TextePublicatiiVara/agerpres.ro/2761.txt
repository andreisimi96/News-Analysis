Direcţia Sanitar-Veterinară şi pentru Siguranţa Alimentelor (DSVSA) Tulcea monitorizează situaţia din cinci localităţi şi dintr-o gospodărie situată la patru kilometri distanţă de municipiul reşedinţă unde evoluează focare de pestă porcină africană (PPA), reprezentanţii instituţiei primind sprijin constând în specialişti şi covoare dezinfectante din patru judeţe.
Directorul DSVSA Tulcea, Mitică Tuchilă, a declarat, pentru AGERPRES, că, începând de luni, specialiştilor din judeţ li s-au alăturat colegi Brăila, Călăraşi, Ialomiţa şi Vrancea, toate suspiciunile de focare de PPA apărute în Ceatalchioi, Sălceni, Partizani, Parcheş, Somova şi la patru kilometri distanţă de municipiul Tulcea fiind confirmate de analizele de laborator efectuate la Institutul de Diagnostic şi Sănătate Animală din Bucureşti (IDSA).
"Avem noi suspiciuni aproape în fiecare zi. Echipele pe care le avem caută să reducă pe cât posibil difuzarea bolii în alte exploataţii şi în judeţ. (...) La Tulcea, am identificat virusul PPA şi într-o căpuşă, iar căpuşa a fost trimisă pentru noi analize la IDSA. Căpuşa este o insectă hematofagă, trebuie evitată atât în preajma animalelor, cât şi a omului, fapt pentru care se impune efectuarea dezinsecţiilor riguroase, cu substanţe adecvate", a precizat directorul DSVSA.
Primele focare de PPA au apărut în judeţul Tulcea în urmă cu circa două săptămâni, după ce, în ultimii doi ani, zeci de asemenea focare au fost confirmate în Ucraina şi Republica Moldova, în apropierea graniţei cu România.
Încă de atunci, specialiştii DSVSA au derulat campanii de informare a populaţiei cu privire la modul de prevenire a difuzării virusului şi au început recoltarea de extracţie a mistreţilor din mediul sălbatic pentru identificarea PPA.
Pentru prevenirea răspândirii virusului, DSVSA a decis instalarea unor covoare dezinfectante în apropierea localităţilor în care au apărut suspiciunile de PPA, cât şi la pasagerele care transportă călători în Delta Dunării. De asemenea, au fost instituite filtre, astfel încât niciun porc viu sau produs din carne de porc nu mai poate fi transportat dintr-o zonă afectată. AGERPRES / (A, AS - autor: Luisiana Bîgea, editor: Irina Poenaru, editor online: Anda Badea)
