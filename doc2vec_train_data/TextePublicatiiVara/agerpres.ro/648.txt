Jurnalistul rus Arkadi Babcenko, a cărui moarte înscenată a suscitat numeroase critici, a explicat joi că a încercat această strategie controversată pentru a 'rămâne în viaţă', în faţa ameninţărilor la adresa sa, informează AFP.
'Scopul meu a fost să rămân în viaţă şi să asigur securitatea familiei mele. Este primul lucru la care m-am gândit. Standardele jurnalistice, acesta este ultimul lucru la care m-am gândit în acel moment', s-a justificat Babcenko într-o conferinţă de presă la Kiev.
Babcenko, a cărui asasinare cu trei gloanţe în spate a fost anunţată marţi seara de către autorităţile ucrainene, a 'reînviat' după 24 de ore, stârnind o polemică pe plan internaţional: înscenarea morţii sale de către serviciile secrete ucrainene cu scopul de a dejuca un adevărat asasinat împotriva sa a fost criticată atât de breaslă, cât şi de organizaţiile media.
În conferinţa de presă, Babcenko s-a referit şi la preşedintele rus Vladimir Putin, pe care îl consideră 'responsabil de numeroase războaie şi mii de morţi'. 'Mi-am îngropat rude, colegi, prieteni şi m-am săturat de aceasta', a spus jurnalistul, care a participat ca soldat la cele două războaie duse de Rusia în Cecenia în ultimele decenii şi a fost reporter de război pentru publicaţia de opoziţie Novaia Gazeta în timpul războiului de cinci zile din august 2008 între Rusia şi Georgia în Osetia de Sud.
Jurnalistul susţine că operaţiunea serviciilor speciale ucrainene, în a căror versiune 'crede', a fost pregătită în decurs de o lună. El spune că acum doreşte 'să-şi construiască o nouă viaţă'.
Arkadi Babcenko a părăsit Rusia în februarie 2017, denunţând 'hărţuirea' sa şi ameninţări repetate cu moartea. Mai întâi s-a refugiat în Cehia, apoi în Israel, pentru a se instala în final la Kiev, unde moderează o emisiune TV.
Federaţia Internaţională a Jurnaliştilor (FIJ) a calificat joi drept 'intolerabil şi inadmisibil' cazul lui Arkadi Babcenko, un critic virulent al Kremlinului, care a acceptat să ia parte la înscenarea propriei morţi pentru a dejuca - potrivit serviciilor secrete ucrainene - un asasinat comandat de Moscova împotriva sa. Într-un comunicat, preşedintele FIJ, Philippe Leruth, apreciază că 'răspândind în mod fals ştiri despre asasinarea sa, autorităţile ucrainene au afectat serios credibilitatea informaţiei, iar comunicarea lor scurtă riscă să fie confundată cu o operaţiune de propagandă'.
'Nu mai suntem într-un caz jurnalistic, ci într-un mare circ orchestrat de militari şi de un jurnalist care era ameninţat cu moartea de câteva săptămâni', a adăugat secretarul general al FIJ, Anthony Bellanger, în acelaşi comunicat.
'Este intolerabil să minţi jurnalişti din lumea întreagă şi să înşeli milioane de oameni care au fost pe bună dreptate şocaţi de aşa-numita asasinare. Este inadmisibil să orchestrezi moartea unui jurnalist, mai ales când doi dintre ei sunt ucişi în fiecare săptămână din ianuarie, ultimul în Mexic la 29 mai', a spus Bellanger. AGERPRES/(AS - autor: Lilia Traci, editor: Sorin Popescu, editor online: Anda Badea)
