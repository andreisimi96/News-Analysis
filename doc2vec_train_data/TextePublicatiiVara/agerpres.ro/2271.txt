Trofeul care va fi atribuit câştigătoarei Cupei Mondiale de fotbal 2018 a fost introdus de FIFA începând cu turneul final din 1974, după ce trofeul anterior, Cupa Jules Rimet, a rămas definitiv în posesia Braziliei, la finalul ediţiei din 1970, în care Selecao a devenit campioană a lumii pentru a treia oară în istoria sa.
Înaintea Mondialului din 1974, FIFA a organizat un concurs pentru realizarea unui nou trofeu, primind 53 de lucrări din partea unor artişti din şapte ţări. În final, a fost selectată lucrarea artistului italian Silvio Gazzaniga.
Actualul trofeu, reprezentând două forme umane care susţin globul pământesc, are 36,5 cm înălţime şi cântăreşte 6,175 kg, din care 4,972 kg reprezintă aur masiv. Baza trofeului are un diametru de 13 cm şi conţine doua straturi din malachit, lucrarea fiind realizată de manufacturierul italian Bertoni.
Gazzaniga şi-a descris opera astfel: "Liniile izvorăsc de la bază, se ridică în spirală şi se întind spre a primi lumea. Din remarcabila tensiune dinamică a corpului compact al sculpturii răsar siluetele a doi sportivi în momentele emoţionante ale victoriei".
Primul fotbalist care a ridicat actualul trofeu deasupra capului a fost fundaşul Franz Beckenbauer, căpitanul selecţionatei Germaniei la CM 1974, unde Mannschaft a cucerit titlul mondial.
Vechiul trofeu, Cupa Jules Rimet, poartă numele fostului preşedinte al Federaţiei Franceze de Fotbal, care a condus FIFA între 1921 şi 1954. Trofeul aflat acum în vitrina Federaţiei braziliene are 28,4 cm înălţime şi cântăreşte aproximativ 3 kg, fiind realizat din aur masiv (75%), argint (12,5%) şi aramă (12,5%).
Acest trofeu, reprezentând zeiţa victoriei în mitologia greacă, a fost creat de sculptorul francez Abel Lafleur, fiind acordat pentru prima oară echipei naţionale a Uruguayului, în 1930. În anul 1946, trofeul a fost redenumit Jules Rimet, în onoarea preşedintelui FIFA, cel care avusese ideea de a crea această competiţie.
Două decenii mai târziu, în martie 1966, trofeul a fost furat în Anglia, cu câteva luni înainte de turneul final organizat în această ţară, fiind găsit o săptămână mai târziu într-un tufiş, învelit într-un ziar, de căţelul Pickles, ieşit la plimbare împreună cu stăpânul său.
În anul 1970, Brazilia a reuşit să câştige pentru a treia oară Cupa Mondială şi, în urma deciziei de atunci a FIFA, Selecao a rămas în posesia trofeului.
În 1983, Cupa Jules Rimet a fost furată de la sediul Confederaţiei Braziliene de Fotbal (CBF), nemaifiind niciodată recuperată.
AGERPRES (AS/autor: Mihai Dragomir, editor: Mihai Ţenea, editor online: Irina Giurgiu)
