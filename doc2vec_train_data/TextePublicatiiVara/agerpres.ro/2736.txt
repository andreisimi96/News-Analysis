Suporterul german Huberth Wirth a sosit duminică la stadionul Lujniki din Moscova, cu două ore înainte ca naţionala ţării sale să debuteze la Cupa Mondială de fotbal 2018, împotriva Mexicului, la bordul unui tractor cu remorcă, după o călătorie de 30 de zile şi aproximativ 2.400 km, informează agenţia DPA.
Neobişnuitul mijloc de transport utilizat de Wirth a fost decorat cu steagurile Germaniei şi Rusiei, precum şi cu inscripţia "Hello Moscow". Fanul german a călătorit, împreună cu câinele său, din oraşul Neuhausen şi până în capitala rusă cu o viteză medie de 20 km/h.
"Mă simt foarte bine", a declarat el după ce şi-a parcat tractorul în faţa stadionului moscovit, sub privirile poliţiştilor ruşi, care s-au arătat impresionaţi de vehiculul germanului.
Wirth a precizat că a avut parte de o călătorie "minunată", iar "întâlnirea cu toţi aceşti oameni a fost cea mai frumoasă parte".
Întrebat de ce a ales un tractor, fanul german a răspuns: "Este pur şi simplu hobby-ul meu".
Selecţionata Mexicului a învins campioana mondiale en titre, Germania , cu scorul de 1-0 (1-0), duminică, pe stadionul Lujniki din Moscova, în Grupa F a Cupei Mondiale de fotbal din Rusia, prin golul marcat de Hirving Lozano (35). AGERPRES (autor: Mihai Dragomir, editor: Mihai Ţenea, editor online: Gabriela Badea)
Sursa foto: (c) dpa/ www.stuttgarter-zeitung.de
