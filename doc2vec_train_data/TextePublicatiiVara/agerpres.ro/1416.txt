Poliţiştii de frontieră români au capturat un pescador turcesc, după ce acesta a fost detectat, pe 11 aprilie şi 28 aprilie, de către Sistemul Integrat de Supraveghere a Frontierei Maritime - SCOMAR în Zona Economică Exclusivă a României.
"Poliţiştii au acţionat pentru prevenirea săvârşirii actelor de braconaj piscicol de către echipajul pescadorului turcesc, pentru capturarea acestuia în condiţii de siguranţă fiind informate, prin instrumentele legale de cooperare, autorităţile de frontieră din Bulgaria şi Turcia", informează un comunicat al Inspectoratului General al Poliţiei de Frontieră (IGPF) transmis miercuri AGERPRES.
În zilele de 11 aprilie, respectiv 28 aprilie, ambarcaţiunea Ostik Senol, pavilion Turcia, de tip pescador, a fost detectată de către Sistemul Integrat de Supraveghere a Frontierei Maritime - SCOMAR în Zona Economică Exclusivă a României, fiind identificată de navele Poliţiei de Frontieră Române aflate în misiune de supraveghere şi patrulare pe Marea Neagră.
"Întrucât pescadorul nu s-a conformat solicitărilor navelor poliţiei de frontieră (somaţii legale prin toate mijloacele radio-electronice, acustice şi optico-vizuale avute la dispoziţie), în ambele cazuri echipajul poliţiei de frontieră a folosit gradual armamentul de la bord, conform prevederilor legale, executând serii de focuri de avertisment cu armamentul din dotare. Date fiind particularităţile intervenţiilor pe apă, focul de avertisment se execută, în astfel de situaţii, asupra sistemului de propulsie al pescadoarelor, fără a pune, însă, în pericol viaţa persoanelor aflate la bordul acestora, fapt imposibil de realizat în cazul intervenţiei la pescadorul menţionat în condiţiile în care toţi membrii echipajului s-au poziţionat în dreptul motoarelor", se arată în comunicat.
Potrivit sursei citate, intervenţia în situaţii de natura celei prezentate se realizează în limitele proporţionalităţii intensităţii acesteia în raport cu gradul de pericol reprezentat de fapta constatată şi cu obligaţia poliţiştilor de frontieră de a nu pune în pericol vieţile omeneşti, sarcinile Gărzii de Coastă fiind, în special pe mare, tocmai în sensul salvării acestora.
În urma detectării pescadorului Ostik Senol, la nivelul Gărzii de Coastă s-au întocmit două lucrări penale, cercetările fiind derulate sub coordonarea procurorului de caz din cadrul Parchetului de pe lângă Tribunalul Constanţa.
"Totodată, menţionăm că pe timpul intervenţiei ambarcaţiunea din dotarea Gărzii de Coastă nu a suferit avarii", precizează IGPF.
În ultimii doi ani (2016-2017), poliţiştii de frontieră din cadrul Gărzii de Coastă au depistat şi reţinut, pe Marea Neagră, şase pescadoare care pescuiau ilegal în apele maritime ale României. După acţiuni specifice - inclusiv în forţă, cu utilizarea armamentului din dotare - au fost recuperate şi confiscate 16.484 kg peşte din specii diferite, 1.119 kg peşte din specii marine, aproximativ 59 de kilometri de plasă de pescuit (tip monofilament sau setcă) şi 1.243 unelte de pescuit.
"În toate cazurile, pescadoarele au fost indisponibilizate, marinarii turci fiind cercetaţi pentru săvârşirea de infracţiuni privind pescuitul ilegal, prevăzute de Ordonanţa de Urgenţă a Guvernului nr. 23 din 5 martie 2008 privind pescuitul şi acvacultura, cu modificările şi completările ulterioare", se mai arată în comunicat. AGERPRES/(AS - autor: Daniel Alexandru Florea, editor: Florin Marin, editor online: Ada Vîlceanu)
