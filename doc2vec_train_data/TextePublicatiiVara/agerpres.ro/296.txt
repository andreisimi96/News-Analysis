Polonezii şi germanii sunt vecini în Uniunea Europeană, dar au opinii foarte diferite unii despre ceilalţi, a arătat un studiu făcut public marţi, citat de dpa.
Dacă 56% dintre polonezi îi simpatizează pe germani, acest sentiment nu pare a fi reciproc, doar 29% dintre germani exprimând aceeaşi simpatie faţă de polonezi în studiul realizat în cadrul "Barometrului germano-polonez 2018".
Conform aceluiaşi sondaj, 66% dintre germani şi 70% dintre polonezi nu au vizitat ţara vecină de la căderea regimului comunist în Polonia, în 1989.
Sentimentele pozitive par să crească împreună cu nivelul de cunoaştere a ţării vecine: dintre germanii care au vizitat în mod regulat Polonia după 1989, 70% îi plac pe vecinii lor, invers procentajul fiind de 68% dintre polonezi.
Relaţiile sunt umbrite de dispute istorice: 46% dintre polonezi susţin solicitările de despăgubiri financiare din partea Germaniei pentru crimele comise în Polonia în timpul celui de-al doilea război mondial, comparativ cu 40% care nu le susţin. În schimb, peste trei sferturi dintre germani consideră că nu este nevoie de despăgubiri, aceasta fiind şi politica guvernului.
Diferă şi atitudinile faţă de Uniunea Europeană: 73% dintre polonezi s-au declarat europeni convinşi, comparativ cu doar 54% dintre germani.
Sondajul a fost realizat de institutul GfK pentru Institutul de politici publice, Fundaţia Koerber şi Fundaţia Konrad Adenauer în perioada 5-12 aprilie în Polonia şi 6-13 aprilie în Germania, fiind chestionate câte 1000 de persoane în fiecare ţară. AGERPRES/(AS - autor: Mihaela Toth, editor: Mariana Ionescu, editor online: Simona Aruştei)
