Ministrul polonez de externe, Jaczek Czaputowicz, consideră că Uniunea Europeană ar trebui să dea dovadă de mai multă înţelegere faţă de preocupările SUA pentru propria securitate, după retragerea din acordul nuclear cu Iranul, transmite Reuters.
Şeful diplomaţiei de la Varşovia a afirmat sâmbătă că ţara sa nu a decis încă dacă va susţine poziţia propusă de Comisia Europeană, de a interzice firmelor europene să se conformeze sancţiunilor reintroduse de Statele Unite împotriva Iranului.
După ce preşedintele american, Donald Trump, a decis luna aceasta să retragă SUA din acordul semnat cu Iranul în 2015 alături de Rusia, China, Regatul Unit, Franţa şi Germania, ţările europene au căutat să convingă Iranul să nu îşi reia programul de înarmare nucleară, îngheţat în urmă cu trei ani în schimbul suspendării sancţiunilor internaţionale. Washingtonul ameninţă cu măsuri de represiune inclusiv firmele europene care nu se conformează sancţiunilor americane. De cealaltă parte, Teheranul insistă ca Uniunea Europeană să ofere, nu mai târziu de 31 mai, avantaje economice care să compenseze embargoul declarat de SUA.
În acest context, indecizia Poloniei complică perspectivele unei decizii la Bruxelles, care necesită susţinerea unanimă a celor 28 de state membre ale UE.
Varşovia este în dezacord cu Bruxellesul pe tema statului de drept, a politici energetice şi a exploatărilor forestiere, reaminteşte Reuters. Ministrul polonez de externe a menţionat şi un subiect care ar putea deveni sensibil în viitor: dacă SUA impun sancţiuni firmelor europene care participă la proiectul Nord Stream 2 de transport al gazelor naturale din Rusia printr-o nouă conductă până în Germania, UE va trebui să ajungă şi în această privinţă la un punct de vedere comun. Pe de altă parte, arată agenţia citată, Polonia încearcă să obţină din partea Statelor Unite garanţii de securitate pentru descurajarea oricărei agresiuni din partea Rusiei.
"Trebuie să ne gândim, mai este timp", a declarat Czaputowicz agenţiei Reuters. "Asta nu înseamnă că nu ne simţim parte a comunităţii UE în privinţa acestor discuţii. (...) Vom vedea ce părere au alţi membri ai UE". În cadrul dialogului european despre Iran, Polonia va sublinia "nevoia de a lua în considerare motivele Statelor Unite şi o mai mare înţelegere" faţă de Washington, a adăugat el.
Miniştrii europeni de externe urmează să discute din nou politica faţă de Iran luni, la Bruxelles. Preşedintele Trump consideră că acordul nuclear denunţat de SUA ar fi trebuit să ia în considerare şi înarmarea cu rachete, precum şi implicarea Iranului în conflictele din Orientul Mijlociu. AGERPRES/(AS - editor: Marius Hosu, editor online: Daniela Juncu)
