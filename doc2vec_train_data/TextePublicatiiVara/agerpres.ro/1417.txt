Cancelarul federal german Angela Merkel a atenţionat miercuri că se aşteaptă la "controverse" în timpul summitului G7 care va avea loc în Canada, vineri şi sâmbătă, într-un context marcat de numeroase diferende între Washington şi partenerii săi, informează AFP.
"Avem o problemă serioasă cu acordurile multilaterale şi de aceea ne vom confrunta cu controverse", în special asupra "comerţului internaţional, protecţiei climatului şi politicilor de dezvoltare şi externă", a afirmat Merkel, enumerând "numeroasele diferenţe" care îi opun pe europeni şi Statele Unite, în cadrul unei sesiuni de întrebări de actualitate cu deputaţii.
Aceste divergenţe sunt flagrante în special asupra acordului privind programul nuclear iranian, din care preşedintele american Donald Trump a retras recent unilateral SUA, sau asupra deciziei de a impune taxe grele asupra importurilor de aluminiu şi de oţel tuturor membrilor G7, altfel aliaţi.
Angela Merkel va profita de acest summit pentru a avea întrevederi bilaterale inclusiv cu noul şef al guvernului italian Giuseppe Conte, cu care relaţia se anunţă complicată, şi cu preşedintele francez, Emmanuel Macron. Acesta din urmă a declarat deja luni că summitul va da loc unor negocieri "complicate de poziţia americană".
Cancelarul federal german a estimat ca fiind posibil să nu existe un comunicat final la încheierea reuniunii, cum a fost cazul şi la precedentul summit G7 de la Taormine. SUA au refuzat să semneze declaraţia finală, din cauza retragerii din Tratatul de la Paris asupra climei.
"Mă voi duce (la summitul G7) cu toată deschiderea, însă nu cred că a avea rezultate incerte, precum cele pe care le-am obţinut anul trecut, este ceva ce merită să se repete. Nu putem avea compromisuri doar pentru a avea un compromis", a atenţionat Merkel.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
