Săptămâna viitoare va începe distribuirea în ţară a 198.000 de doze de vaccin antihepatitic B, a precizat vineri Ministerul Sănătăţii într-un comunicat remis presei.
Potrivit sursei citate, în data de 24 mai s-au încheiat analizele de testare necesare pentru dobândirea certificatului de obţinere a seriilor oficiale pentru cele 198.000 de doze de vaccin hepatitic B, care se află în depozitul furnizorului.
"În acest moment, în maternităţi mai există 5000 de doze de vaccin hepatitic B. Acolo unde stocul de vaccin s-a epuizat şi nu există posibilitatea redistribuirii unei cantităţi suficiente de vaccin, până la primirea noilor doze, vor fi vaccinaţi copiii născuţi din mame purtătoare de virus hepatitic B, iar pentru ceilalţi copii se aplică schema alternativă de vaccinare, la medicul de familie, cu vaccin hexavalent care conţine şi vaccinul hepatitic B", afirmă sursa citată. AGERPRES/(AS-autor: Roberto Stan, editor: Mihai Simionescu, editor online: Ada Vîlceanu)
