Opera ''La Sonnambula'' de Vincenzo Bellini, o lucrare în două acte pe un libret de Felice Romani, va fi prezentată, în primă audiţie absolută în România, la a doua ediţie a Festivalului de Operă ''Virginia Zeani'', care se desfăşoară în această săptămână, în judeţul Mureş.
Premiera naţională a operei "La Sonnambula" de Vincenzo Bellini va avea loc în data de 28 iunie, de la ora 19.00, la Palatul Culturii din Târgu Mureş, în interpretarea Orchestrei Filarmonicii Naţionale "Serghei Lunchevici" din Republica Moldova, dirijor Cristian Sandu, şi a Corului Filarmonicii de Stat din Târgu Mureş, dirijat de Vasile Cazan.
Spectacolul de operă din distribuţia căruia fac parte Mirella Bunoaica, Marius Boloş, Ştefan von Korch, Eszter Zemleny, Slavis Besedin, Alexandra Leşiu şi Levente Szabo se va desfăşura după conceptul regizoral al lui Andras Kurthy.
Organizatorii susţin că, în cadrul Festivalul de Operă Virginia Zeani va avea loc şi cel mai important concurs de canto din România, "L'Assoluta Virginia Zeani, the International Grand Prix of Romania", aflat în topul primelor 120 de concursuri de muzică din lume, la care sunt înscrişi 86 de concurenţi din 26 de ţări.
"Ca membrii în Federaţia Internaţională a Concursurilor de Muzică, suntem deja în topul primelor 120 de concursuri de muzică din lume. Din România doar concursul din cadrul Festivalului George Enescu mai face parte din Federaţie", au anunţat organizatorii pe o pagină de socializare.
Festivalul de Operă ''Virginia Zeani'' are loc începând de luni până duminică, la Târgu Mureş, Reghin şi Solovăstru, aceasta din urmă fiind localitatea natală a artistei, iar în acest interval sunt programate cinci concerte de operă.
La această ediţie este invitat şi cel mai mare tenor al Rusiei, Vladimir Galouzine, care va fi prezent atât ca membru al juriului concursului de operă, cât şi într-un concert extraordinar alături de soprana Natalya Tymchenko.
Festivalul ''Virginea Zeani'' mai cuprinde, pe lângă concerte şi concursuri, lansări de carte şi masterclass-uri. AGERPRES/(AS - autor: Dorina Matiş, editor: Nona Jalbă, editor online: Gabriela Badea)
Sursa foto: Virginia Zeani Festival/ Facebook  
