Principalele manevre militare comune americano-sud-coreene, desfăşurate cu regularitate până în prezent, au fost ''suspendate pe termen nedefinit'', a declarat un înalt responsabil american pentru AFP.
''Principalele manevre sunt suspendate pe termen pe nedefinit în Peninsula Coreeană'', a declarat acest oficial, sub rezerva anonimatului, la două zile după anunţul surpriză al preşedintelui american, Donald Trump, de a opri exerciţiile militare 'provocatoare' după întâlnirea sa istorică cu liderul nord-coreean Kim Jong Un.
Următorul exerciţiu comun planificat între SUA şi Coreea de Sud, cu numele de cod Ulchi Freedom Guardian, urma să se desfăşoare la sfârşitul lunii august şi începutul lunii septembrie, la fel ca în fiecare an.
Coreea de Nord cere de mai mult timp încetarea acestor exerciţii, pe care le consideră drept o repetiţie a unei invazii generale asupra teritoriului său. Phenianul a reacţionat de multe ori prin desfăşurarea propriilor sale aplicaţii militare.
În cadrul unei conferinţe de presă, marţi, în Singapore, Donald Trump a anunţat încheierea exerciţiilor, fără să precizeze totuşi când va intra în vigoare această suspendare, secretarul de stat american Mike Pompeo subliniind că decizia este condiţionată de continuarea negocierilor ''productive'' cu nord-coreenii.
Coreea de Sud şi Japonia au părut surprinse de acest anunţ, văzut ca o mare concesie americană făcută lui Kim Jong Un, ministrul japonez al apărării subliniind în acest context că manevrele comune cu SUA sunt ''vitale'' pentru securitatea regională.
Există un precedent: ''jocul de-a războiul'' a fost suspendat în anii 1990 în timpul negocierilor privind limitarea ambiţiilor nucleare ale Phenianului. AGERPRES/(AS - autor: Lilia Traci, editor: Ionuţ Mareş, editor online: Gabriela Badea)
