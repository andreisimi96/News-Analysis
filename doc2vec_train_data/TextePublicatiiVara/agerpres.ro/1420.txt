România susţine alocarea unui buget adecvat pentru politica de coeziune, concomitent cu ambiţiile de consolidare a pieţei unice şi de sprijinire a competitivităţii Uniunii Europene (UE) la nivel global, a afirmat ministrul Fondurilor Europene, Rovana Plumb, în cadrul conferinţei "Promovarea coeziunii şi competitivităţii prin cooperarea regională', ce are loc în Croaţia, la Zagreb.
"Capacitatea statelor membre ar trebui consolidată în viitor pentru a avea o distribuţie imparţială a investiţiilor în fiecare regiune, în fiecare comunitate şi pentru fiecare cetăţean, garantând o Europă sustenabilă şi incluzivă. Noi susţinem alocarea unui buget adecvat pentru politica de coeziune, concomitent cu ambiţiile de întărire a pieţei unice şi de sprijinire a competitivităţii Uniunii Europene la nivel global. Motorul dezvoltării regiunilor ar trebui să ducă la promovarea competitivităţii şi capacităţii inovative. Competitivitatea va ajuta companiile, administraţiile şi consumatorii să fructifice mai bine potenţialul pieţei unice prin instrumentele de informare, standardele de dezvoltare şi sprijinirea cooperării între administraţii şi regiuni", a declarat oficialul român, citat într-un comunicat de presă al Ministerului Fondurilor Europene (MFE), transmis miercuri AGERPRES.
Potrivit sursei citate, în timpul intervenţiei, ministrul român a afirmat că doreşte înfiinţarea unei platforme în cadrul Iniţiativei Central Europene, în care schimbul de opinii între statele participante să consolideze cooperarea teritorială, care să conducă la dezvoltarea regiunilor în beneficiul comunităţilor prin îmbunătăţirea condiţiilor de viaţă ale cetăţenilor. Totodată, oficialul MFE a reamintit că Europa este în centrul celei mai mari dezbateri despre viitorul său.
Dezbaterea din Croaţia a fost deschisă de prezentarea Cartei albe privind viitorul Europei, publicată în martie 2017, iar concluziile vor fi prezentate la întâlnirea informală a liderilor statelor membre, care va fi organizată la Sibiu, în mai 2019.
România va asigura Preşedinţia Consiliului UE în primul trimestru al anului 2019, perioadă care va fi marcată de negocierile care au început recent pe tema Cadrului Financiar Multianual 2021-2027 şi a politicii de coeziune post-2020.
Rovana Plumb participă, miercuri, la Zagreb (Croaţia) la conferinţa "Promovarea coeziunii şi competitivităţii prin cooperarea regională'. Reuniunea este organizată de Ministerul Dezvoltării Regionale şi Fondurilor UE din Croaţia, în contextul exercitării de către Croaţia a Preşedinţiei Iniţiativei Central Europene şi vizează modul în care coeziunea şi competitivitatea pot încuraja cooperarea regională şi macro-regională, relaţiile economice şi extinderea UE în viitor.
Iniţiativa Central Europeană este cel mai vechi şi cel mai mare forum de cooperare regională în Europa Centrală, de Est şi de Sud-Est, din care fac parte 18 state membre. Acest forum de cooperare vizează depăşirea diviziunii prin restabilirea legăturii de cooperare între ţările de orientări politice diferite şi structuri economice diferite. Croaţia deţine în acest an Preşedinţia Iniţiativei Central Europene.AGERPRES/(AS - autor: Daniel Badea, editor: Mariana Nica, editor online: Ada Vîlceanu)
