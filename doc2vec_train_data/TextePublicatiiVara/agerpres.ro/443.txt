Traficul rutier va fi restricţionat în mai multe zone din Capitală, la sfârşitul acestei săptămâni, pentru desfăşurarea unor evenimente.
*** Vineri, Asociaţia Adevăraţii VeloPrieteni va organiza evenimentul "Parada Micilor Biciclişti 2018".
Potrivit unui comunicat al Brigăzii Rutiere, pentru buna desfăşurare a evenimentului, în data de 1 iunie, între orele 8,00 - 15,00, se va restricţiona traficul rutier pe bd. Unirii, de la Piaţa Constituţiei până la intersecţia cu Splaiul Independenţei, fără afectarea traficului pietonal şi rutier din intersecţii.
Ca rute ocolitoare sunt recomandate: Splaiul Independenţei - Piaţa Unirii - bd. Coposu şi Calea 13 Septembrie - bd. Libertăţii - bd. Regina Maria.
*** De vineri până duminică va fi organizat un eveniment cultural pe str. Mătăsari, în cadrul implementării proiectului "Femei pe Mătăsari", constând în prezentări de modă, concerte, spectacole de teatru, expoziţii şi ateliere de lucru.
În acest context, în perioada 1 iunie, ora 16,00, - 3 iunie, ora 23,00, se va restricţiona traficul rutier pe str. Mătăsari, perimetrul cuprins între str. Matei Voievod şi bd. Pache Protopopescu, precum şi pe străzile care acced către str. Mătăsari în acest tronson, în conformitate cu avizul Comisiei Tehnice de Circulaţie din cadrul Primăriei Municipiului Bucureşti şi al Brigăzii Rutiere.
Organizatorul va permite accesul auto al riveranilor, precum şi cel al autospecialelor destinate situaţiilor de urgenţă.
Brigada Rutieră solicită conducătorilor de autovehicule să evite deplasarea în zonă în această perioadă, să circule cu prudenţă şi să respecte semnalele poliţiştilor rutieri.
*** Sâmbătă, între orele 9,00 - 10,00, se va desfăşura un tur ciclist pe următorul traseu: Parcarea Gara Băneasa - şos. Bucureşti-Ploieşti - Piaţa Presei Libere - şos. Kiseleff (axul central) - Arcul de Triumf - şos. Kiseleff - Piaţa Victoriei - bd. Aviatorilor - Piaţa Charles de Gaulle - bd. Constantin Prezan - Arcul de Triumf - şos. Kiseleff (axul central) - Piaţa Presei Libere - şos. Bucureşti-Ploieşti - Clubul Diplomaţilor.
Conform unui comunicat de presă, deplasarea participanţilor la turul ciclist se va face pe partea carosabilă, pe banda I de circulaţie.
*** Sâmbătă şi duminică, între orele 10,00 - 22,00, se va desfăşura evenimentul cultural "La pas pe Calea Victoriei".
Astfel, pentru buna desfăşurare a evenimentului, în perioada 1 iunie, ora 22,00, - 4 iunie, ora 5,00, se va restricţiona traficul rutier pe Calea Victoriei, perimetrul cuprins între Piaţa Victoriei şi str. George Enescu, precum şi pe străzile ce acced în aceasta.
Pe durata restricţiilor se va permite traversul pe Calea Victoriei, pe str. Sevastopol, str. Gheorghe Manu, bd. Dacia şi pe str. George Enescu, informează Brigada Rutieră.
Se va permite accesul auto al riveranilor, precum şi către unităţile economice din zonă, pe Calea Victoriei şi străzile adiacente, perimetrul cuprins între străzile Gheorghe Manu şi Mihail Moxa, în baza tichetelor eliberate de PMB care atestă calitatea acestora. Accesul auto se va face pe la intersecţia str. Gheorghe Manu cu Calea Victoriei, precum şi dinspre str. Nicolae Iorga către str. Mihail Moxa.
Totodată, se va permite accesul riveranilor către domiciliu, precum şi către unităţile economice din zonă, conform indicatoarelor montate temporar pe durata restricţiilor, pe următoarele străzi: str. Frumoasă între str. Sevastopol şi Calea Victoriei; str. Gina Patrichi între bd. Lascăr Catargiu şi Calea Victoriei; Calea Griviţei între str. C-tin Budişteanu şi Calea Victoriei, cu menţiunea că accesul auto al riveranilor va fi restricţionat către aleea din faţa Palatului Ştirbei, apoi către str. Banului.
Ca rute alternative sunt recomandate: bd. Kiseleff - Piaţa Arcul de Triumf - Piaţa Charles de Gaulle - Calea Dorobanţilor - şos. Ştefan cel Mare sau Calea Ştirbei Vodă - str. Ion Câmpineanu - Calea Victoriei.
*** Duminică, în Capitală, între orele 16,00 şi 16,45, se va desfăşura o procesiune religioasă pe traseul: Biserica Italiană de pe bd. Nicolae Bălcescu nr. 28, pe trotuarul din partea stângă sensul de mers către Piaţa Universităţii, până la intersecţia cu str. Dem. I. Dobrescu - traversare pe la trecerea pentru pietoni - str. Dem. I. Dobrescu - Piaţa Revoluţiei - Calea Victoriei - Aleea Kretzulescu - str. Ion Câmpineanu - str. Lutherană - str. General Berthelot - Catedrala Sf. Iosif.
Pentru buna desfăşurare a evenimentului, traficul rutier va fi restricţionat pe durata procesiunii religioase, după cum urmează: pe traseul de deplasare - pe banda I de circulaţie şi pe străzile care acced către acesta; pe str. General Berthelot - gradual până la ora 17,00.
Deplasarea se va realiza pe banda I de circulaţie în sensul de mers către Calea Victoriei, respectiv Catedrala Sf. Iosif din str. General Berthelot nr. 19, iar traversarea arterelor se va face numai pe la trecerea pentru pietoni.
Poliţiştii recomandă următoarele rute ocolitoare: bd. Lascăr Catargiu - bd. Gh. Magheru - bd. Nicolae Bălcescu şi str. Buzeşti - str. Berzei - str. Vasile Pârvan. AGERPRES/(AS - redactor: Andreea Rotaru, editor: Georgiana Tănăsescu, editor online: Ada Vîlceanu)
