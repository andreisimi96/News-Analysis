* Plenul Parlamentului a adoptat raportul Comisiei de anchetă a Camerei Deputaţilor şi Senatului pentru clarificarea aspectelor ce ţin de desfiinţarea Direcţiei Generale de Protecţie şi Anticorupţie a cărui concluzie, subliniată de preşedintele comisiei, Viorel Salan, este că ministrul Justiţiei de la acea vreme (2005 - 2006, Monica Macovei - n.r.) a încălcat legea. În favoarea raportului au fost înregistrate 166 de voturi "pentru", 54 - "împotrivă" şi patru abţineri.
* Secţia pentru procurori în materie disciplinară a CSM a respins una dintre acţiunile exercitate de Inspecţia Judiciară împotriva procurorului şef al DNA, Laura Codruţa Kovesi, şi anume cea referitoare la desemnarea ca membru al unei echipe de control a unui magistrat aflat într-o stare vădită de incompatibilitate, au precizat, pentru AGERPRES, oficiali ai CSM.
* Consiliul Suprem de Apărare a Ţării se va reuni pe 27 iunie, la Palatul Cotroceni, sub conducerea preşedintelui Klaus Iohannis, informează Administraţia Prezidenţială. Pe ordinea de zi a şedinţei sunt incluse subiecte referitoare la obiectivele ţării noastre pentru Summitul NATO de la Bruxelles şi forţele armate ale României care pot fi puse la dispoziţie pentru participarea la misiuni şi operaţii în afara teritoriului statului român în 2019.
* Premierul Viorica Dăncilă va efectua, începând de joi, vizite în Lituania şi Estonia. "Este foarte important să vorbim cu guvernele acestor ţări. Avem pe agenda europeană dosare de interes major pentru toate statele europene şi cred că trebuie să vedem lucrurile comune, să susţinem interesul României, să vedem provocările la care trebuie să răspundem şi modul în care înţeleg statele membre ale Uniunii Europene să răspundă acestor provocări", a declarat Dăncilă, la Palatul Victoria.
* Premierul Viorica Dăncilă a anunţat că urmează să fie inaugurată prima cursă aeriană Tallinn - Constanţa, care va contribui la dezvoltarea turismului din cele două ţări. "Din Estonia vom inaugura prima cursă aeriană Tallinn - Constanţa, urmând ca pe perioada verii aceste curse să aibă un zbor regulat", a spus Dăncilă, la începutul şedinţei de Guvern.
* Deputatul Victor Ponta a anunţat că a fost exclus din Comisia de afaceri europene şi din Comisia de politică externă. "Azi am fost sancţionat de către preşedintele Camerei Deputaţilor (dl. Liviu Dragnea). După 4 mandate de deputat (plus ministru şi premier) am fost exclus din Comisia de afaceri europene şi din Comisia de politică externă", a scris Ponta pe Facebook. Potrivit acestuia, de acum va face parte din Comisia de abuzuri. AGERPRES/(autor: Georgiana Tănăsescu, editor: Andreea Rotaru, editor online: Anda Badea)
