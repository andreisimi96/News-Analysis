Fostul primar din Gheorgheni Mezei Janos (PCM), actual consilier judeţean, a fost achitat luni de Tribunalul Harghita în procesul în care era acuzat de abuz în serviciu, şantaj şi instigare la infracţiunea de delapidare.
Decizia nu este definitivă.
"Achită pe inculpatul Mezei Janos pentru infracţiunea de abuz în serviciu, prevăzut de art. 13 ind. 2 din Legea nr.78/2000 raportat la art.297 C. pen., art. 5 alin. 1 Cod penal, întrucât fapta nu este prevăzută de legea penală. (...) Achită pe acelaşi inculpat Mezei Janos pentru infracţiunea de şantaj (...), întrucât fapta nu a fost săvârşită cu vinovăţia prevăzută de legea penală", se arată în decizia judecătorilor Tribunalului Harghita.
Aceştia l-au achitat pe Mezei Janos şi pentru infracţiunea de instigare la infracţiunea de delapidare, "întrucât fapta nu există".
Alături de fostul primar, în acelaşi dosar a mai fost achitată şi Barabas Eva Csilla pentru infracţiunea de delapidare, iar judecătorii au dispus ridicarea sechestrului asigurător dispus prin ordonanţa procurorului din data de 6 iunie 2015.
Decizia poate fi atacată cu apel în termen de 10 zile de la comunicare.
Potrivit unui comunicat al DNA, în 2013, primarul Janos Mezei şi-a exercitat în mod fraudulos atribuţiile de serviciu, încheind, în numele municipiului Gheorgheni, un contract de vânzare-cumpărare a unei parcele de teren în suprafaţă de 400 mp, amplasată pe malul Lacului Roşu, prin care a înstrăinat acest bun către o societate. Procurorii susţin că acest teren nu putea să fie vândut, deoarece constituia parte din capitalul social adus drept contribuţie la SC "Monturist" SRL de municipiul Gheorgheni (sub forma folosinţei bunului, prin concesionarea pe o durată de 49 de ani către respectiva societate).
În 17 ianuarie 2015, precizează DNA, edilul l-a somat pe administratorul firmei respective, denunţător în cauză, ca în cel mult două zile (până în 19 ianuarie, ora 9,00) să vină la sediul primăriei şi să-şi prezinte demisia, în caz contrar urmând a suferi consecinţe negative, precum darea în vileag a unor fapte reale şi/sau imaginare care îl vor determina să nu mai poată munci şi locui în Gheorgheni.
"Din mijloacele de probă administrate în cauză a rezultat că Janos Mezei a continuat să se comporte, în continuare, în anumite situaţii, ca primar al municipiului Gheorgheni, desfăşurând activităţi pentru determinarea consilierilor locali să adopte, în şedinţă, textul unei scrisori, al cărei iniţiator a fost el însuşi. Acest document urma să fie adresat din partea Consiliului Local Gheorgheni acţionarului majoritar al SC 'Monturist' SRL, cu solicitarea ca acesta din urmă să fie convins să îl oblige pe denunţător să-şi retragă sesizarea penală formulată împotriva inculpatului. Dezbaterile şedinţei Consiliului Local Gheorgheni din 16 februarie 2015 au fost înregistrate audio-video şi stocate pe un suport magnetic aflat în custodia unui consilier la Primăria Gheorgheni - Compartimentul Administraţie Publică Locală", subliniază sursa citată. AGERPRES/(AS - autor: Daniel Alexandru Florea, editor: Antonia Niţă, editor online: Ada Vîlceanu)
