Scriitorul şi regizorul Andrei Ujică, unul dintre cei mai apreciaţi reprezentanţi ai Noului Cinema Nonficţional din lume, va fi omagiat printr-o retrospectivă la cea de-a cincea ediţie a Festivalului "Ceau, Cinema!", care se va desfăşura în perioada 19-22 iulie la Timişoara şi în comuna Gottlob, judeţul Timiş.
Potrivit unui comunicat al organizatorilor transmis, miercuri, AGERPRES, regizorul va veni la "Ceau, Cinema!" pentru a prezenta publicului timişorean trilogia sa despre sfârşitul comunismului - "Videograme dintr-o revoluţie", "Out of the Present" şi "Autobiografia lui Nicolae Ceauşescu" - şi pentru a susţine un masterclass.
Realizat în 1992, împreună cu Harun Farocki, "Videograme dintr-o revoluţie" ("Videogramme einer Revolution") reconstituie cronologia zilelor 19-25 decembrie 1989, în România, din fragmente filmate de operatori profesionişti şi amatori. Filmul a devenit un reper în analiza relaţiei dintre puterea politică şi mass-media în Europa la sfârşitul Războiului Rece.
Cel de-al doilea film al retrospectivei va fi poemul spaţial "Out of the Present", realizat în 1995, care va fi prezentat în copie restaurată în cadrul unei proiecţii-eveniment la Grădina de Vară "Capitol" din Timişoara. Filmul îl are în centru pe cosmonautul rus Serghei Krikaliov, care a petrecut zece luni la bordul staţiei orbitale Mir, în timp ce pe Pământ Uniunea Sovietică se destrăma.
Considerat, la unison, de critica internaţională drept o capodoperă a filmului de montaj, "Autobiografia lui Nicolae Ceauşescu", al treilea titlu din retrospectivă, a făcut parte din selecţia oficială a Festivalului de la Cannes în 2010. Filmul explorează imaginea fostului dictator de la venirea sa la putere până la Revoluţie, folosind exclusiv înregistrări oficiale de arhivă, unele dintre acestea mai puţin ştiute sau chiar necunoscute.
În prezent, Andrei Ujică lucrează la un film extrem de aşteptat, care face radiografia momentului culminant al beatlemaniei - concertul susţinut de Beatles la 15 august 1965 pe Shea Stadium din New York.
"Ceau, Cinema!" este un festival dedicat filmului european, organizat de Asociaţia Marele Ecran şi Asociaţia Pelicula Culturală. Proiectul este organizat cu sprijinul Centrului Naţional al Cinematografiei (CNC) şi al Consiliului Judeţean Timiş.
Andrei Ujică s-a născut în 1951 la Timişoara, unde a debutat ca scriitor încă de foarte tânăr. Absolvent de Filologie, a plecat în 1981 în Germania, unde a intrat în mediul academic, predând teorie literară, filmologie şi mediologie la Universitatea din Mannheim. Între 2001 şi 2017, a fost titularul unei catedre de film la Universitatea de Stat de Artă şi Design din Karlsruhe, iar între 2002 şi 2017, directorul Institutului de Film al Centrului de Artă şi Tehnologie Media (ZKM) din Karlsruhe. A început să regizeze film din 1990. AGERPRES/(AS - autor: Petronius Craiu, editor: Florin Marin, editor online: Ada Vîlceanu)
