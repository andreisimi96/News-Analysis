Preşedintele PNL, Ludovic Orban, s-a întâlnit joi, la Palatul Parlamentului, cu juriştii partidului şi analizează situaţia juridică creată de decizia Curţii Constituţionale referitoare la şefa DNA.
"Preşedintele PNL are în acest moment o întâlnire cu membrii Comisiei juridice ai partidului pentru a evalua situaţia juridică creată după decizia Curţii Constituţionale de ieri în privinţa sesizării legate de conflictul constituţional făcută de ministrul Justiţiei, Tudorel Toader. În urma acestei întâlniri, preşedintele PNL va face declaraţii publice", a spus Dancă la Palatul Parlamentului.
Întrebat dacă există posibilitatea unor căi de atac a deciziei CCR, Dancă a spus că PNL analizează posibilităţile legale de a se opune acestui demers.
"Suntem în situaţia în care CCR impune preşedintelui obligaţia de a face şi, din punctul de vedere al PNL, această impunere nu are legătură cu prevederile constituţionale actuale şi decizia CCR depăşeşte cadrul constituţional actual. PNL analizează posibilităţile legale de a se opune acestui demers", a menţionat el.
Miercuri, plenul CCR a luat în dezbatere cererea de soluţionare a conflictului juridic de natură constituţională între ministrul Justiţiei şi preşedintele României, în principal, precum şi între Guvern şi preşedintele României, în subsidiar, determinată de refuzul şefului statului de a da curs cererii de revocare din funcţie a procurorului şef al DNA, Laura Codruţa Kövesi.
"Curtea, cu majoritate de voturi, a statuat: 1 - Constată existenţa unui conflict juridic de natură constituţională între ministrul Justiţiei şi preşedintele României, generat de refuzul preşedintelui României de a da curs propunerii de revocare din funcţie a procurorului şef al Direcţiei Naţionale Anticorupţie, doamna Laura Codruţa Kovesi. 2 - Preşedintele României urmează să emită decretul de revocare din funcţie a procurorului şef al Direcţiei Naţionale Anticorupţie, doamna Laura Codruţa Kovesi", se precizează în comunicatul CCR. AGERPRES/(A- autor: Dana Piciu, editor: Mihai Simionescu, editor online: Ada Vîlceanu)
