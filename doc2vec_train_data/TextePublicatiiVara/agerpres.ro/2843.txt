Un număr de 22 de localităţi din 11 judeţe au fost afectate în ultima perioadă de vremea rea, pompierii intervenind în cursul zilei de luni şi în timpul nopţii pentru evacuarea apei din şapte locuinţe, 16 curţi, 18 subsoluri şi beciuri, informează marţi IGSU.
Potrivit sursei citate, angajaţii din cadrul inspectoratelor pentru situaţii de urgenţă au continuat în această perioadă să înlăture efectele generate de fenomenele hidro-meteorologice periculoase.
În urma ploilor căzute şi a vântului puternic efectele de vreme rea au fost semnalate în 22 de localităţi din 11 judeţe: Arad, Argeş, Cluj, Dâmboviţa, Gorj, Hunedoara, Mehedinţi, Olt, Suceava, Teleorman şi Vâlcea.
În prezent nu mai sunt situaţii care să impună intervenţia echipajelor ISU, arată sursa citată.
La solicitarea cetăţenilor sau autorităţilor locale, pompierii militari pot acţiona pentru curăţarea şi decolmatarea fântânilor, dar şi pentru înlăturarea celorlalte urmări ale ploilor abundente.
Pe durata manifestării avertizărilor hidro-meteorologice de Cod portocaliu, la nivelul unităţilor IGSU din judeţele vizate au fost activate grupele operative şi centrele judeţene de coordonare şi conducere a intervenţiei din care fac parte reprezentanţi ISU şi ai instituţiilor cu atribuţii în managementul situaţiilor de urgenţă.
Evoluţia vremii şi a situaţiei operative din ţară este permanent monitorizată prin Centrul Operaţional Naţional al IGSU, la nevoie fiind posibilă dispunerea măsurilor suplimentare pentru asigurarea intervenţiilor de urgenţă, precizează sursa citată. AGERPRES/(AS - autor: Mihaela Tudorache, editor: Georgiana Tănăsescu, editor online: Gabriela Badea)
