Opt oficiali din cadrul poliţiei din Kenya şi-au pierdut viaţa în estul ţării duminică, după ce vehiculul lor a trecut peste un dispozitiv exploziv improvizat amplasat de către gruparea militantă somaleză Al-Shabaab, a anunţat poliţia, relatează Reuters.
Al-Shabaab luptă pentru înlăturarea de la putere a guvernului din Somalia, pentru instaurarea regimului lor bazat pe o interpretare strică a legii islamice şi pentru îndepărtarea din ţară a trupelor de menţinere a păcii desfăşurate de către Uniunea Africană (UA).
Militanţii Al-Shabaab lansează frecvent atacuri în Kenya vecină pentru a o determina să-şi retragă trupele care fac parte din forţa de menţinere a păcii.
Purtătorul de cuvânt al poliţiei kenyene, Charles Owino, a declarat pentru Reuters că cinci membri din cadrul administraţiei poliţiei şi trei rezervişti au fost ucişi în atacul de duminică, ''în timp ce apărau graniţele şi securitatea ţării''.
Potrivit declaraţiilor purtătorului de cuvânt pentru operaţiuni militare al grupării Al-Shabaab, Abdiasis Abu Musab, 10 soldaţi kenyeni au fost ucişi în atacul militanţilor.
La începutul acestei luni, cinci poliţişti kenyeni au fost ucişi într-un atac similar în aceeaşi regiune, aminteşte Reuters. AGERPRES/(AS - autor: Angela Sârbu, editor: Gabriela Ionescu, editor online: Gabriela Badea)
