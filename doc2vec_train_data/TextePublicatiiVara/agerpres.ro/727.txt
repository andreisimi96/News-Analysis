Parchetul german a cerut vineri extrădarea separatistului catalan Carles Puigdemont în Spania, care doreşte să-l judece pentru rebeliune şi deturnare de fonduri în urma tentativei sale eşuate de a declara independenţa regiunii.
"Parchetul general consideră legală cererea de predare a lui Carles Puigdemont" către Spania pentru aceste două capete de acuzare, potrivit unui comunicat, citat de France Presse.
Însă decizia finală revine tribunalului competent din Schleswig-Holstein în nordul ţării, care până acum s-a arătat foarte sceptic cu privire la validitatea acestor acuzaţii în virtutea legislaţiei germane.
Nicio dată precisă nu a fost stabilită pentru această decizie ce ar trebui să intervină în zilele sau săptămânile următoare.
Carles Puigdemont, fost şef al executivului regional al Cataloniei, a fost arestat la sfârşitul lunii martie în nordul Germaniei, în virtutea unui mandat de arestare european emis de Spania. El s-a instalat la Berlin după ce a fost eliberat sub control judiciar de justiţia germană în aşteptarea unei decizii în acest caz.
Pentru parchetul german, sunt justificate atât acuzaţia de deturnare de fonduri, cât şi cea de rebeliune în timpul declaraţiei de independenţă din toamna trecută.
"Elementele furnizate de autorităţile spaniole arată în mod clar că violenţele din Catalonia pot fi atribuite persoanei căutate", se arată în comunicatul Parchetului, favorabil plasării în detenţie a lui Puigdemont în aşteptarea extrădării sale.
Dar tribunalul regional din Schleswig-Holstein a refuzat deja de două ori cererile parchetului de a-l încarcera pe Puigdemont. În aprilie, el a ordonat eliberarea acestei figuri centrale a independenţei catalane.
Acest tribunal, care va avea ultimul cuvânt, a sugerat până acum că nu a fost convins de acuzaţiile de rebeliune. Rămâne de văzut dacă îşi va schimba în cele din urmă hotărârea sau dacă va autoriza sau nu predarea lui Puigdemont pentru acuzaţiile mai puţin grave de deturnare de fonduri publice.
După declaraţia de independenţă eşuată a Cataloniei pe 27 octombrie, care a condus la plasarea regiunii sub tutela guvernului central spaniol şi destituirea întregului guvern al lui Puigdemont, acesta din urma s-a exilat în Belgia. Recent, el a renunţat la conducerea regiunii, sperând să scoată Catalonia din impasul politic cu Madridul.AGERPRES/(AS - editor: Sorin Calciu, editor online: Irina Giurgiu, editor online: Irina Giurgiu)
