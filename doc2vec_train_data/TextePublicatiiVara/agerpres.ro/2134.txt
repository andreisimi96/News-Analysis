Meciurile celei de-a 21-a ediţii a Cupei Mondiale de Fotbal (14 iunie - 15 iulie 2018) se vor disputa pe 12 stadioane din 11 oraşe din Federaţia Rusă, toate în partea europeană pentru a se reduce timpul de călătorie pentru echipele participante.
Iniţial, s-au propus de către organizatori 16 arene de fotbal din 13 oraşe. Lista finală a stadioanelor a fost anunţată la 29 septembrie 2012. Acestea sunt: Lujniki şi Otkrîtie (Spartak) din Moscova, Ekaterinburg Arena, Arena Baltika din Kaliningrad, Volgograd Arena, Stadionul Fişt din Soci, Kazan Arena, Stadionul din Nijni Novgorod, Samara Arena, Rostov Arena, Stadionul din Sankt Petersburg şi Mordovia Arena.
Potrivit agenţiei de presă DPA, ţara gazdă a construit şi a modernizat arenele de fotbal pentru Cupa Mondială 2018 cu un buget de aproximativ 11 miliarde de dolari.
Capitala Federaţiei Ruse, Moscova, cel mai mare oraş al ţării, cu o populaţie de peste 13 milioane de locuitori, va găzdui meciuri de la Cupa Mondială pe două stadioane: Lujniki şi Otkrîtie (Spartak).
Stadionul Lujniki va deschide Cupa Mondială şi va găzdui inclusiv finala. Are o capacitate de 80.000 de locuri, potrivit site-ului www.fifa.com/worldcup. A fost inaugurat la Spartachiada din 1956 şi a fost reconstruit începând cu 2013. A mai fost renovat în perioada 2001-2004. Găzduieşte meciurile echipei naţionale de fotbal a Rusiei. A fost principala arenă a Olimpiadei de vară din 1980, a găzduit Campionatele mondiale de atletism din 2013, finala Cupei UEFA 1999 şi finala Ligii Campionilor 2008. De asemenea, pe acest stadion mai joacă echipele moscovite de fotbal Spartak, ŢSKA şi Torpedo. Meciuri găzduite la CM 2018: Rusia - Arabia Saudită (Grupa A), Germania - Mexic (Grupa F), Portugalia - Maroc (Grupa B), Danemarca - Franţa (Grupa C), un meci din "şaisprezecimi", o semifinală şi finala.
Arena Otkrîtie, al doilea stadion din Moscova, găzduieşte meciuri ale echipei locale Spartak şi ocazional meciuri ale primei reprezentative. Noul stadion al lui Spartak Moscova are 45.000 de locuri, a fost inaugurat în 2014 şi a fost unul dintre cele patru stadioane folosite pentru Cupa Confederaţiilor din 2017. Meciuri găzduite la CM 2018: Argentina - Islanda (Grupa D), Polonia - Senegal (Grupa H), Belgia - Tunisia (Grupa G), Serbia - Brazilia (Grupa E) şi un meci din "şaisprezecimi".
Ekaterinburg Arena, din oraşul rusesc cu acelaşi nume, a fost construit în 1953 şi a fost renovat pentru Cupa Mondială (2014), când a crescut şi capacitatea tribunelor la 35.000 de locuri. Stadionul este folosit de echipa FC Ural Ekaterinburg. Meciuri găzduite la CM 2018: Egipt - Uruguay (Grupa A), Franţa - Peru (Grupa C), Japonia - Senegal (Grupa H) şi Mexic - Suedia (Grupa F).
Arena Baltika din Kaliningrad a fost construit în perioada premergătoare Cupei Mondiale, potrivit DPA. Stadionul nou construit are o capacitate de 35.000 de locuri şi pe el evoluează clubul local Baltika. Printre cele mai vechi oraşe ale Rusiei, Kaliningrad este situat în regiunea cu acelaşi nume care se află în afara Rusiei continentale. Meciuri găzduite la CM 2018: Croatia - Nigeria (Grupa D), Serbia - Elveţia (Grupa E), Spania - Maroc (Grupa B) şi Anglia - Belgia (Grupa G).
Kazan Arena, din oraşul rusesc cu acelaşi nume, a fost inaugurat în 2013 şi a găzduit meciuri din Cupa Confederaţiilor din 2017. Are o capacitate de 45.000 de locuri şi reprezintă stadionul echipei de fotbal Rubin Kazan. Arena a fost proiectată de firma de arhitectură care a construit stadioanele Wembley şi Emirates (Arsenal) din Londra, potrivit site-ului FIFA. Oraşul Kazan a găzduit mai multe competiţii sportive de-a lungul timpului, cum ar fi Universiada de vară din 2013, CM de nataţie 2015, Cupa Confederaţiilor 2017. Meciuri găzduite la CM 2018: Franţa - Australia (Grupa C), Iran - Spania (Grupa B), Polonia - Columbia (Grupa H), Coreea de Sud - Germania (Grupa F), un meci din "şaisprezecimi" şi unul din sferturile de finală.
Stadionul Nijni Novgorod, din oraşul rusesc cu aceeaşi denumire, a fost construit de la zero şi a fost deschis oficial în aprilie 2018. Are 45.000 de locuri şi va fi gazda clubului local FC Olimpeţ. Nijni Novgorod, aflat în centrul Rusiei, s-a numit Gorki în perioada sovietică, celebrul scriitor născându-se acolo, notează DPA. Meciuri găzduite la CM 2018: Suedia - Coreea de Sud (Grupa F), Argentina - Croaţia (Grupa D), Anglia - Panama (Grupa G), Elveţia - Costa Rica (Grupa E), o partidă din "şaisprezecimi" şi una din sferturile de finală.
Arena Zenit Sankt Petersburg este situată pe Insula Krestovski, pe locul fostului stadion Kirov, potrivit http://piterarena.com/en/history. Construcţia a început în anul 2006. Peste 2.500 de specialişti din ţări precum Rusia, Belarus, Ucraina şi Austria s-au aflat simultan pe şantier. Structurile de metal ale stadionului cântăresc 32 de mii de tone, cât patru turnuri Eiffel. Tribunele pot găzdui 68.000 de spectatori, capacitatea lor putând fi mărită până la 80.000. Suprafaţa totală a arenei este de 287.6000 mp, iar cea a zonei comerciale de 26.000 mp, conform http://piterarena.com. Meciurile găzduite la CM 2018: Maroc - Iran (Grupa B), Rusia - Egipt (Grupa A), Brazilia - Costa Rica (Grupa E), Nigeria - Argentina (Grupa D), o partidă din "şaisprezecimi", o semi-finală şi finala mică.
Arena Volgograd s-a deschis publicului anul acesta, potrivit DPA. Stadionul este amplasat pe locul fostului stadion Central din Volgograd, în apropierea Fluviului Volga. Are o capacitate de 45.000 de locuri, cu 2.280 de locuri în sectorul dedicat presei şi 640 în loja VIP. Din punct de vedere arhitectural, impresionează îndeosebi acoperişul, în formă de roată de bicicletă. După încheierea Cupei Mondiale, va fi stadionul gazdă al echipei de fotbal Rotor. Meciuri găzduite la CM 2018: Tunisia - Anglia (Grupa G), Nigeria - Islanda (Grupa D), Arabia Saudită - Egipt (Grupa A), Japonia - Polonia (Grupa H).
Arena Mordovia a fost construită special pentru Cupa Mondială, fiind amplasată în oraşul Saransk, în inima Republicii Mordovia. Are 45.000 de locuri şi a fost inaugurat în aprilie 2018. Aria totală ocupată de construcţie este de 122.700 de mp. După competiţia de anvergură internaţională găzduită de Rusia în 2018, va deveni "casa" clubului FC Mordovia Saransk şi cel mai mare complex sportiv şi de agrement din Mordovia. Meciuri găzduite la CM 2018: Peru - Danemarca (Grupa C), Columbia - Japonia (Grupa H), Iran - Portugalia (Grupa B), Panama - Tunisia (Grupa G).
Stadionul Olimpic Fişt a fost construit special pentru Jocurile Olimpice de iarnă din 2014, de la Soci, găzduind ceremoniile de deschidere şi închidere. Stadionul este denumit după Muntele Fişt, care se află în apropiere. Are o capacitate de 40.000 de locuri. Stadionul, conceput în forma unei coji de ou, a costat 603,5 milioane de dolari. În afara competiţiilor internaţionale de nivel înalt, complexul stadionului serveşte drept centru de pregătire şi gazdă a meciurilor echipei naţionale de fotbal a Rusiei. Meciuri găzduite la CM 2018: Portugalia - Spania (Grupa B), Belgia - Panama (Grupa G), Germania - Suedia (Grupa F), Australia - Peru (Grupa C), un meci din "şaisprezecimi" şi un sfert de finală.
Arena Samara, amplasată în oraşul cu acelaşi nume, poate găzdui peste 44.000 de spectatori, notează http://www.stadiumguide.com. Stadionul este cunoscut şi sub denumirea de Arena Cosmos. Înălţimea maximă a acoperişului este de 65,5 m. Iniţiativa construirii acestui stadion a apărut în 2010, planurile concretizându-se în 2012, atunci când oraşul Samara a fost ales ca locaţie pentru Cupa Mondială. Lucrările au demarat în 2014, iar meciul inaugural s-a ţinut la 28 aprilie 2018. Este stadionul echipei Krylia Sovetov. Meciuri găzduite la CM 2018: Costa Rica - Serbia (Grupa E), Danemarca - Australia (Grupa C), Uruguay - Rusia (Grupa A), Senegal - Columbia (Grupa H), un meci din "şaisprezecimi" şi un sfert de finală.
Arena Rostov se află în oraşul Rostov-pe-Don, capitala Regiunii Rostov. Are o capacitate de 45.000 de locuri. Construcţia a început în 2013, lucările fiind încheiate în 2017. La sfârşitul lunii iunie 2013, în timpul lucrărilor la fundaţie, au fost descoperite cinci obuze rămase din timpul celui de-Al Doilea Război Mondial. Este stadionul clubului de fotbal FC Rostov. Meciuri găzduite la CM 2018: Brazilia - Elveţia (Grupa E), Uruguay - Arabia Saudită (Grupa A), Coreea de Sud - Mexic (Grupa F), Islanda - Croaţia (Grupa D), o partidă din "şaisprezecimi". AGERPRES/(Documentare - Cristian Anghelache, Horia Plugaru, editor: Liviu Tatu, editor online: Irina Giurgiu)
