Banca Naţională a României promovează prin discuţiile pe care le va declanşa Raportul asupra stabilităţii financiare o dezbatere serioasă asupra creditului ipotecar, nu una de tipul 'Banca Naţională descurajează creditul sau omoară creditul', a declarat joi, guvernatorul Băncii Naţionale a României, Mugur Isărescu, la conferinţa de prezentare a Raportului asupra stabilităţii financiare.
"A-ţi cumpăra o casă, a porni în tinereţe cu o casă - eventual chiar mobilată - este un lucru extrem de serios şi promovăm şi pe această cale, prin discuţiile pe care le va declanşa acest Raport, o discuţie serioasă despre creditul ipotecar. Nu o discuţie de tipul alba - neagra: 'Banca Naţională descurajează creditul sau omoară creditul'. Păi, aşa vrem să promovăm, cu lozinci din acestea, care nu spun mai nimic? Noi încercăm să găsim o formulă de echilibru, să dăm acel dozaj absolut necesar ca între aspiraţia pozitivă care există într-o societate şi efortul, mare - nu? să faci o casă înseamnă un efort - efortul mare pe care îl face atât debitorul, dar şi riscurile pe care şi le asumă creditorul să existe un echilibru. Şi echilibrul trebuie să apară pe toate planurile: şi pe plan legal, într-adevăr legile să fie bine construite, riscurile să fie bine administrate, dar şi pe plan personal, prin cultură, prin educaţie", a spus Isărescu.
Acesta a menţionat că raportul actual evidenţiază riscul de nerambursare, care în acest moment este doar potenţial.
"Faţă de precedentul raport, în acesta am evidenţiat riscul de nerambursare. Veţi observa că este principalul risc pe care l-am menţionat. Nu intru în detalii, are multe cauze, inclusiv iniţiative legislative neinspirate. Riscul de nerambursare se vede, se simte, se calculează. Nu trebuie lăsat să se expandeze. Acest risc este până acum unul potenţial, determinat de factori diverşi. Ei, cum v-am spus, sunt detaliaţi în raport. Dar un risc potenţial nu numai că e de datoria noastră să îl menţionăm, dar un risc potenţial poate oricând să devină un risc real dacă nu se acţionează în sensul temperării, descurajării factorilor care îl promovează", a afirmat Isărescu.
Guvernatorul BNR a spus că în anii '50 o casă se realiza după un efort care dura 20 sau 30 de ani şi atunci circula vorba că "unii au devenit robii caselor". În acest context, Guvernatorul a declarat că expresia este mai potrivită faţă de cea care circulă în prezent şi care susţine că "unii au devenit robii băncilor".
"Având în vedere contextul intern şi internaţional - de creştere a ratei dobânzii -, precum şi de tendinţa de creştere a preţului activelor imobiliare, un alt risc subliniat în raport: este firesc să crească şi nivelul datoriei şi atunci cercetarea noastră şi evaluarea riscurilor nu spun 'oprim creditul imobiliar', nu spun nici cel puţin că îl descurajăm. Noi spunem că el trebuie să fie bine administrat de toate părţile, da", a declarat Mugur Isărescu.
În acest context, el a menţionat că BNR se află în căutarea unui dozaj adecvat, astfel că se află în discuţii cu industria bancară, dar şi cu factorii politici, aceasta fiind o procedură normală în cadrul Comitetului Naţional pentru Supravegherea Macroprudenţială. AGERPRES/(AS - autor: George Bănciulea, editor: Oana Tilică, editor online: Irina Giurgiu)
