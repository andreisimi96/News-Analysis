România doreşte să extindă cele două Rute Cultural Europene certificate, "Ruta Dunăreană a vinului" şi "Ruta împăraţilor romani, certificate în perioada 2014 - 2015 de către Consiliul Europei, prin includerea unor obiective turistice importante.
Anunţul privind extinderea celor două Rute Cultural Europene certificate de pe teritoriul României a fost făcut marţi, de Steliana Cojocariu, consilier în Ministerul Turismului, în cadrul Seminarului 'Oportunităţi de dezvoltare a Reţelelor Culturale Europene în România", organizat la Primăria Târgu Târgu Mureş.
"În Europa sunt certificate 31 de astfel de rute. Prin proiecte europene, România este inclusă în 'Ruta Dunăreană a vinului', împreună cu Bulgaria, Croaţia şi Serbia. Zonele viticole incluse sunt dealurile Munteniei şi Olteniei, terasele Dunării şi dealurile Dobrogei. Unul dintre criteriile proiectului a fost ca zonele viticole să nu se afle la o distanţă mai mare de 100 de kilometri de Dunăre. Am respectat acest criteriu şi acestea au fost incluse. Noi am descoperit că putem să o extindem, dar am realizat că putem să dezvoltăm o rută a vinului la nivel naţional. Domnul ministru doreşte să realizăm o asemenea rută (...) Avem deja o bază de date a marii majorităţii cramelor existente, care au şi săli pentru degustări. Va fi o muncă de o lună-două fiindcă nu poţi să pui doar crame pe o rută, trebuie să îi mai dai turistului posibilitatea de a se distra, de a avea mai multe experienţe. Pentru a extinde Ruta Dunăreană a Vinului putem include Dealul Mare, Rcaş, Jidvei, Cotnari, Panciu, Odobeşti. Aici avem toate caramele incluse", a arătat Steliana Cojocariu.
În privinţa celei de-a doua rute culturale europene în care este inclusă şi România, "Ruta împăraţilor romani", Steliana Cojocariu a arătat că pe aceasta sunt incluse Histria, Adamclisi, Sarmisegetusa Ulpia Traiana, Apulum şi Galeriile Romane de la Roşia Montană, fiind certificată în anul 2015.
"Prin extindere, în 'Ruta împăraţilor romani' putem include Tomis, Inocetia, Drobeta, Sarmisegetusa Regia, Porolissum, Sucidava şi Băile Herculane (...) O certificare se face de către Consiliul Europei pe trei ani, apoi se face o evaluare. Te prezinţi în faţa membrilor 'Acordului Parţial Extins privind itinerarele culturale', din care face parte şi Ministerul Turismului, şi administratorul rutei prezintă tot ceea ce a obţinut în ultimii trei ani. Atunci se decide dacă mai primeşte pentru următorii trei ani dreptul de a fi rută Culturală Europeană Certificată (...) Prezenţa pe o rută culturală europeană certificată de Consiliul Europei aduce un număr mai mare de turişti, dar şi oportunitatea de a organiza evenimente la care participă toţi reprezentanţii 'Acordului parţial extins privind itinerarele culturale'. Rutele culturale sunt incluse în mai multe strategii ale Uniunii Europene şi beneficiază din ce în ce mai mult de finanţare din partea UE', a arătat Steliana Cojocariu.
Potrivit reprezentantei Ministerului Turismului, rutele culturale europene sunt o nouă formă de turism, care câştigă tot mai mult teren, fiind extrem de utile fiindcă ajută la promovarea identităţii locale şi a patrimoniului local. AGERPRES/(A - autor: Dorina Matiş, editor: Karina Olteanu, editor online: Anda Badea)
