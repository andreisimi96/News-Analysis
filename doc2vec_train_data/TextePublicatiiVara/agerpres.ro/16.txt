Pentru preîntâmpinarea apariţiei unor probleme de natură sanitară, forţe ale Ministerului Afacerilor Interne şi ale Ministerului Apărării Naţionale au fost mobilizate, sâmbătă, să intervină la evacuarea cadavrelor celor peste 1.700 de porcine care au murit într-un incendiu izbucnit la o fermă din Căpuşu de Câmpie.
"Astăzi se continuă intervenţia la ferma de porci din Căpuşu de Câmpie. Se intervine în sprijinul agentului comercial în operaţiunile de evacuare a resturilor animale pentru a preîntâmpina apariţia unor probleme de natură sanitară. Se intervine cu doi ofiţeri şi 14 subofiţeri de la ISU Mureş, 11 subofiţeri de la Gruparea Mobilă de Jandarmi Târgu Mureş, 10 subofiţeri ai Ministerului Apărării Naţionale, voluntari din cadrul SVSU Iclănzel şi angajaţi ai agentului comercial", a precizat maiorul Cristian Virag, purtătorul de cuvânt al Inspectoratului pentru Situaţii de Urgenţă "Horea" al judeţului Mureş.
Şeful Direcţiei Sanitar Veterinare şi pentru Siguranţa Alimentelor Mureş, Sandor Kincses, a declarat pentru AGERPRES că ferma de porci din Căpuşu de Câmpie în care au ars, vineri, 700 de scroafe gestante şi 1.000 de purcei a fost construită recent, pe fonduri europene, fiind una dintre cele mai moderne unităţi de creştere a animalelor din judeţ.
"Din păcate, au ars 700 de scroafe de reproducţie şi 1.000 de purcei. Ferma are contract cu o unitate specializată, iar cadavrele vor fi ecarisate. Proprietarul fermei are asigurare, dar încă evaluatorii nu se pot apropia de zonă, fiindcă e foarte cald, va mai dura până se răceşte. Aici e vorba de peste 100.000 de tone de carne arsă. Din păcate paguba e mare - este vorba de scroafe şi de purcei, ceea ce înseamnă că ferma va pierde un ciclu de îngrăşare. Nu ştim ce s-a întâmplat, este o fermă modernă, nouă, construită pe fonduri europene, este una dintre cele mai moderne din judeţ, iar proiectele noi au şi elemente de siguranţă la incendii", a afirmat Sandor Kincses.
El a spus că ferma, aparţinând SC Europiglets Band SRL, deţine în jur de 12.000 de porci, iar incendiul a distrus una dintre hale, de 3.000 de metri pătraţi.
Pentru stingerea incendiului de la Căpuşu de Câmpie au acţionat, în urmă cu o zi, trei autospeciale ale ISU Mureş, iar în sprijin au fost trimise cinci autospeciale şi autocisterne de la serviciile voluntare din localităţile Band, Luduş, Iclanzel, Iernut şi Săulia. AGERPRES/(A - autor: Dorina Matiş, editor: Andreea Rotaru, editor online: Simona Aruştei)
