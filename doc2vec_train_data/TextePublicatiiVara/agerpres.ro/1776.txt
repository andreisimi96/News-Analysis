Atletul român Andrei Gag a ocupat locul patru în proba de aruncarea greutăţii în cadrul reuniunii internaţionale de la Zenica (Bosnia-Herţegovina), cu 20,01 m, în condiţii meteo nefavorabile, potrivit site-ului CSM Bucureşti.
Concursul a fost câştigat de croatul Filip Mihaljevic, cu 21,33 m, urmat de bosniacii Mesud Pezer, 20,78 m, şi Hamza Alic, 20,45 m.
''De obicei, nu mă deranjează ploaia, dar la Zenica nu au fost condiţii foarte bune de a concura. Sunt foarte bine pregătit şi sper să trec în curând de pragul de 21 de metri'', a declarat Andrei Gag.
Gag a cucerit aurul la Campionatele Internaţionale de Atletism ale României, de la Cluj-Napoca, iar următoarea competiţie la care va participa va avea loc în Franţa, pe 19 iunie.
AGERPRES (AS/autor: Mihai Ţenea, editor: Mihai Dragomir, editor online: Anda Badea)
