Decizia CCR de miercuri era una previzibilă, iar, în acest moment, preşedintele este obligat să emită un decret de revocare a procurorului şef al DNA, Laura Codruţa Kovesi, a declarat social-democratul Robert Cazanciuc, preşedintele Comisiei juridice din Senat.
"Decizia CCR era previzibilă după decizia 45, când Curtea a spus foarte clar că preşedintele României nu are potrivit Constituţiei României atribuţii referitoare la procurori. Preşedintele trebuia să ia act de acest lucru şi să aibă o altă atitudine atunci când ministrul Justiţiei i-a trimis o cerere de revocare. Preşedintele României nu are niciun fel de instrument legal pentru a verifica dacă un procuror este sau nu adecvat într-o funcţie de conducere", a spus Cazanciuc, la Palatul Parlamentului.
El a amintit că au existat discuţii pe procedură şi în Comisia parlamentară specială pentru legile Justiţiei, dar s-au amânat.
"Poate că e momentul să discutăm şi reaşezarea acestor texte, chiar dacă, din păcate, colegii noştri din comisie au depus nenumărate sesizări la CCR sau la Comisia de la Veneţia pe această procedură. S-a dovedit foarte clar că este o procedură constituţională şi că preşedintele României în momentul de faţă este obligat să emită un decret de revocare. Procedura nu a fost încă finalizează, preşedintele nu a emis încă un decret prin care să constate că este de acord cu propunerea ministrului Justiţiei. Nu a emis un act administrativ. De altfel, dezbaterea referitoare la ce poate să facă sau nu ministrul a plecat tocmai de la această decizie până la urmă politică a preşedintelui României de a da curs sau nu cererii ministrului Justiţiei. (...) Şi fostul preşedinte, din păcate, a emis cu privire la înalţi magistraţi decizii politice", a adăugat Cazanciuc.
Potrivit acestuia, dacă preşedintele refuză să semneze decretul de revocare a şefei DNA, aceasta ar însemna că "România nu este un stat de drept".
El nu crede totuşi că şeful statului nu va semna un astfel de decret şi, dacă are ceva de spus, poate să convoace CSM şi ''le poate spune membrilor acestui for de ce o anumită persoană nu este potrivită pentru o funcţie anume".
Robert Cazanciuc este de părere că ar putea interveni ''un gest de onoare" din partea Laurei Codruţa Kovesi.
"Nu cred că se pune problema ca preşedintele să nu respecte o decizie a CCR, pentru că atunci nu poţi să pretinzi supuşilor tăi constituţionali să facă altfel. Preşedintele României nu are de ales în momentul de faţă, dar poate nu se ajunge acolo, poate intervine un gest de onoare şi preşedintele României nu este pus în această situaţie. Dacă noi legăm eficienţa unei instituţii doar de o singură persoană înseamnă că efortul din ultimii ani, din 2004 începând, a fost până la urmă în zadar", consideră acesta.
Fostul ministru al Justiţiei a menţionat că nu s-a pus problema în PSD a suspendării din funcţie a preşedintelui.
Miercuri, Curtea Constituţională a constatat că există conflict între puteri în cazul respingerii revocării din funcţie a şefei DNA, Laura Codruţa Kovesi.
Preşedintele CCR, Valer Dorneanu, a anunţat că plenul Curţii, cu majoritate de voturi, a admis sesizarea premierului cu privire la acel conflict de competenţă, constatându-se conflict între ministrul Justiţiei şi preşedinte determinat de refuzul şefului statului de a da curs cererii de revocare a şefei DNA. AGERPRES/(A - autor: Cătălina Matei, editor: Georgiana Tănăsescu, editor online: Irina Giurgiu)
