Nicoleta Tudor, jucătoare la linia de 9 metri, care poate evolua atât ca inter stânga, cât şi ca inter dreapta, a semnat un contract pentru doi ani cu HC Dunărea Brăila, potrivit unui comunicat de presă remis luni de clubul brăilean.
Născută pe 26 noiembrie 1988, la Galaţi, aceasta a mai jucat în cariera sa la Oţelul Galaţi, Corona Braşov, CSM Ploieşti, Măgura Cisnădie şi SCM Craiova, iar în 2012 şi 2015, handbalista a fost convocată şi în lotul lărgit al echipei naţionale a României.
"Îi urăm Nicoletei Tudor bun venit şi cât mai multe realizări în tricoul Dunării Brăila!", este mesajul clubului pentru noua jucătoare.
"Nicoleta Tudore are în palmares două medalii de argint, în 2014 şI 2018, una de bronz, în 2015, precum şi titlul de campioană EHF cucerit în acest an.
"Mă bucur că am ajuns la o întelegere cu cei de la HC Dunărea Brăila. Am mai lucrat cu unele dintre fetele din actualul lot şi cu domnul profesor cu care am avut o colaborare foarte bună, mă refer la Dumitru Berbece, şi sunt convinsă că vom forma un grup unit. În primul rând trebuie să muncim mult, HC Dunărea are un istoric frumos în spate, iar noi trebuie să îl respectăm şi să ducem mai departe tradiţia de a fi o echipă de top. Îmi doresc să fim sănătoase şi prin muncă şi unitate cu siguranţă vom aduce rezultate notabile. Nu îmi place să mă arunc în declaraţii şi prefer să arăt în teren ceea ce am pregătit şi ceea ce pot", a declarat interul Brăilei. AGERPRES/(AS - autor: Ecaterina Ignat, editor: Mihai Dragomir, editor online: Ada Vîlceanu)
