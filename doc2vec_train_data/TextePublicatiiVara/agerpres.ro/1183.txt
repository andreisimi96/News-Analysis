Procurorul Felix Bănilă, candidat la funcţia de şef al DIICOT, a afirmat marţi, la Consiliul Superior al Magistraturii (CSM), că independenţa procurorilor nu poate fi afectată de ministrul Justiţiei, a cărui autoritate este limitată prin lege.
"Autoritatea ministrului Justiţiei este limitată, în sensul că ministrul, atât prin procurori desemnaţi, cât şi prin procurorii cu funcţii de conducere din Ministerul Public, poate solicita rapoarte, statistici (...) cu privire la evoluţia fenomenului infracţional. Procurorul este independent pe caz şi nici măcar procurorul ierarhic superior nu poate avea un amestec sub acest aspect, cu atât mai puţin ministrul Justiţiei", a spus Bănilă, în şedinţa Secţiei pentru procurori a CSM, unde a susţinut interviul pentru funcţia de şef al DIICOT.
Ministrul Justiţiei, Tudorel Toader, prezent la şedinţă, a afirmat, la rândul său, că nu se pune problema afectării independenţei procurorilor prin intervenţii ale altor autorităţi.
"Am apreciat în programul managerial preocuparea candidatului pentru îmbunătăţirea condiţiilor de lucru, independenţa procurorilor. (...) Faptul că procurorul îşi desfăşoară activitatea sub autoritatea ministrului Justiţiei (...) nu înseamnă că ministrul se uită şi verifică într-un dosar ce probe a administrat, ce soluţii a dat procurorul. (...) Autoritatea ministrului este pe latura aceea de administrare a Justiţiei, de realizare a politicilor penale. (...) Prin urmare, să nu confundăm competenţele profesionale, care sunt sub semnul independenţei procurorului, cu competenţele manageriale, administrarea Justiţiei, care, aşa spune Constituţia, rămâne sub autoritatea ministrului Justiţiei", a explicat Toader.
Combaterea terorismului şi a traficului de droguri se numără printre priorităţile lui Felix Bănilă, potrivit proiectului managerial publicat pe site-ul CSM.
Pe 14 mai, ministrul Justiţiei, Tudorel Toader, a transmis CSM propunerea de numire a lui Felix Bănilă în funcţia de procuror-şef al Direcţiei de Investigare a Infracţiunilor de Criminalitate Organizată şi Terorism.
"În urma desfăşurării procedurii de selecţie a procurorilor, în vederea efectuării propunerii de numire în funcţia de procuror-şef al Direcţiei de Investigare a Infracţiunilor de Criminalitate Organizată şi Terorism, care a avut loc în data de 11 mai 2018, la sediul Ministerului Justiţiei, vă aducem la cunoştinţă faptul că ministrul Justiţiei, prof. univ. dr. Tudorel Toader, a transmis Consiliului Superior al Magistraturii propunerea de numire a domnului Oliver-Felix Bănilă în vederea obţinerii avizului consultativ. Ulterior, propunerea va fi înaintată preşedintelui României, domnul Klaus Iohannis", anunţa un comunicat de presă al MJ.
Pentru şefia DIICOT s-au înscris doar doi candidaţi - Daniel Horodniceanu, actualul procuror-şef al instituţiei, şi Felix Bănilă, procuror la Parchetul de pe lângă Tribunalul Bacău.
Conform reglementărilor legale în vigoare, procurorul-şef al DIICOT este numit de preşedintele României, la propunerea ministrului Justiţiei, cu avizul CSM. Numirea se face pe o perioadă de trei ani, cu posibilitatea reînvestirii o singură dată.
Candidaţii au întocmit un proiect managerial privind exercitarea atribuţiilor specifice funcţiei de procuror-şef al DIICOT. Ei trebuiau să depună şi cel puţin 10 lucrări pe care le-au întocmit în compartimentele în care şi-au desfăşurat activitatea în ultimii cinci ani, precum şi ultimul raport de evaluare a activităţii profesionale. AGERPRES/(A, AS - autor: George Onea, editor: Claudia Stănescu, editor online: Gabriela Badea)
