Aproape 1.300 de elevi din şcolile din municipiul Tulcea, oraşul Măcin şi comuna Luncaviţa participă, săptămâna aceasta, la proiecţia peliculei "România neîmblânzită", în cadrul celei de-a VII-a ediţii a Festivalului internaţional de film despre mediu şi oameni Pelicam.
Documentarul regizat de Tom Barton Humphreys prezintă natura şi fauna din România şi este proiectat de două sau trei ori pe zi în şcolile din localităţile menţionate, aceasta fiind una din noutăţile ediţiei a VII-a e festivalului.
"Faptul că începe mai din timp cu proiecţii în şcoli este o primă noutate. În trecut, erau două zile dedicate tinerilor, iar anul acesta mergem direct în şcoli. O altă noutate este un eveniment care se leagă de Pelicam este un forum internaţional pe antreprenoriat verde iniţiat de Organizaţia Internaţională a Francofoniei, partener al festivalului", a declarat miercuri, în timpul unei conferinţe de presă, co-organizatorul festivalului, Benjamin Ribout.
O altă noutate a ediţiei din acest an a Pelicam o constituie prezenţa campaniei "Sunetele pădurilor" la Tulcea.
"Concertul din acest an este mai amplu. Face parte dintr-o campanie Greenpeace şi platforma uncut.ro care militează pt protejarea pădurilor virgine şi care se numeşte 'Sunetele pădurilor'. Sunt mai multe trupe care au adaptat sunete ale pădurilor, iar Moonlight Breakfast va lansa, sâmbătă, 23 iulie, în timpul concertului din centrul oraşului videoclipul piesei", a precizat co-organizatorul festivalului, Corina Eredenta Moldovan-Florea.
Proiecţia documentarului "România neîmblânzită" în şcolile tulcene va fi urmată sâmbătă şi duminică de prezentarea în aer liber a două filme documentare. Astfel, sâmbătă, în Parcul Victoria, va avea loc proiecţia peliculei "Fereastra din spate", regizat de Salvo Manzone, iar duminică, la Monumentul Independenţei, va fi prezentat filmul "Urşii din Kamchatka", regizat de Irina Zhuravlena şi Vladislav Grishin.
Cea de-a VII-a ediţie a Pelicam se va desfăşura în perioada 21-24 iunie, iar printre proiecţiile de film, evenimentul va include expoziţii de fotografie, un atelier de jurnalism radio şi unul de comunicare pentru adolescenţi, lansarea unei cărţi şi concerte.
Potrivit organizatorilor, ediţia din acest an a festivalului este una dificilă din punct de vedere financiar, deoarece doar o singură autoritate locală a alocat fonduri pentru eveniment, iar numărul sponsorilor privaţi s-a redus.
"Suntem privilegiaţi că avem posibilitatea să găzduim un asemenea festival şi poate că într-un final tulcenii îşi vor da seama că este o manifestare de elită, cum şi-ar dori oraşe cu mult mai mari decât noi cel puţin din punct de vedere demografic", a afirmat primarul municipiului, Constantin Hogea, care a participat la conferinţa de presă.
Primăria municipiului Tulcea a alocat pentru cea de-a VII-a ediţie a Pelicam circa 48.000 de lei.
Festivalul Pelicam este organizat de Asociaţia Les Herbes Folles, cu sprijinul Centrului Naţional al Cinematografiei, Primăriei Municipiului Tulcea, Institutului Cultural Român, Organizaţiei Internaţionale a Francofoniei, Uniunii Cineaştilor din România şi a Fundaţiei pentru Parteneriat. Pelicam face parte din reţeaua internaţională Green Film Network. AGERPRES / (A, AS-autor: Luisiana Bîgea, editor online: Anda Badea)
