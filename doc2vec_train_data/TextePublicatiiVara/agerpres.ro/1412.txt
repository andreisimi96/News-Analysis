Fosta jucătoarea română de tenis Virginia Ruzici, sărbătorită la 40 de ani de când a câştigat turneul de la Roland Garros, a dezvăluit că adversara pe care a respectat-o cel mai mult a fost campioana americană Chris Evert, scrie site-ul competiţiei.
În 1978, Ruzici a câştigat (6-2, 6-2) finala la Roland Garros împotriva partenerei ei de la dublu, iugoslava Mima Jausovec, care era deţinătoarea titlului. Înainte, Ruzici şi Jausovec triumfaseră într-o finală dramatică la dublu, contra perechii Lesley Turner Bowrey/Gail Sheriff Lovera, 5-7, 6-4, 8-6. Ea a jucat atunci trei finale într-un weekend, pierzând-o pe cea de la dublu mixt, unde a făcut pereche cu Patrice Dominguez.
"A fost visul meu. Am crescut pe zgură în Romania şi zgura a fost categoric suprafaţa mea preferată", şi-a amintit Ruzici, care a fost sărbătorită marţi pe terenul Chatrier, la 40 de ani de la maree său succes.
"Am avut puţin noroc în acel an, fiindcă n-a jucat Chris Evert, iar Chris era jucătoarea pe care n-am reuşit niciodată s-o bat. Era atât de bună pe zgură. Am avut şi şansa să joc cel mai bun tenis al meu contra Mimei Jausovec, pe care înainte nu reuşisem niciodată s-o înving. A fost cel mai mare moment din cariera mea şi publicul a fost fabulos, atât de pătimaş şi entuziasmat de jocul meu", a declarat Ruzici, care are 63 de ani.
În 1980 Ruzici a atins din nou finala, dar a fost învinsă de Evert (6-0, 6-3). "E cea mai urâtă amintire şi cel mai mare regret din cariera mea, nu fiindcă am pierdut, ci fiindcă am pierdut atât de rău. Mi-am dorit atât de mult, dar am fost blocată, jucând împotriva lui Chris. Am respectat-o mai mult decât pe orice altă jucătoare din circuit. A fost mereu un adversar tare. Eu am fost o jucătoare de atac, iar ea mi-a distrus jocul, returnând fiecare minge. Pentru mine a fost o legendă. Eu nu am putut disputa turnee pentru juniori, aşa că n-am ajuns să le cunosc pe jucătoare când erau junioare. Poate că dacă s-ar fi întâmplat asta, n-aş mai fi avut atât de mult respect. Chris a rămas atât de uriaşă pentru mine, încât a fost întotdeauna greu s-o înving", a spus românca.
Evert are în palmares 18 victorii în turneele de Mare Şlem, şapte dintre aceste succese fiind la Roland Garros.
Ruzici a dezvăluit că are o relaţie specială cu Venus Williams.
Când Richard Williams a văzut-o pe Ruzici la televizor primind un cec de 40.000 de dolari, americanul s-a gândit să crească jucători de tenis de top. Williams şi soţia sa aveau deja trei fete, dar el a ascuns anticoncepţionalele şi rezultatul a fost venirea pe lume a lui Venus şi a Serenei.
"Povestea a devenit cunoscută când Venus a câştigat Wimbledonul şi este incredibilă. Ce este uimitor e faptul că Venus şi Serena s-au născut!", a spus Ruzici.
"Atunci toată lumea se uita la Chris şi Martina Navratilova, aceste mari campioane, şi de data asta am fost eu. A fost un miracol! Aşa că m-am prezentat domnului Williams şi el m-a prezentat lui Venus. Anul trecut, ea a venit să mă salute. Am avut o discuţie cu adevărat plăcută. A fost foarte emoţionant, ca să vă spun adevărul. Venus m-a îmbrăţişat, iar eu i-am urat succes", a continuat ea.
"Desigur, Simona este jucătoarea mea favorită, dar ani de zile Venus a fost oarecum favorita mea. Avem o legătură specială"
AGERPRES (autor: Mircea Lazaroniu; editor: Mihai Ţenea, editor online: Irina Giurgiu)
