Miniştrii Afacerilor Interne din statele membre ale Forumului Salzburg au adoptat, la finalul Conferinţei ministeriale desfăşurate joi şi vineri la Bucureşti, Declaraţia comună privind priorităţile în domeniul securităţii.
"În cuprinsul Declaraţiei, miniştrii au recunoscut oportunitatea dezvoltării conceptului de 'community policing', concept propus de România, care are principal scop adaptarea răspunsului agenţiilor de aplicare a legii la particularităţile comunităţilor din statele membre", informează un comunicat al Ministerului Afacerilor Interne, transmis AGERPRES.
Concret, conceptul de "community policing" presupune "construirea de punţi" între comunităţi şi autorităţile de aplicare a legii.
"Potrivit celor mai recente statistici ale Eurostat, la începutul anului 2016, peste 16 milioane de cetăţeni ai statelor membre UE locuiau pe teritoriul altui stat membru decât cel de reşedinţă. Este astfel oportun ca ofiţeri de poliţie de aceeaşi naţionalitate cu membrii comunităţii să desfăşoare misiuni, în scop preventiv, pe teritoriul altor state membre, sub coordonarea şi în colaborare cu poliţiile naţionale", se arată în comunicat.
Tot la propunerea MAI din România, miniştrii au concluzionat că este momentul potrivit să se actualizeze conceptul de analiză a informaţiilor în cadrul autorităţilor de aplicare a legii din statele membre cu noi standarde unificate, adaptate la contextul internaţional şi european actual.
De asemenea, în cadrul Conferinţei ministeriale a Forumului Salzburg au fost purtate discuţii cu privire la intenţiile anunţate ale Comisiei Europene de a spori capacitatea operaţională a Agenţiei Europene de Frontieră şi de Pază de Coastă, precum şi asupra unor soluţii alternative pentru îmbunătăţirea protecţiei frontierelor externe ale UE.
"Miniştrii au ajuns la concluzia că pachetul completează un gol legislativ la nivelul UE, că actualul calendar este foarte ambiţios, dar există încă nevoia de clarificări pentru a ajunge la un acord politic şi, în acelaşi timp, pentru a evita riscul de amânare a punerii sale în aplicare", precizează MAI.
Membrii Forumului Salzburg au evaluat rezultatele programului de lucru pe 18 luni al actualului Trio al preşedinţiilor Ungariei, Poloniei şi României.
Miniştrii au apreciat realizările şi şi-au exprimat determinarea de a continua consolidarea cooperării în ceea ce priveşte activităţile în desfăşurare.
De asemenea, au fost iniţiate discuţii cu privire la noul program de lucru pe 18 luni al viitorului Trio al preşedinţiilor Slovaciei, Sloveniei şi Austriei.
În ultima zi a reuniunii, ministrul român al Afacerilor Interne, Carmen Dan, a avut două întâlniri bilaterale, cu directorul Europol, Catherine De Bolle, şi cu ministrul austriac de interne, Herbert Kickl.
"Directorul Europol a apreciat faptul că România este un important contributor cu date şi informaţii relevante pentru agenţia europeană, fiind transmise atât informaţii care sunt valorificate la nivelul proiectelor de analiză constituite la nivelul Europol, dar şi cu ocazia întocmirii produselor analitice al acestei agenţii europene de aplicare a legii", se precizează în comunicat.
Ministrul Afacerilor Interne a reiterat disponibilitatea autorităţilor de aplicare a legii din România de a continua şi intensifica cooperarea cu Europol, menţionează sursa citată. AGERPRES/(AS - autor: Daniel Alexandru Florea, editor: Andreea Rotaru, editor online: Anda Badea)
