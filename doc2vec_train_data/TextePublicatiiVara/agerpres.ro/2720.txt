Garda de coastă italiană a anunţat duminică că una dintre navele sale a preluat peste 500 de migranţi salvaţi în Mediterana, între care şi 41 de migranţi salvaţi în urmă cu o săptămână de un vas american, relatează dpa.
Cei 523 de migranţi, şi un cadavru, se află la bordul navei Diciotti, care va "rămâne câteva ore în apele internaţionale", a anunţat garda de coastă într-un comunicat, precizând că deocamdată nu s-a luat o decizie cu privire la portul unde vor debarca migranţii.
Nava americană USNS Trenton a salvat marţi 41 de migranţi dintr-un naufragiu în timpul unei operaţiuni în largul Libiei.
Soarta lor a rămas neclară pentru câteva zile având în vedere decizia guvernului italian de a-şi închidere porturile pentru cei 630 de migranţi de pe nava Aquarius, închiriată de organizaţiile neguvernamentale SOS Mediterana şi Medici fără Frontiere.
Transferul migranţilor către garda de coastă italiană a avut loc duminică în largul insulei Lampedusa, a anunţat Marina SUA.
Blocada impusă navei Aquarius de către Italia, extinsă sâmbătă şi la alte două nave închiriate de ONG-uri, nu se aplică migranţilor aduşi pe coastele italiene de ambarcaţiunile Marinei şi ale gărzii de coastă.
Măsura a fost impusă de noul guvern italian, format din partidul de extremă-dreapta Liga şi de Mişcarea 5 Stele, pentru a forţa debarcarea migranţilor şi pe alte ţărmuri ale UE.
Aquarius a fost escortată până în portul spaniol Valencia de către nave ale Marinei şi gărzii de coastă italiene. Navele au sosit duminică, după mai mult de patru zile pe mare, cu cei peste 600 de migranţi la bord.AGERPRES/(AS - editor: Mihaela Moise, editor online: Daniela Juncu)
