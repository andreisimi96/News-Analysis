Managerul Spitalului ''Sfânta Maria'', Narcis Copcă, a afirmat vineri, într-o conferinţă de presă, că îşi doreşte extinderea unităţii medicale, precizând că, în urmă cu o zi, a fost semnat un acord pentru construirea unei noi clădiri.
El a susţinut că în noua construcţie va funcţiona un centru de transplant, care va fi dotat de Primăria sectorului 1.
"Ca spital ne dorim să lucrăm într-un sediu un pic mai dilatat. Ieri am semnat protocolul împreună cu Primăria sectorului 1 şi Primăria Capitalei pentru a construi o clădire de 7.500 - 8.000 de metri pătraţi în spatele Spitalului "Sfânta Maria". Va fi construită şi dotată de Primăria sectorului 1. Începând cu zilele următoare va debuta studiul de fezabilitate pentru ea", a precizat Narcis Copcă. AGERPRES/(A - autor: Roberto Stan, editor: Andreea Rotaru, editor online: Gabriela Badea)
