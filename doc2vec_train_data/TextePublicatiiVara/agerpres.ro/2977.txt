Orice lege se adoptă, oricând vei găsi pe cineva care va beneficia de respectiva modificare, a declarat luni ministrul Justiţiei, Tudorel Toader, la postul Digi TV.
"Vă asigur că orice lege se adoptă, oricând vei găsi pe cineva care se află în ipoteza normei şi care va beneficia de respectiva modificare. Nu am văzut forma ieşită din Comisie, dar probabil sunt foarte multe exemple asemănătoare. Vă voi răspunde când se va finaliza procesul de legiferare", a spus Toader, întrebat dacă modificările Codului penal ar fi făcute pentru Liviu Dragnea.
Comisia specială pentru legile Justiţiei a întocmit, luni, un raport de admitere a modificărilor aduse la Codul penal , cu 15 voturi "pentru" şi şapte "împotrivă". Proiectul va fi introdus marţi pe ordinea de zi a plenului Senatului, în calitate de primă Cameră sesizată. AGERPRES/(AS - autor: Daniel Alexandru Florea, editor: Antonia Niţă, editor online: Ada Vîlceanu)
