Preşedintele Partidului Naţional Liberal (PNL), Ludovic Orban, solicită Guvernului să pregătească mai bine Preşedinţia României la Uniunea Europeană, manifestându-şi nemulţumirea faţă de afirmaţiile făcute duminică de către ministrul delegat pentru Afaceri Europene, Victor Negrescu .
"Este o obrăznicie din partea domnului Negrescu, care tocmai îmi trimisese o scrisoare că voia o scrisoare comună a partidelor parlamentare pe tema unor obiective şi priorităţi care nu le-a întrebat, nu ne-a consultat. Realitatea este că suntem foarte departe de exigenţele necesare pentru a asigura o bună pregătire a semestrului în care România deţine Preşedinţia UE, atât din punct de vedere organizatoric, cât şi în ceea ce priveşte stabilirea priorităţilor şi a obiectivelor. Este vina exclusivă a Guvernului. (...) Guvernul este corijent. (...) Din cauza asta le-am tras un semnal de alarmă, că riscă să facă de râs România dacă nu se implică cu toată seriozitatea în buna pregătire a Preşedinţiei Uniunii Europene pe care o va deţine România în 1 ianuarie 2019. (...) Erau lucruri care trebuiau făcute de Guvern şi care nu au fost făcute de Guvern. Dacă eu le arăt cartonaşul galben că nu şi-au făcut treaba, înseamnă că am rupt consensul naţional? Adică ce ar vrea? Să-i aplaud că sunt proşti? Că nu îşi fac treaba şi în loc să facă paşi înainte, fac paşi înapoi?", a declarat Orban într-o conferinţă de presă.
Liderul PNL s-a aflat duminică în municipiul Mediaş, cu ocazia zilelor acestui oraş condus de primarul liberal Gheorghe Roman.
Ca urmare a acestei declaraţii, ministrul delegat pentru Afaceri Europene, Victor Negrescu, a făcut apel la PNL şi la preşedintele Klaus Iohannis "să se asigure că Preşedinţia României la Consiliul Uniunii Europene nu este politizată" şi că, pe viitor, se evită luări de poziţie publică de genul celei a liderului PNL, Ludovic Orban .
"Am constat faptul că domnul Ludovic Orban a decis astăzi să rupă unilateral consensul naţional în jurul proiectului Preşedinţiei României la Consiliul Uniunii Europene. Această decizie nu doar că dăunează eforturilor deja realizate în ultimul an de a include toate instituţiile, partidele politice, actorii sociali, sindicatele şi patronatele în acest proces, dar reprezintă un grav atac la ideea asumată de toată lumea, atât în ţară cât mai ales în Uniunea Europeană, conform căreia nu se politizează Preşedinţia Consiliului UE", a afirmat Negrescu, conform unui comunicat de presă.
El a reamintit că prima formă a programului de lucru al Preşedinţiei României la Consiliul Uniunii Europene a fost prezentată în urmă cu două săptămâni în Parlamentul României şi că "membrii din toate partidele, inclusiv PNL, ai celor trei comisii responsabile din Parlament au aprobat în unanimitate temele de interes ale Preşedinţiei şi au susţinut eforturile logistice deja realizate". AGERPRES/(A - autor: Isabela Paulescu, editor: Florin Marin, editor online: Adrian Dădârlat)
