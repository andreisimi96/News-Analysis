Cioran a scris "Exerciţii de admiraţie", eu am încercat să scriu exerciţii de acompaniament, fiind acompaniatorul unor mari artişti, a spus criticul de teatru George Banu, premiat în cadrul Festivalului Internaţional de Teatru de la Sibiu (FITS).
"Vocaţia mea a fost de a fi un bun acompaniator. Cioran a scris "Exerciţii de admiraţie", eu am încercat să scriu exerciţii de acompaniament. Am încercat să fiu acompaniatorul unor mari artişti, pe care i-am iubit, cu care m-am întâlnit. (...) Ca să închei, aş răspunde din nou la o întrebare care mi s-a pus recent: care ar fi rolul, personajul din teatru care v-ar fi plăcut să fiţi? O întrebare esenţială şi am răspuns că aş fi vrut să fiu Horaţio, pentru că a fi Horaţio înseamnă că ţi-ai găsit un Hamlet. Şi eu nu am avut un Hamlet, am avut mai mulţi Hamleţi şi Eugenio (Eugenio Barba - n.r.) face parte dintre ei şi acum, la o vârstă legată de Centenar, aş spune că împlinirea mea vine tocmai din faptul că am fost alături de prieteni şi că împreună am reuşit să facem din teatru mai mult decât o simplă activitate culturală (...), să facem din teatru un loc al căldurii", a declarat George Banu, sâmbătă seara, în cadrul Galei FITS.
Regizorul Eugenio Barba i-a înmânat premiul lui George Banu, după ce aceştia şi profesorul Nicola Savarese au dialogat despre teatru în cadrul unei conferinţe care a avut loc vineri, la FITS.
FITS este cel mai important festival al artelor spectacolului din România şi unul dintre cele mai mari din lume. Festivalul se va încheia duminică seara. Timp de zece zile a reunit zeci de mii de spectatori, peste 3.000 de actori şi mai mult de 500 de spectacole din toată lumea. AGERPRES/(A-Isabela Paulescu, editor: Antonia Niţă, editor online: Andreea Lăzăroiu)
