Departamentul de Stat american a făcut din greşeală Singapore o parte a Malaeziei într-o notă emisă în legatură cu summitul de marţi Coreea de Nord-SUA şi publicată pe site-ul său, provocând dezaprobare şi derâdere pe social media, relatează marţi Reuters.
Preşedintele american Donald Trump s-a întâlnit cu liderul nord-coreean Kim Jong Un marţi, pentru primul summit între liderii celor două ţări care sunt vechi inamici, într-un hotel din oraşul-stat Singapore.
Eroarea provine dintr-o transcriere a unui briefing susţinut luni de secretarul de stat american Mike Pompeo în care apare locul de desfăşurare a întâlnirii cu jurnaliştii "JW Marriott, Singapore, Malaezia". Greşeala a fost rectificată mai târziu pentru a elimina trimiterea la Malaezia.
"Ei bine, Departamentul de Stat al SUA încă mai crede că Singapore este în Malaezia", a reacţionat pe Twitter utilizatorul @BrioS_BRxV.
"Doar 53 de ani şi ce proastă despărţire", a adăugat el.
Insula Singapore a fost odată parte a Malaeziei dar s-a despărţit acrimonios în 1965, afectând relaţiile diplomatice şi economice timp de ani de zile.
"Nu cumva Trump planifică facilitarea în curând a unui summit de reunificare Malaezia-Singapore la nivel înalt?", s-a întrebat un alt utilizator Twitter, @boblskee.
Ziarul malaezian Star a relatat despre eroare într-o postare pe pagina sa de Facebook, cu titlul "Cum să-i jigneşti pe singaporezi şi malaezieni în acelaşi timp".
Postarea a fost distribuită de aproape 700 de ori şi a atras circa 300 de comentarii.
"Statele Unite trebuie să se întoarcă la şcoală", a scris utilizatorul Facebook Jimi Leong. AGERPRES/(AS - autor: Sorin Calciu, editor: Mariana Ionescu, editor online: Gabriela Badea)
