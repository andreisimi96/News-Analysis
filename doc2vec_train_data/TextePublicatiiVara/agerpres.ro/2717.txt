Mai multe străzi au fost inundate, apa pătrunzând în câteva zeci de gospodării şi copaci au fost doborâţi duminică după-amiază în timpul unei furtuni în municipiul Arad, cel mai tare fiind afectate cartierele Aurel Vlaicu, Şega şi Bujac.
După cum informează purtătorul de cuvânt al Inspectoratului pentru Situaţii de Urgenţă Arad, maior George Pleşca, mai multe străzi din municipiul reşedinţă de judeţ au fost inundate, deoarece sistemul de canalizare pluvială nu a mai făcut faţă cantităţilor foarte mari apă.
'În urma ploii abundente au fost inundate străzile Libertăţii, Şezătorii, Roşiori, Turdei şi Cocorilor, pe ultima dintre ele fiind oprită, preţ de câteva zeci de minute, circulaţia tramvaielor, până la îndepărtarea apei care a acoperit şinele de tramvai. Pe Calea 6 Vânători şi Aleea Haţeg vântul a culcat mai mulţi arbori la pământ, echipajele Detaşamentului de pompieri militari din cadrul ISUJ Arad intervenind în primă instanţă numai pentru degajarea trotuarelor şi a carosabilului de arborii căzuţi. La un moment dat însă, la solicitarea locatarilor unui bloc de locuinţe din Calea Aurel Vlaicu, pompierii militari au intervenit pentru evacuarea apei din subsolul inundat al blocului în cauză', a precizat Pleşca. AGERPRES /(AS -autor: Ioan Weisl; editor: Antonia Niţă, editor online: Daniela Juncu)
