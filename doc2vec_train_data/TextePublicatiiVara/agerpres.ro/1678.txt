Un nou album cu piese înregistrate de cântăreţul Prince, ce nu au fost niciodată lansate oficial, va apărea pe piaţă pe 21 septembrie, au anunţat reprezentanţii fundaţiei sale, joi, ziua în care celebrul artist american ar fi împlinit vârsta de 60 de ani, informează PA.
Noul album, intitulat "Piano & A Microphone: 1983", conţine nouă piese, are o durată totală de 35 de minute şi a fost realizat pe baza casetelor audio înregistrate de Prince cu ocazia unor sesiuni la pian organizate în una dintre reşedinţele sale, în anul 1983.
Prince a murit în vila lui din Minnesota în aprilie 2016, la vârsta de 57 de ani, din cauza unei supradoze accidentale de fentanil.
Troy Carter, consilier al Fundaţiei Prince, a declarat: "Aceste înregistrări, brute şi intime - care au avut loc la începutul carierei lui Prince, chiar înainte ca el să devină un star internaţional - sunt similare din punct de vedere al formatului cu turneul 'Piano & A Microphone' cu care el şi-a încheiat cariera în 2016".
Noul album va conţine versiuni timpurii ale unuia dintre cele mai de succes cântece din repertoriul lui Prince, "Purple Rain", dar şi ale single-ului "Strange Relationship", care a apărut pe albumul "Sign O' The Times" din 1987.
Noul material discografic a fost anunţat de Fundaţia Prince în colaborare cu Warner Brothers Records. În 1993, Prince şi-a schimbat numele de scenă, adoptând un simbol, în urma unei dispute cu directorii acestei case de discuri.
Coperta noului album prezintă o fotografie a artistului american, realizată în alb negru, în culisele turneului său mondial din 1999, de Allen Beaulieu. Acelaşi fotograf a realizat şi copertele altor două albume lansate de Prince - "Dirty Mind" şi "Controversy".
Albumul "Piano & A Microphone: 1983" poate fi achiziţionat în regim de precomandă şi va fi disponibil atât în format fizic, cât şi digital.AGERPRES/(AS - autor: Florin Bădescu, editor: Mariana Ionescu, editor online: Adrian Dădârlat)
