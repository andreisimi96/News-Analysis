Ministrul Educaţiei Naţionale, Valentin Popa, a declarat vineri că Universitatea din Oradea răspunde tuturor exigenţelor pe care le implică "triunghiul cunoaşterii": educaţia, cercetarea şi inovarea, arătând că este o universitate de renume, cu recunoaştere regională, dar şi internaţională, într-un oraş cu veche tradiţie universitară.
Ministrul Valentin Popa a participat, alături de ministrul Cercetării, Nicolae Burnete, şi alţi patru foşti patru miniştri ai Educaţiei - Ecaterina Andronecu, Ioan Mang, Sorin Muntean şi Adrian Curaj - la festivitatea dedicată sărbătoririi celor 55 de ani de învăţământ universitar orădean, în cadrul reuniunii Consiliului Naţional al Rectorilor (1-3 iunie), la care sunt prezenţi aproape 60 de rectori din toată ţara.
"Mă bucur să fiu astăzi aici, într-unul din oraşele cu cea mai veche tradiţie universitară, ce datează de secole, dacă este să ne amintim de Akademik Collegium înfiinţat de principele Gheorghe Rakoczi. Tradiţie continuată prin înfiinţarea Academiei de drept, la începutul secolului XX, tradiţie pe care unele spirite meschine au vrut să o taie din rădăcini. (...) Şi iată-ne aici acum, la ceas aniversar, la 55 de ani de existenţă, sub diverse forme şi variate denumiri, ai Universităţii din Oradea. După începuturi grele, astăzi e o universitate de renume, cu recunoaştere regională, dar şi internaţională, care nu se opreşte din a se reinventa. O universitate, voce sonoră în societate, care are multe de spus, un pol de excelenţă în relaţia cu mediul economic, social, prin prisma implicării în viaţa comunităţii. Cu facultăţi de la profilul uman, trecând prin cel real, fără a uita de domeniile de înaltă importanţă pentru spiritul uman, cum sunt artele vizuale sau muzica sau arhitectura sau ştiinţele comunicării", a spus ministrul Popa.
Ministrul Educaţiei a menţionat şi cele 12 domenii de doctorat ale Universităţii şi preocuparea pentru îmbunătăţirea actului educaţional în ansamblul său, inclusiv prin Departamentul pentru pregătirea şi perfecţionarea personalului didactic.
"Avem aici o universitate care şi-a făcut un scop în sine din a răspunde tuturor exigenţelor pe care le implică triunghiul cunoaşterii: educaţia, cercetarea şi inovarea. Cerinţele tuturor celor trei arii se regăsesc în mod armonios în structura organizatorică, dar şi în cea conceptuală a universităţii. Centrele de cercetare sunt configurate pe domenii prioritare înscrise în strategia naţională a cercetării ştiinţifice. Mă bucur, aşadar, să fiu azi, aici, că există universităţi care ştiu să îmbine tradiţia cu tot ce are mai bun şi semnificativ cu exemplele prezentului şi da, de ce nu, ale viitorului," a spus ministrul Valentin Popa.
Rectorul Universităţii din Oradea, Constantin Bungău, a declarat că gradul de încredere ridicat acordat universităţii de către ARACIS se datorează eforturilor multor generaţii de cadre didactice.
"Este nedrept să sărbătorim doar 55 de ani de învăţământ superior în Oradea, pentru că istoria ne arată şi ne îndeamnă să mergem mai adânc în timp. Nu era chiar 1700, cu un an mai devreme, se înfiinţează prima şcoală care azi e Colegiul Naţional Mihai Eminescu. Apoi, pe la 1784, prima grupă de învăţători în limba română, în şcoala Valahorum Preparatorium, un început extraordinar. Cât de mult s-au străduit personalităţile vremii să aducă şcolile din această zonă a ţării la învăţământ în limba română. În urmă cu 238 de ani, Maria Tereza a înfiinţat Academia regală în această zonă, care, chiar dacă nu a fost în limba română, a contat enorm pentru populaţia trăitoare pe aceste sfinte meleaguri", a afirmat Ecaterina Andronescu.
Au mai luat cuvântul ministrul Cercetării, Nicolae Burnete, prefectul judeţului Bihor, Ioan Mihaiu, primarul municipiului Oradea, Ilie Bolojan, episcopul ortodox Sofronie Drincec, episcopul greco-catolic Virgil Bercea, preşedintele CNR, Sorin Mihai Cîmpeanu, preşedinta de onoare a CNR, Ecaterina Andronescu, reprezentanţi ai consorţiilor universitare, Daniel Breaz, Viorel Şerban, Cosmin Popescu, Marilen Pirtea, directorul general al UEFISCDI, Adrian Curaj şi preşedintele Sindicatului Alma Mater, Anton Hadăr. AGERPRES/(A-autor Eugenia Paşca, editor: Mihai Simionescu, editor online: Irina Giurgiu)
