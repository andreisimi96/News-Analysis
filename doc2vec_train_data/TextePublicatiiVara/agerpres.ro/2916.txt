Cancelarul austriac Sebastian Kurz a agitat miercuri spectrul unei ''catastrofe'' migratorii ''asemănătoare cu cea din 2015'' dacă Uniunea Europeană nu va elabora un răspuns comun în acest dosar, în timpul unei reuniuni cu aliaţii săi bavarezi aflaţi în plină criză cu cancelarul german Angela Merkel, relatează AFP.
"Nu putem aştepta până când această catastrofă devine similară cu cea din 2015", a subliniat tânărul liderul conservator în marja unui consiliu de miniştri comun cu guvernul landului german Bavaria, condus de CSU, organizată a Linz, în nordul Austriei.
Diferendul privind politica migratorie între ministrul de interne german, bavarezul Host Seehofer (CSU), şi cancelarul german Angela Merkel (CDU) a determinat statele din UE să facă din dosarul privind migraţia o prioritate la summitul de la 28 şi 29 iunie.
Respingând ideea că s-ar implica în afaceri interne din Germania, Kurz, care a format la sfârşitul lui 2017 un guvern cu extrema-dreaptă bazat pe o poziţie dură privind migraţia, a salutat faptul că acest subiect va fi o prioritate pe agenda statelor membre ale UE.
"Dacă discuţia din Germania are ceva bun, atunci acesta e faptul că există o nouă dinamică pe plan european, cu o nouă oportunitate pentru ca UE să se mişte în sfârşit" în acest dosar, a mai spus el.
Kurz, care se laudă că a fost unul din principalii artizani ai închiderii ''Rutei balcanice'' pentru imigranţi la începutul lui 2016 când era ministru de externe, a aruncat o săgeată şi spre Angela Merkel, însă fără a o numi.
"Cei care au deschis frontierele în 2015 sunt responsabili de faptul că astăzi există graniţe între Austria şi Bavaria, între Ungaria şi Austria, între Italia şi Austria. Iar situaţia probabil se va înrăutăţi", a mai declarat el făcând referire la politica de deschidere faţă de refugiaţi a cancelarului german din urmă cu trei ani.
Şeful guvernului bavarez, Markus Söder, a subliniat că landul său şi Austria împărtăşesc "o poziţie şi un spirit comun" în acest dosar.
Înaintea întâlnirii cu Söder, Kurz a mai spus că decizia Germaniei de a începe să respingă imigranţi la graniţe ar determina şi alte ţări europene să facă la fel, conform dpa.
"Ar trebui să fim pregătiţi pentru faptul că verificările la graniţele naţionale vor fi întărite în Europa, începând cu Germania", a afirmat el.
Kurz, care ar urma să facă din chestiunea migraţiei prioritatea preşedinţiei austriece a UE începând cu 1 iulie, şi-a înmulţit iniţiativele pentru a aduna un bloc de state favorabile înăspririi poziţiei europene.
După crearea unei "axe" controversate cu Bavaria şi Italia, el urmează să asiste joi la Budapesta la o reuniune a Grupului de la Vişegrad (Ungaria, Polonia, Cehia şi Slovacia), ostile cotelor europene de refugiaţi. AGERPRES/(AS - autor: Ionuţ Mareş, editor: Gabriela Ionescu, editor online: Gabriela Badea)
