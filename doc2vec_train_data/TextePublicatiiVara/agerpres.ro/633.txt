Ministrul Turismului, Bogdan Trif, a declarat, joi, într-o vizită efectuată în judeţul Dâmboviţa, că până acum turismul în România a mers, de multe ori, din inerţie, chiar ''după ureche'', şi a subliniat importanţa realizării unei strategii în acest domeniu.
''Este primordial să avem o strategie integrată în domeniul turismului. Până acum turismul în România a mers, aşa, de multe ori, din inerţie, unii spuneau chiar 'după ureche', pentru că avem o ţară bogată şi vrem nu vrem avem un număr de turişti care vin pentru că au ce să vadă în România. Dar, ca toate ţările care îşi doresc ca turismul să devină unul dintre motoarele de dezvoltare a economiei, trebuie să avem o gândire strategică. Cu alte cuvinte, o strategie, care să ne dea direcţia pe termen scurt, mediu şi lung. Am semnat acum două luni de zile un contract în acest sens cu Banca Mondială, astfel că până la sfârşitul anului o să avem acea strategie făcută în mod profesionist'', a precizat ministrul Bogdan Trif.
Acesta a vorbit şi despre necesitatea promovării online, susţinând că se vor face ghiduri turistice ce pot fi accesate prin intermediul unei aplicaţii.
''Sunt în procedura de licitaţie, fondurile sunt bugetare, din bugetul Ministerului Turismului. O să avem pe fiecare judeţ exact toată oferta turistică, ofertă care poate fi interconectată la toate ofertele turistice ale celorlalte judeţe, astfel încât să avem o imagine de ansamblu a tuturor obiectivelor turistice din România şi care să poată fi accesată de oricine şi, mai ales, din orice parte a globului'', a precizat ministrul Bogdan Trif.
Ministrul Turismului spus că nu sunt estimate la acest moment costurile realizării acestei aplicaţii şi a ghidurilor turistice ce vor fi accesate prin intermediul ei, stadiul proiectului fiind procedura de selecţie.
''Nu presupune un site, o să fie doar o aplicaţie care să poată să fie promovată pe un site şi ne dorim foarte mult să poată fi descărcată şi pe telefoanele mobile, care ştiţi foarte bine sunt utilizate de toată lumea acum. O să fie un ghid turistic extrem de facil, cu imagini, astfel încât oamenii să îşi dea seama cât mai bine de oferta fiecărui judeţ, fiecărei destinaţii turistice în parte. Suntem în procedura de selectare, o să fie o procedură transparentă, publică, o să vedem cât va costa'', a spus ministrul Trif.
Ministrul Turismului, Bogdan Gheorghe Trif, a fost prezent, joi, în judeţul Dâmboviţa, unde s-a întâlnit la sediul Consiliului Judeţean cu autorităţi locale, parlamentari de Dâmboviţa şi investitori din turism, apoi a vizitat obiective turistice din municipiul Târgovişte. Ministrul a mai fost prezent în staţiunea balneo-climaterică Pucioasa şi în staţiunea Padina-Peştera, care în martie anul acesta a devenit staţiune de interes naţional. AGERPRES/(A-autor: Cornelia Dumitru, editor: Karina Olteanu, editor online: Irina Giurgiu)
