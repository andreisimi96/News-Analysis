Procurorul special american Robert Mueller îl acuză pe fostul director de campanie al lui Donald Trump, Paul Manafort, că a încercat să influenţeze doi potenţiali martori în dosarul în care este acuzat de delicte financiare, potrivit documentelor judiciare depuse luni, transmite dpa.
Mueller, care investighează presupusele legături dintre Rusia şi campania prezidenţială a lui Donald Trump, afirmă că Manafort a încercat să contacteze, telefonic şi printr-un serviciu de mesagerie criptată, martori din dosarele sale de spălare de bani şi lobby.
Manafort ar fi încălcat astfel termenii eliberării sale condiţionate, procurorul special cerând revocarea acesteia.
Paul Manafort este vizat de zeci de capete de acuzare în legătură cu activitatea sa nedeclarată în favoarea fostului preşedinte ucrainean Viktor Ianukovici.
Acuzaţiile, la care Manafort a pledat nevinovat, includ spălare de bani, fraudă bancară, evaziune fiscală şi omisiunea de înregistrare ca agent în favoarea unei entităţi străine.
Paul Manafort a participat, de asemenea, la o întâlnire avută în iunie 2016 de fiul actualului preşedinte american, Donald Trump Jr., şi de ginerele miliardarului, Jared Kushner, cu un avocat rus, destinată, se pare, obţinerii de informaţii compromiţătoare despre candidata prezidenţială a democraţilor, Hillary Clinton. AGERPRES/(AS - autor: Irina Cristea, editor: Gabriela Ionescu, editor online: Anda Badea)
