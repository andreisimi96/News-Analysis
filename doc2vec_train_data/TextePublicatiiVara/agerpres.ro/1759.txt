Canabisul continuă să fie cel mai consumat drog în România, cu o prevalenţă a consumului de-a lungul vieţii de 5,8%, a precizat vineri Agenţia Naţională Antidrog, într-un comunicat de presă.
Conform sursei citate, precizările ANA vin în contextul în care joi şi vineri "au fost publicate în mass-media - ca urmare a lansării de către Observatorul European de Droguri şi Toxicomanie a rezultatelor Raportului european privind situaţia drogurilor 2018 - o serie de articole cu titlul "Statistică alarmantă: Peste 90% din consumatorii de droguri din România preferă heroina injectabilă"".
"Potrivit datelor prezentate în pachetele informaţionale lansate de Observatorul European de Droguri şi Toxicomanii în data de 7 iunie a.c., 94% din consumatorii de droguri injectabile, care au fost admişi la tratament pentru consum de droguri în România, în anul 2016, au declarat ca drog principal de consum heroina injectabilă ('Data from specialised treatment facilities suggest that about 94 % of PWID entering treatment use heroin as a primary substance' apud Country Drug Report Romania 2018). Sintagma PWID se referă la 'persons who inject drugs'. În ceea ce priveşte prevalenţa consumului de droguri în ţara noastră, potrivit rezultatelor ultimului studiu în populaţia generală - GPS 2016, canabisul continuă să fie cel mai consumat drog în România, cu o prevalenţă a consumului de-a lungul vieţii de 5,8%", precizează ANA.
După canabis, potrivit comunicatului, pe poziţia a doua în "topul" celor mai consumate droguri în România se situează noile substanţe psihoactive (NSP) - 2,5%. Urmează cocaină/ crack şi LSD - câte 0,7%, ecstasy - 0,5%, ciuperci halucinogene - 0,4%, heroină, amfetamine şi ketamină - câte 0,3%. AGERPRES/(AS - autor: Iulia Carciog, editor: Andreea Rotaru, editor online: Ada Vîlceanu)
