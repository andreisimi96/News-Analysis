Reprezentativa Angliei s-a impus cu 2-0 în meciul de pregătire cu Costa Rica, disputat joi seara la Leeds, în faţa a 40.000 de spectatori, cu doar o săptămână înaintea startului Cupei Mondiale de fotbal din Rusia (14 iunie - 15 iulie).
Marcus Rashford, jucătorul lui Manchester United, a deschis scorul în minutul 13, cu o execuţie spectaculoasă din afara careului. Rezultatul final a fost stabilit în repriza secundă (min.75) de Danny Welbeck, cel mai bun marcator al Angliei din lotul de 23 de jucători care vor lua parte la turneul final, cu 15 reuşite.
Anglia va debuta la Cupa Mondială 2018 pe 18 iunie, împotriva Tunisiei, după care va mai înfrunta Panama (24 iunie) şi Belgia (28 iunie).
Costa Rica îşi va începe, la rândul ei, campania de la turneul final în faţa Serbiei, pe 17 iunie, iar apoi va întâlni Brazilia (22 iunie) şi Elveţia (27 iunie).
Arbitrul japonez Hiroyuki Kimura a condus echipele:
Anglia: Butland (Pope, 65) - Jones (Cahill, 65), Stones, Maguire - Henderson (Alli, 64) - Alexander-Arnold (Trippier, 65), Loftus-Cheek (Lingard, 79), Delph, Rose - Vardy (Welbeck, 61), Rashford.
Costa Rica: Navas - Waston, Gonzalez, Calvo - Gamboa (Smith, 72), Guzman (Tejeda, 69), Borges, Oviedo (Matarrita, 60) - Venegas, Campbell (Bolanos, 60), Urena.
AGERPRES (autor: Mihai Dragomir, editor: Mihai Ţenea, editor online: Anda Badea)
