România trebuie să fie extrem de realistă în a propune acele obiective care pot fi atinse pe perioada deţinerii preşedinţiei Consiliului UE, a declarat, miercuri, ministrul delegat pentru Afaceri Europene, Victor Negrescu, la conferinţa "România la Preşedinţia Consiliului UE: valorificarea oportunităţilor economice, pe graniţa dintre interesele naţionale şi strategiile Uniunii".
"În cultura urbană, dacă ne uităm prin Bucureşti, vedem des acea expresie 'Priveşte cerul!'. Or, nouă ne place într-adevăr să privim foarte sus, să fim foarte ambiţioşi, dar de asemenea trebuie să fim extrem de realişti în a propune acele obiective care pot fi într-adevăr tangibile, care pot fi într-adevăr atinse pe perioada de 6 luni a unei preşedinţii şi mai ales care pot fi întinse şi împinse înainte pe perioada trio-ului, timp de un an şi jumătate. În contextul acesta, nu avem doar un document al nostru, lucrăm şi la un document comun, împreună cu Preşedinţia finlandeză şi croată. Au fost mai multe discuţii, inclusiv în format trio, dar şi discuţii bilaterale cu aceşti parteneri, în căutarea noastră de a avea un document integrator care oferă continuitate mesajelor noastre", a spus Victor Negrescu.
În opinia acestuia, pentru a fi ambiţioşi şi realişti "trebuie să raportăm ceea ce dorim să obţinem la nevoia ca la finalul acestui mandat percepţia să fie una pozitivă cu privire la mandatul României".
Potrivit lui Negrescu, România "caută să vorbească" despre necesitatea ca cetăţeanul european, oriunde se află el, să simtă că face parte din proiectul decizional european. AGERPRES/(A - autor: George Bănciulea, editor: Oana Tilică, editor online: Anda Badea)
