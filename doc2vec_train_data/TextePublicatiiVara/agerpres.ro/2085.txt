Confederaţia Sindicală Naţională Meridian atrage atenţia Parlamentului României, Guvernului României, Preşedintelui României şi autorităţilor publice cu atribuţii în sfera securităţii naţionale că înscrierea ilegală a zăcământului de aur şi argint de la Roşia Montană în patrimoniul UNESCO afectează interesele economice şi strategice ale României, potrivit unui comunicat remis, luni, AGERPRES.
"Valoarea patrimoniului istoric şi cultural de la Roşia Montană nu este de tăgăduit, însă orice acţiune de protejare a acestuia trebuie să se facă cu respectarea legii şi a principiilor de dezvoltare durabilă care permit menţinerea unei comunităţi vii şi prospere în Regiunea Munţilor Apuseni. Introducerea 'pe sub mână' a Roşiei Montane în UNESCO, fără nicio consideraţie faţă de procedurile legale, dar şi faţă de interesele economice şi strategice ale României, reprezintă un act iresponsabil care va avea un efect previzibil. Nu salvarea Roşiei Montane se urmăreşte prin introducerea acesteia în UNESCO, ci blocarea definitivă a celei mai mari resurse de aur şi argint din Europa, pe care Statul Român este obligat să o valorifice în interesul cetăţenilor săi", spun sindicaliştii.
Potrivit acestora, nu există nici o altă ţară din lume care să abuzeze de protecţia UNESCO la o asemenea scară, doar cu obiectivul de a bloca accesul la resursele minerale. Proiectul de la Roşia Montană instituie o zonă de protecţie rezonabilă pentru patrimoniul istoric şi cultural care poate să fie inclusă într-o arie UNESCO, însă propunerea transmisă prin iniţiativa solitară a unui funcţionar public introduce în mod abuziv în Patrimoniul Mondial UNESCO sute de hectare din perimetrul minier al Roşiei Montane, arată sursa citată.
România dispune de resurse minerale însemnate a căror valorificare ar contribui decisiv la relansarea economică a comunităţilor din regiunile miniere. Comparativ cu alte state din Uniunea Europeană, ţara noastră are o însemnată tradiţie în minerit, şi prin urmare, un sistem universitar solid în domeniu care poate asigura specialişti pentru industrie.
"România, prin proiectul minier de la Roşia Montană, poate deveni principalul producător de aur şi argint din Uniunea Europeană. Repornirea mineritului la Roşia Montană va fi un catalizator şi pentru investiţiile în alte regiuni minere cum ar fi Moldova Nouă, Roşia Poieni, Baia Mare, Leşu Ursului etc, regiuni care au nevoie de o nouă bază industrială şi tehnologică pentru a stimula dezvoltarea economică şi socială a acestora, prin crearea de noi locuri de muncă şi de noi oportunităţi pentru companiile mici şi mijlocii".
Liderii sindicali arată că România este al doilea stat după Siria, cu peste 4,5 milioane de migranţi, care au fost nevoiţi să-şi părăsească ţara din cauza sărăciei, "iar noi vrem să ne îngropăm în UNESCO una dintre cele mai mari resurse de bunăstare pe care o avem, adică să stăm pe aur şi să murim de foame".
Confederaţia Sindicală Naţională Meridian îşi exprimă profunda îngrijorare cu privire la consecinţele dramatice pentru economia naţională provocate de demersul netransparent de înscriere a Roşiei Montane în UNESCO şi care, conform declaraţiilor unor înalţi reprezentanţi ai statului, a fost făcut ilegal, fără să aibă la bază o hotărâre de guvern, fără să aibă avizul autorităţilor publice de resort şi împotriva voinţei comunităţilor şi autorităţilor locale din Munţii Apuseni care şi-au exprimat în repetate rânduri refuzul înscrierii Roşiei Montane în UNESCO.
"Având în vedere aspectele mai sus menţionate, solicităm declanşarea de urgenţă de către autorităţile publice competente a unor verificări care să stabilească împrejurările şi faptele care au condus la depunerea ilegală a dosarului de înscriere a Roşiei Montane în UNESCO pentru a elimina efectele care aduc atingere interesului naţional şi perspectivelor de dezvoltare economică şi socială ale României", mai arată comunicatul. AGERPRES/(AS - autor: Florentina Cernat, editor: Andreea Marinescu, editor online: Anda Badea)
