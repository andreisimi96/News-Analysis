Un nou protest al tehnicienilor radiologi din cadrul Spitalului Clinic Judeţean de Urgenţă (SCJU) din Cluj-Napoca a avut loc luni, aceştia manifestându-şi, astfel, nemulţumirea faţă de faptul că salariile lor nu au fost mărite, la fel ca în cazul asistenţilor medicali.
Peste 20 de tehnicieni radiologi şi moaşe s-au strâns, luni dimineaţă, în faţa clădirii SCJU, pentru a protesta, iar ulterior au avut o întâlnire cu conducerea spitalului. Reprezentanţii tehnicienilor susţin că, în urma protestelor care au avut loc în ultimele săptămâni, Ministerul Sănătăţii a trimis către DSP Cluj un document în care se arată că această categorie profesională se încadrează în cea a asistenţilor licenţiaţi.
"Avem codurile COR, ne încadrăm. Am intrat la conducerea spitalului, unde ni s-a spus că vom primi un răspuns, luni sau marţi. Ni s-a spus să le arătăm unde scrie în adresa ministerului că tehnicienii radiologi şi moaşele sunt asimilaţi cu asistenţii", a spus Marcela Nemeş, technician readiolog.
Aceasta a explicat că protestul de luni are ca scop determinarea conducerii spitalului să aplice prevederile Legii salarizării şi în cazul lor.
"Facem apel la ministrul Sorina Pintea să facă precizările necesare pentru managerul Petru Şuşca, singurul din ţară care nu înţelege. Să emită un ordin special pentru el", a spus Nemeş.
Reprezentanţii protestatarilor susţin că iau în calcul inclusiv demisia în bloc a 55 de radiologi şi a 20 de moaşe, în cazul în care problema nu se rezolvă.
"Ar fi mai simplu să demisioneze trei oameni din conducere, decât 75 de oameni", a spus Adina Szabo, technician radiolog.
În sprijinul celor care au protestat a venit şi vicepreşedintele Comisiei de Sănătate din Camera Deputaţior, Emanuel Ungureanu, care cere conducerii SCJU şi ministrului Sănătăţii rezolvarea situaţiei.
La rândul său, managerul SCJU Cluj-Napoca, Petru Şuşca, a afirmat că va analiza răspunsul primit de la minister şi că va formula un răspuns.
"Analizăm cu colegii de la resurse umane cum putem face să dăm salariile colegilor noştri, inclusiv retroactiv, de la 1 martie. Sunt convins că vom vedea lucrurile constructiv, în favoarea angajaţilor", a subliniat Petru Şuşca.
Potrivit adresei transmisă de Ministerul Sănătăţii, în conformitate cu OUG nr. 144/ 2008 privind exercitarea profesiei de asistent medical generalist, a profesiei de moaşă şi a celei de asistent medical, activităţile asistentului medical "se exercită în baza titlurilor oficiale de calificare în profesia de asistent medical/tehnician". AGERPRES/(A, AS - autor: Elena Stanciu, editor: Diana Dumitru, editor online: Ada Vîlceanu)
