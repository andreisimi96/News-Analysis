Clubul german de fotbal Bayern Munchen a anunţat că va negocia un posibil transfer al atacantului polonez Robert Lewandowski doar pentru oferte de 200 milioane de euro, relatează revista Sport Bild.
Pentru o sumă inferioară, campioana Germaniei nu va lua în considerare nicio ofertă şi nici nu se va deranja să-i răspundă la telefon impresarului atacantului polonez, israelianul Pini Zahavi.
Zahavi a devenit agentul lui Lewandowski în februarie şi misiunea lui este să găsească o cale de plecare de la Bayern, de care polonezul este legat prin contract până în 2021, fără clauză de reziliere. Agentul a deschis deja discuţii cu Manchester United, PSG şi Chelsea.
Fostul antrenor al lui Lewandowski la Lech Poznan, Franciszek Smuda, a declarat pentru Sport Bild că golgheterul polonez are şanse mari de a continua la campioana Germaniei: ''Dacă Bayern face în vară 1-2 transferuri de calibru va face totul pentru a câştiga Liga Campionilor. La Munchen, Robert are mai multe şanse de succes decât la Madrid sau în altă parte. Lui Real Madrid îi va fi dificil să-şi depăşească propriile succese, iar la PSG milioanele nu ajută la nimic. Poate fi înţeles doar un transfer la una dintre cele două echipe din Manchester. Dar cred că Bayern este prima lui opţiune''. AGERPRES/(autor: Teodor Ciobanu, editor: Mihai Ţenea, editor online: Anda Badea)
