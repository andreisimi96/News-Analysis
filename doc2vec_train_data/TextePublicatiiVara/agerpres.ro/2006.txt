Ediţia a noua a Serilor Filmului Românesc (SFR) s-a încheiat duminică noaptea cu proiecţia peliculei "Ghinionistul", manifestările din cadrul festivalului fiind apreciate în egală măsură de public şi de criticii de film.
"A fost o ediţie variată, şi ceea ce mi-a plăcut mie a fost faptul că a fost o ediţie atemporală. Am avut copii de la 10-11 ani până la Mihai Şora, la 101 ani. Dintr-o dată toată lumea a fost la un loc pentru că numai filmele pot să facă aşa ceva, filmele de la Iaşi", a declarat criticul de film Irina Margareta Nistor, ambasadorul festivalului SFR.
Actriţa Ileana Popovici a spus că la manifestările din timpul celor cinci zile de festival SFR "au fost momente absolut memorabile".
"Au fost filme extraordinar de bine alese, pentru că au fost tot felul de genuri. Ceea ce am apreciat foarte mult este că la un festival de film românesc am reuşit să-i vedem pe marii noştri oameni care în 1987 au ieşit pe străzile Braşovului strigând 'Jos Comunismul'. Au fost aici şi am avut prilejul să-i cunoaştem împreună cu filmul despre acest eveniment. Am avut ocazia să văd filme care pe vremuri au fost interzise şi care acum au fost în atenţia oamenilor. A fost un concert Lorena Oltean, o fată deosebită, cu un repertoriu extraordinar de frumos. Participarea filosofului Mihai Şora la SFR a fost marcantă. Au fost câteva momente absolut memorabile. Am apreciat, şi m-a şi emoţionat, că actori care nu au putut să vină aici din motive de sănătate sau alte motive, au fost readuşi prin interviuri făcute de directorul SFR Andrei Giurgia. Acest festival a avut momente unice", a declarat Ileana Popovici.
Ediţia din acest an a SFR a fost dedicată marelui actor Victor Rebengiuc şi a cuprins şapte secţiuni: Retrospectiva Victor Rebengiuc; Premieră; Documentar; Elisabeta Bostan; Documentar AGERPRES; Scurtmetraj; Cele mai bune filme româneşti ale anului 2017 - 2018.
Festivalul a adus în faţa publicului din Iaşi patru premiere din 2018: "Licu - o poveste românească", "Charleston", "Braşov - doi ani prea devreme" şi "Marea Unire - România, la 100 de ani", un documentar AGERPRES. În cadrul evenimentului, a avut loc în foaierul Ateneului din Iaşi şi vernisajul expoziţiei de fotografie AGERPRES "România: Evoluţie - 100 de ani".
Festivalul Serile Filmului Românesc a fost iniţiat în anul 2010 de Asociaţia Studenţilor Jurnalişti din Iaşi. AGERPRES/(A, AS - autor: Daniela Malache, editor: Nona Jalbă, editor online: Irina Giurgiu)
