Selecţionata Serbiei, echipă care se pregăteşte pentru Cupa Mondială de fotbal din Rusia (14 iunie - 15 iulie), a fost învinsă de reprezentativa statului Chile cu scorul de 1-0 (0-0), luni seara, al Graz, într-un meci amical.
Guillermo Maripan (87) a marcat singurul gol al partidei, la doar patru zile după ce România învingea Chile cu 3-2 în alt meci amical desfăşurat la Graz. Maripan (32) şi Lorenzo Reyes (52) au marcat atunci golurile sud-americanilor, iar pentru tricolori au înscris Nicolae Stanciu (13), Ciprian Deac (67) şi Constantin Budescu (84).
Chile a fost protagonista primei reprize, cu aripile Junior Fernandes şi Angelo Sagal foarte active şi cu un Paulo Díaz mereu prezent în banda dreaptă.
Aleksandar Kolarov a avut cea mai mare ocazie a Serbiei, cu cinci minute înainte de pauză, şutul său fiind respins de portarul Gabriel Arias. Serbia a crescut ritmul după pauză, când Chile a pierdut posesia mingii, însă ocaziile clare de gol au lipsit. Pe final, Valdes şi Henriquez au avut şanse bune de a marca.
Serbia face parte din Grupa E la Cupa Mondială, alături de Brazilia, Elveţia şi Costa Rica.
Chile, campioana en titre a Americii de Sud, se află în proces de reconstrucţie după ce a ratat calificarea la Cupa Mondială din Rusia.
Serbia va fi viitoarea adversară a României în Liga Naţiunilor, alături de Muntenegru şi Lituania. Tricolorii vor juca primul meci cu Serbia pe 10 septembrie, în deplasare.
La Graz au evoluat echipele:
Serbia: Vladimir Stojkovic - Antonio Rukavina, Nikola Milenkovic, Dusko Tosic, Aleksandar Kolarov (Milan Rodic, 80) - Luca Milivojevic (Nemanja Matic, 48), Marko Grujic - Andrija Zivkovic, Adem Ljajic (Sergej Milinkovic-Savic, 48), Nemanja Radonjic (Filip Kostic, 64) - Aleksandar Mitrovic.
Chile: Gabriel Arias - Paulo Díaz (José Bizama, 72), Enzo Roco, Guillermo Maripan, Miiko Albornoz (Sebastian Vegas, 72) - Erick Pulgar (Jimmy Martínez, 85), Lorenzo Reyes - Felipe Mora (Angelo Henriquez, 64), Diego Valdes, Angelo Sagal (Martin Rodríguez, 85) - Junior Fernandes (Igor Lichnovsky, 90+2).
A arbitrat Alexander Harkam (Austria).
AGERPRES (editor: Mihai Ţenea, editor online: Anda Badea)
