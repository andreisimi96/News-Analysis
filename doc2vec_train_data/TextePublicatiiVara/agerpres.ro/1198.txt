Ministrul Justiţiei, Tudorel Toader, a afirmat marţi, în legătură cu declaraţiile preşedintelui Klaus Iohannis privind decizia CCR ce vizează revocarea Laurei Codruţa Kovesi, că ceea ce spune şeful statului "nu face parte din Biblie", adăugând că nici el nu se pricepe la toate.
Întrebat, la ieşirea de la CSM, dacă decizia CCR în cazul şefei DNA subordonează procurorii, cu referire la afirmaţiile preşedintelui Klaus Iohannis, Toader a răspuns: "E, şi dacă a spus preşedintele Klaus Iohannis, doar ce spune dânsul nu face parte din Biblie. Preşedintele Iohannis este preşedintele republicii, dar nici eu, nici dumneavoastră nu ne pricepem la toate, dacă suntem realişti. Nu spun că a greşit, a spus şi dânsul ceea ce i-au spus probabil alţii".
Preşedintele Klaus Iohannis a declarat, marţi, că aşteaptă motivarea Curţii Constituţionale în ceea ce priveşte decizia referitoare la revocarea şefei DNA, Laura Codruţa Kovesi, subliniind că procurorii nu trebuie să fie "controlaţi politic", iar autoritatea ministrului Justiţiei ar trebui să fie folosită pentru a-i apăra pe aceştia. AGERPRES/(AS - autor: Mihai Stoica, editor: Georgiana Tănăsescu, editor online: Ada Vîlceanu)
