Pilotul spaniol Fernando Alonso, campion mondial în 2005 şi 2006, va disputa în acest weekend a 300-a sa cursă din Formula 1, cu prilejul Marelui Premiu al Canadei, la Montreal, relatează EFE.
Alonso (McLaren), care a câştigat MP al Canadei în 2006, a scris pe contul său de Twitter: ''M-am bucurat de mari curse în Canada, aşa că este un loc special pentru mine. La acest final de săptămână va fi şi mai mult, pentru că voi celebra Marele Premiu cu numărul 300''. .
În clasamentul piloţilor din acest sezon, Alonso ocupă locul 7 cu 32 puncte din 6 curse. Spaniolul a fost nevoit să abandoneze în ultima cursă, MP al principatului Monaco, din cauza unei probleme tehnice.
În cele 299 de curse, Alonso a obţinut 32 de victorii şi 97 de podiumuri. AGERPRES/(autor: Teodor Ciobanu, editor: Mihai Ţenea, editor online: Anda Badea)
