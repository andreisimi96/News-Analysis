Ministerul Afacerilor Externe informează cetăţenii români care se află, tranzitează sau doresc să călătorească în Republica Elenă că pentru ziua de joi, 31 mai, a fost anunţată o grevă în transportul public.
Astfel, potrivit unui comunicat al MAE transmis AGERPRES, a fost anunţată grevă de către lucrătorii care asigură transportul public (troleibuze şi autobuze, inclusiv cele Express - care asigură legătura cu Aeroportul din Atena), joi, începând cu ora 00,01 şi până la ora 24,00.
De asemenea, lucrătorii de la metrou au anunţat întreruperea activităţii în intervalele orare 06,00-9,00 şi 21,00 - până la sfârşitul programului orar zilnic.
Lucrătorii vamali care fac parte din Confederaţia Generală a Lucrătorilor din Republica Elenă (GSEE) au anunţat grevă de 24 de ore, până la data de 31 mai, ora 06,00, mai informează sursa citată.
MAE reaminteşte că cetăţenii români pot solicita asistenţă consulară la numerele de telefon ale Ambasadei României la Atena: +302106728879 şi +302106728875, apelurile fiind redirecţionate către Centrul de Contact şi Suport al Cetăţenilor Români din Străinătate (CCSCR) şi preluate de către operatorii Call Center în regim de permanenţă.
De asemenea, cetăţenii români care se confruntă cu o situaţie cu caracter de urgenţă au la dispoziţie şi telefonul de permanenţă al Ambasadei României în Republica Elenă: +306978996222.
Totodată, Ministerul Afacerilor Externe recomandă consultarea paginilor de Internet http://atena.mae.ro, www.mae.ro şi reaminteşte faptul că cetăţenii români care călătoresc în străinătate au la dispoziţie aplicaţia "Călătoreşte în siguranţă" (www.mae.ro/app_cs), care oferă informaţii şi sfaturi de călătorie. AGERPRES/(AS - autor: Mirela Bărbulescu, editor: Antonia Niţă, editor online: Daniela Juncu)
