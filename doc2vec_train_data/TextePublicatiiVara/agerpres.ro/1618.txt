Preşedintele UDMR, Kelemen Hunor, a declarat joi, într-o conferinţă de presă susţinută la Târgu Mureş, alături de comisarul european pentru educaţie, cultură, tineret şi sport, Tibor Navracsics, şi de ministrul Educaţiei, Valentin Popa, că a discutat cu liderii coaliţiei de guvernare PSD-ALDE şi s-a stabilit clarificarea statutului juridic al acestei instituţii de învăţământ şi funcţionarea şcolii începând cu anul şcolar 2018-2019.
"Am avut astăzi o întâlnire cu domnul comisar Navracsics, împreună cu specialiştii noştri din UDMR, cu participarea domnului ministrul Popa unde am discutat despre preocupările noastre în general, despre învăţământul în limba maternă. Noi susţinem în continuare că e nevoie de învăţământ în limba maternă fiindcă aceasta este dorinţa comunităţii, aceasta este minoritatea, acest drept trebuie asigurat de instituţiile statului (...) Am discutat şi cazul special de la Târgu Mureş, situaţia Liceului Romano-Catolic şi situaţia viitorului Liceu Romano-Catolic. Am avut mai multe discuţii cu coaliţia de guvernare PSD-ALDE, cu preşedintele PSD, cu preşedintele ALDE, am ajuns la o concluzie că această instituie de învăţământ, această şcoală, începând de anul şcolar 2018-2019 să aibă statutul juridic clarificat şi să înceapă funcţionarea în mod corespunzător", a declarat Kelemen Hunor.
Liderul UDMR a arătat că acum se fac toate demersurile pentru a asigura funcţionarea liceului începând din luna septembrie. "Eu sunt optimist, şi în această săptămână am avut discuţii şi sunt convins că dacă există voinţă politică - şi voinţă politică există pentru această situaţie - vom rezolva până când începe anul şcolar", a spus Kelemen Hunor.
Acesta a precizat că situaţia este "foarte dificilă", întrucât ar exista o temere, mai ales în rândul funcţionarilor publici, nu neapărat în rândul politicienilor, fiindcă au intervenit în toată această poveste şi alte instituţii, în special DNA.
"DNA nu avea ce căuta în viaţa şi în viitorul unei şcoli, dar asta este situaţia. Trebuie să găsim o soluţie fiindcă Constituţia e foarte clară şi legile sunt foarte clare şi comunitatea locală din Târgu Mureş, inclusiv Biserica Romano-Catolică doreşte să aibă un liceu, doreşte să aibă o şcoală şi atunci politicul şi instituţiile statului trebuie să asigure învăţământul pentru această comunitate. Din acest punct de vedere, poziţia domnului ministru (Valentin Popa, n.r.) a fost foarte clară, aceşti copii sunt în sistemul de învăţământ - şi aşa, şi aşa - iar responsabilitatea şi finanţarea va rămâne în continuare în sarcina statului şi a Ministerului Educaţiei Naţionale. Din acest punct de vedere, sunt convins că ceea ce am stabilit vom reuşi să ducem până la capăt", a susţinut Kelemen Hunor.
Liderul Uniunii a precizat că a discutat şi despre fuziunea Universităţii de Medicină şi Farmacie din Târgu Mureş cu Universitatea Petru Maior şi că a cerut profesorilor maghiari ca "până când se poate negocia, să negocieze". AGERPRES / (A - autor: Dorina Matiş, editor: Marius Frăţilă, editor online: Ada Vîlceanu)
