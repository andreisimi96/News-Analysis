Deva, 8 iun /Agerpres/ - Mai multe invenţii, roboţi, maşini de epocă, dar şi lucrări de artă plastică şi fotografie, realizate în diferite tehnici, se vor constitui ca principala ofertă a evenimentului "Puterea minţii creative", ce va fi organizat sâmbătă, la poalele Cetăţii Deva, pentru promovarea ideilor şi proiectelor realizate de tinerii din judeţul Hunedoara.
Autorităţile locale au pregătit zece standuri la care vor fi expuse diverse invenţii, roboţi comandaţi prin telefon - creaţii ale elevilor de la trei licee din Deva şi Hunedoara, dar şi conceptul didactic "Laboratorul lui Dexter", realizat de inventatorul Corneliu Birtok Băneasă împreună cu studenţii Facultăţii de Inginerie Hunedoara şi premiat cu medalii de aur la mai multe saloane de inventică din ţară.
"Echipa Energy Robotics va fi prezentă cu doi roboţi realizaţi de elevii Colegiului Tehnic Energetic 'Dragomir Hurmuzescu'. Unul dintre ei este un robot explorator pentru televiziune, iar celălalt un robot de teleprezenţă. Acesta din urmă permite unui utilizator uman să fie prezent şi să facă mişcări într-un anumit mediu, în momentul în care face o videoconferinţă", a declarat, pentru AGERPRES, profesorul Paul Ţoţa, de la liceul devean.
El a explicat că robotul de teleprezenţă a fost realizat de un elev de clasa a şasea, iar robotul de televiziune de liceenii din clasa a zecea.
Publicul prezent în parcarea de la poalele Cetăţii va putea admira şi o expoziţie de fotografie şi grafică a "Piticilor Creativi", picturi şi fotografii semnate de Leia Tarnoveţchi şi Diana Băican - două eleve de la Colegiul Naţional Decebal Deva, premiate în toată lumea pentru talentul lor.
"Vor fi prezentate câte zece lucrări. Alegerea lor a fost extrem de dificilă pentru că aceste fete sunt foarte pasionate, au muncit ani de zile şi este greu să faci o selecţie, deoarece în spatele fiecărei lucrări este şi o poveste", a arătat profesoara Nadia Piţu, de la Colegiul Naţional "Decebal".
Cei interesaţi de tehnică vor putea vedea o parte din creaţiile inventatorului Corneliu Birtok-Băneasă, la acest stand putând fi aduse şi alte invenţii ale unor oameni care doresc să-şi promoveze munca şi nu au făcut-o până acum.
O expoziţie a maşinilor de epocă, în care 20 de automobile vechi de peste 30 de ani vor fi expuse de către Clubul Clasic Car Hunedoara, va completa manifestarea. Vedeta paradei este un Renault fabricat în 1921, perfect funcţional. Printre maşinile de colecţie vor exista însă şi modele de autoturisme Dacia 1100 şi Dacia 1300, precum şi o limuzină creată de Mercedes la începutul anilor '80.
Evenimentul va începe la ora 10.00 şi se va încheia în jurul orei 13.00, iar organizatori sunt Asociaţia CorneliuGroup Cercetare-Inovare şi Primăria Deva. AGERPRES/(A, AS - autor: Sorin Blada, editor: Nona Jalbă)
