Rapperii americani XXXTentacion şi Jimmy Wopo au fost împuşcaţi mortal luni în două incidente separate care au avut loc lângă Miami, Florida, şi în Pittsburgh, potrivit forţelor de ordine şi presei locale, informează Reuters.
În Florida, departamentul de poliţie din comitatul Broward a precizat că XXXTentacion, în vârstă de 20 de ani, a fost împuşcat în timp ce ieşea dintr-un salon auto din zona Deerfield Beach, la circa 64 de kilometri nord de Miami.
''Victima a fost confimată ca fiind Jahseh Onfroy, în vârstă de 20 de ani, cunoscut ca rapperul #XXXTentacion'', a precizat departamentul de poliţie într-o postare pe Twitter.
Doi bărbaţi au fugit de la locul faptei într-un vehicul sport de culoare închisă după ce unul dintre aceştia a deschis focul, împuşcându-l pe cântăreţ într-un incident care ar putea fi un jaf, potrivit anchetatorilor.
XXXTentacion, numele de scenă a lui Jahseh Dwayne Onfroy, şi-a lansat albumul de debut în august 2017. Cel de-al doilea album, intitulat ''?'' şi lansat în luna martie, a debutat pe primul loc în topul Billboard 200.
Rapperul s-a născut şi a copilărit în oraşul Plantation, din Florida. Potrivit articolelor apărute în presă, cântăreţul a avut mai multe probleme cu legea, a stat în închisoare şi centre de delincvenţă juvenilă şi urma să fie judecat într-un proces de violenţă domestică împotriva prietenei sale însărcinate.
Mai mulţi artişti din comunitatea hip-hop i-au adus omagii rapperului pe reţelele de socializare. Kanye West a scris pe Twitter: ''odihneşte-te în pace, nu am apucat să-ţi spun cât de mult mă inspiri, îţi mulţumesc pentru că ai existat''.
Într-un al doilea incident, Wopo a fost împuşcat mortal în Pittsburgh, potrivit Pittsburgh Post-Gazette şi postului de televiziune local. Nu au fost dezvăluite încă detalii despre incident.
Mangerul rapperului, Taylor Maglin, a scris pe pagina sa de Facebook: ''Astăzi mi-am pierdut fratele şi este cel mai dificil sentiment din lume. Avea un viitor strălucit înaintea sa şi îşi dorea tot ce e mai bun pentru prieteni, familie şi comunitate''.
Wopo, în vârstă de 21 de ani, pe numele său real Travon Smart, era considerat un star în devenire pe scena muzicii rap din Pittsburgh, iar videoclipul său ''Elm Street'', din 2016, obţinuse peste şase milioane de vizualizări pe YouTube. AGERPRES/(AS-autor: Simona Tatu, editor online: Gabriela Badea)
