Agenţia Internaţională pentru Energie Atomică (AIEA) este pregătită să desfăşoare inspecţii în Coreea de Nord, a indicat marţi directorul general al AIEA, Yukiya Amano, după ce liderul nord-coreean Kim Jong Un şi-a declarat angajamentul faţă de denuclearizarea peninsulei coreene, la summitul cu preşedintele american Donald Trump, transmite dpa.
Amano a salutat declaraţia finală a summitului şi a precizat că ''AIEA va urmări îndeaproape negocierile ce vor fi organizate între cele două state pentru implementarea rezultatelor Summitului SUA-Coreea de Nord''.
AIEA este pregătită să desfăşoare orice inspecţii care ar putea fi solicitate de ţările implicate, a adăugat Amano la Viena.
După summitul din Singapore, Trump a declarat în faţa presei că procesul de dezarmare nucleară va fi monitorizat de inspectori americani şi internaţionali, fără însă a oferi detalii. AGERPRES/(AS - autor: Irina Cristea, editor: Mariana Ionescu, editor online: Gabriela Badea)
