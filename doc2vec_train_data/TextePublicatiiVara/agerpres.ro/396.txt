Parlamentul Portugaliei a respins marţi la limită un proiect de lege care ar fi legalizat eutanasia voluntară pentru pacienţii aflaţi în fază terminală din această ţară majoritar catolică, însă a obţinut suficient sprijin pentru a asigura continuarea dezbaterii pe această temă, informează Reuters.
Elaborat de către socialiştii aflaţi la guvernare, proiectul de lege a primit 110 de voturi în parlamentul de 230 de locuri de la Lisabona, dar a fost blocat cu 115 voturi şi 4 abţineri, după o dezbatere aprinsă şi un vot care a impus fiecărui parlamentar să-şi declare poziţia.
Anterior, câteva sute de persoane de toate vârstele - majoritatea aparţinând unor grupuri religioase şi şcoli catolice - au protestat în faţa clădirii parlamentului, cântând "Da vieţii, nu eutanasiei!" şi purtând placarde pe care se puteau citi mesaje ca "Solicităm îngrijiri paliative pentru toţi" sau " Eutanasia este o reţetă pentru abuzarea bătrânilor".
De asemenea, Asociaţia Medicilor din Portugalia s-a opus schimbării, explicând că aceasta încalcă principiile cheie ale profesiei medicale.
De cealaltă parte, susţinătorii proiectului de lege, inspiraţi de o petiţie din 2016 semnată de peste 8.000 de persoane şi promovată de grupuri care apără dreptul la o "moarte demnă" pentru cei grav bolnavi, au declarat că lupta abia a început.
"Problema se află acum pe agenda politică şi se dezbate în detaliu la nivelul societăţii", a declarat Catarina Martins, lidera Blocului de stânga - un aliat cheie al guvernului în parlament, care a avut o versiune proprie a propunerii de legalizare.
Alţi aliaţi de stânga ai guvernului, comuniştii, au votat împotriva legislaţiei, alăturându-se popularilor (CDS-PP), la celălalt capăt al spectrului politic.
Proiectul de lege propus de socialişti prevedea legalizarea morţii asistate medical pe baza unei cereri informate din partea unei persoane care suferă de o boală gravă, incurabilă, fără perspectiva ca situaţia sa să se îmbunătăţească, aflată într-un stadiu terminal sau suferind de leziuni care o incapacitează.
La nivel internaţional, doar câteva ţări au legalizat eutanasia - care de obicei presupune administrarea de către un medic a unor doze letale de medicament unor pacienţi care doresc să moară sau o sinucidere asistată medical unde pacienţii fac ei înşişi pasul final.
Legislaţia din Belgia, Olanda, Columbia şi Luxemburg permite eutanasia, în timp ce în Elveţia, Germania, Japonia şi Canada, sinuciderea asistată medical este legală.
AGERPRES/(AS - autor: Ana Bîgu, editor: Codruţ Bălu, editor online: Simona Aruştei)
