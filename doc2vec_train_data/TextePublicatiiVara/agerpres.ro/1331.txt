Deputatul liberal Dan Vîlceanu a catalogat miercuri drept ''revoltătoare'' decizia Birourilor permanente reunite ale Senatului şi Camerei Deputaţilor de a permite ca parcările Parlamentului să poată fi folosite pe parcursul zilei de sâmbătă de parlamentari şi de invitaţii acestora.
"În şedinţa de azi a Birourilor permanente reunite ale Camerei Deputaţilor şi Senatului, practic cei de la PSD şi ALDE au votat ca această clădire în care îşi desfăşoară activitatea Parlamentul, Palatul Parlamentului, să devină clădirea PSD şi ALDE, adică au mai confiscat o instituţie, care este Parlamentul, care este folosită în interes propriu de partid, în sensul în care vor să vină să îşi parcheze aici, la Parlament, automobilele cu care vor veni la mitingul pe care îl organizează sâmbătă. Din punctul de vedere al PNL este de neacceptat aşa ceva: această instituţie a statului român să fie folosită la modul de obiect, practic, în interes de partid, în sensul în care îşi doresc cei de la PSD şi ALDE. Parlamentul României este al poporului român şi nu al PSD şi ALDE", a arătat Vîlceanu, într-o declaraţie de presă susţinută la Palatul Parlamentului.
Liberalul a apreciat că în acest moment PSD şi ALDE se poartă de parcă "România este a lor", iar prin decizia din Birourile permanente reunite clădirea Parlamentului a ajuns să fie "confiscată".
"Au spus prima dată că au un eveniment. Domnul Iordache spunea că au un eveniment la care participă membrii lor şi trebuie să îşi parcheze maşinile inclusiv la Palatul Parlamentului, după care domnul Manda şi a spus: 'Ştiţi, mai avem şi o acţiune la grup şi trebuie să parcheze parlamentarii şi invitaţii care vor participa la această întâlnire'. De subliniat că parlamentarii pot intra în curtea Parlamentului oricând doresc şi pot parca maşinile oricând doresc. Deci această decizie nu are nicio legătură cu parlamentarii. Vor să îşi aducă, practic, maşinile cu care deplasează reprezentanţii sau membrii lor de partid la acest miting, să le parcheze la Parlament", a spus el.
Deputatul PNL a mai declarat că un parlamentar poate aduce invitaţi la Parlament, fiind astfel permis accesul acestora la parcare, doar în timpul programului.
"În weekend nu se poate veni cu vizitatori pentru că nu e nimeni. Deci, ei practic au avut nevoie de această hotărâre, de acest vot, prin care şi-au luat această clădire la partid, pentru că în weekend nu se lucrează la Parlament. (...) Este revoltător. (...) S-a votat în Biroul Permanent, s-a aprobat ca parcarea de la Senat şi Camera Deputaţilor să fie folosită în acest scop. Practic, în acest moment tot personalul de la Parlament trebuie să se supună acestei decizii", a spus el.
Vîlceanu a menţionat că un demers de contestare a deciziei va fi invalidat prin votul majorităţii.
"Putem să facem tot felul de demersuri, numai că dvs. ştiţi foarte bine că la Parlament toate deciziile se iau prin vot. Şi în Comisia de regulament, şi peste tot. Aşa că, practic, pentru mine, cel puţin, azi cei de la PSD şi ALDE au statuat că această clădire le aparţine şi - dacă mai e ceva pe care nu l-au luat - o să o ia în scurt timp. Iar ei consideră că în urma câştigării alegerilor au dreptul să facă orice", a declarat deputatul.
Birourile permanente reunite ale Senatului şi Camerei Deputaţilor au aprobat ca parcarea Parlamentului să fie folosită pe parcursul zilei de sâmbătă de parlamentari şi de invitaţii acestora, a afirmat miercuri preşedintele Senatului, Călin Popescu-Tăriceanu.
"Pentru evenimentul care este programat sâmbătă, în cursul zilei şi al după-amiezii, probabil că unii parlamentari vor dori să vină la Parlament pentru a se întâlni şi cu o serie de cetăţeni. A trebuit această... cu toate că nu mi se pare absolut necesar să voteze Birourile permanente utilizarea parcării sâmbătă de către parlamentari. Mi se pare un exces de birocraţie din partea aparatului Parlamentului, dar, în fine, trebuie să facem şi lucruri de acest gen. Din câte ştiţi dumneavoastră, Birourile permanente au dat curs acestei solicitări întrucât serviciile de la Parlament ne-au rugat să luăm această aprobare (...) Am dat aprobare pentru ca parcarea să fie folosită în ziua de sâmbătă de parlamentari. Dacă o să vină şi invitaţii...Să ştiţi că şi invitaţii, zi de zi, care sosesc la Parlament, la parlamentari, tot cu maşinile vin, nu se schimbă nimic", a spus miercuri Tăriceanu după şedinţa conducerii celor două Camere. AGERPRES/(A - autor: Irinela Vişan, editor: Mihai Simionescu, editor online: Gabriela Badea)
