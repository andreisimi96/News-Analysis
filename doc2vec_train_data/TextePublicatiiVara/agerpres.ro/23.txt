Crosul "Epilepsy Challenge" va avea loc în perioada 26 mai - 16 iunie în zece oraşe, fiind organizat de reţeaua de telemedicină în epilepsie din România (Telepilepsy) cu scopul de a strânge fondurile necesare înfiinţării de noi Centre de Epilepsie şi Monitorizare EEG în diferite zone geografice din România, conectate atât între ele, cât şi cu centre universitare din ţară şi din străinătate.
Potrivit unui comunicat de presă al organizatorilor, prima acţiune va avea loc în Timişoara, sâmbătă, în luna iunie urmând să se desfăşoare şi în Alba Iulia, Bacău, Baia Mare, Braşov, Craiova, Sibiu, Târgu Mureş, Bucureşti şi Cluj-Napoca, unde se va încheia, pe 16 iunie.
La acest eveniment sunt invitaţi să participe atât profesioniştii din domeniul sănătăţii - medici, farmacişti, asistenţi medicali -, cât şi publicul larg ce manifestă solidaritate faţă de cei care se confruntă cu această afecţiune.
"Proiectul Telemedicina în Epilepsie a fost iniţiat în 2016 de către un grup de medici, susţinut de Asociaţia Cluburilor Lions România şi sponsori. Există încă diferenţe majore între modurile în care se abordează problema epilepsiei în arii geografice din ţară, atât din cauza echipamentelor medicale, cât şi a gradului de pregătire a personalului medical. Telemedicina în epilepsie oferă şansa oricărui pacient la un diagnostic timpuriu şi corect al formei de epilepsie, la monitorizarea evoluţiei în timp, acasă sau cât mai aproape de casa pacientului, care nu va mai fi nevoit să facă drumuri lungi şi costisitoare spre centrele universitare. Practic, un pacient dintr-un oraş îndepărtat, într-o zonă slab deservită medical, are şansa de a fi consultat de un specialist cu mare experienţă din ţară sau din străinătate", a declarat dr. Bogdan Florea, coordonatorul Telepilepsy, citat în comunicatul de presă.
Epilepsia este afecţiunea sistemului nervos central care permite apariţia unor crize tranzitorii ce tulbură activitatea cerebrală, însă, între crize, pacienţii sunt şi se comportă de cele mai multe ori normal. AGERPRES/(AS-autor: Roberto Stan, editor: Antonia Niţă, editor online: Simona Aruştei)
Sursa foto:  Epilepsy Challenge Romania / Facebook
