Preşedintele Rusiei, Vladimir Putin, l-a primit sâmbătă la Kremlin pe premierul Japoniei, Shinzo Abe, transmite DPA. Într-o conferinţă de presă televizată după întâlnire, şeful guvernului de la Tokyo a declarat că a convenit cu gazda sa asupra unei colaborări strânse pentru denuclearizarea peninsulei coreene.
DPA menţionează că dialogul pe această temă a avut loc la o zi după ce preşedintele SUA, Donald Trump, a anunţat că anulează întâlnirea prevăzută pe 12 iunie, în Singapore, cu liderul nord-coreean Kim Jong Un. Acesta s-a întâlnit sâmbătă, pentru a doua oară în decurs de o lună, cu preşedintele sud-coreean Moon Jae-in; spre deosebire de prima întâlnire, care a avut loc pe 27 aprilie, evenimentul nu a fost anunţat în prealabil. Ulterior, Trump a făcut cunoscut că este posibil ca summitul americano-nord-coreean să aibă totuşi loc.
Pe agenda discuţiilor de la Moscova s-a aflat şi cooperarea economică bilaterală în insulele Kurile, asupra cărora îşi revendică suveranitatea atât Rusia, cât şi Japonia. Abe a afirmat că se înregistrează progrese privind activităţile agricole comune şi măsurile umanitare pentru foştii locuitori ai insulelor. În prezent, arhipelagul Kurile se află sub jurisdicţie rusă, dar Japonia consideră că patru dintre insule - anexate de Uniunea Sovietică după al doilea război mondial - fac parte din teritoriul său.
Preşedintele rus a arătat că pe plan economic s-a înregistrat anul trecut o creştere cu 14%, până la un nivel de peste 18 miliarde de dolari, a schimburilor comerciale între cele două ţări. "Cel mai important este însă interesul ambelor ţări pentru dezvoltarea relaţiilor", a spus Putin, care a anunţat că teatrul moscovit Balşoi va marca începutul unui sezon de schimburi culturale cu Japonia. AGERPRES/(AS - editor: Marius Hosu, editor online: Daniela Juncu)
