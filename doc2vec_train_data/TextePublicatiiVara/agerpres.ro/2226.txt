Procurorul Jean Uncheşelu şi-a retras cererea de încetare a activităţii la Direcţia Naţională Anticorupţie.
"Secţia pentru procurori a Consiliului Superior al Magistraturii a luat act de renunţarea la cererea de încetare a activităţii la Direcţia Naţională Anticorupţie - nivel central, formulată de domnul procuror Jean Nicolae Uncheşelu", informează Secţia pentru procurori a Consiliului Superior al Magistraturii.
Secţia pentru procurori a luat în discuţie marţi "Nota Direcţiei resurse umane şi organizare privind cererea formulată de procurorul Jean Nicolae Uncheşelu de încetare a activităţii la Direcţia Naţională Anticorupţie şi continuare a activităţii la Parchetul de pe lângă Tribunalul Dolj sau Parchetul de pe lângă Judecătoria Craiova".
Tot marţi, Secţia a hotărât încetarea activităţii la DNA a procurorului Ciprian Vasile Dominte, începând cu 1 iulie, şi continuarea activităţii la Parchetul de pe lângă Tribunalul Covasna. AGERPRES/(AS - autor: Mihai Stoica, editor: Georgiana Tănăsescu, editor online: Anda Badea)
