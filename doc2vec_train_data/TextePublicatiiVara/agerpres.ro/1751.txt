Relaţiile foarte bune de cooperare în domeniul apărării, cu accent pe contribuţia militară britanică în România, s-au aflat, vineri, pe agenda discuţiilor dintre ministrul Apărării Naţionale, Mihai Fifor, şi secretarul britanic al apărării, Gavin Williamson.
Bilaterala România - Marea Britanie a avut loc în cea de-a doua zi a Reuniunii miniştrilor apărării din statele membre ale NATO de la cartierul general al Alianţei, informează MApN într-un comunicat de presă remis AGERPRES.
"Agenda discuţiilor a vizat relaţiile foarte bune de cooperare în domeniul apărării dintre cele două ţări, cu accent pe contribuţia militară britanică în România. În context, ministrul Mihai Fifor a apreciat implicarea activă a Marii Britanii în misiunile de poliţie aeriană şi prezenţa navală constantă în Marea Neagră, demonstrând angajamentul pentru întărirea posturii de descurajare şi apărare a NATO în această regiune. Cei doi oficiali au subliniat necesitatea întăririi cooperării în domeniul instruirii în comun a trupelor, educaţiei, medicinei militare, apărării cibernetice şi contracarării ameninţărilor de tip hibrid, respectiv dezvoltarea cooperării în domeniul industriei de apărare. În acest sens, miniştrii român şi britanic vor semna, în perioada imediat următoare, un Memorandum de Înţelegere între România şi Marea Britanie care să pună bazele unor proiecte comune concrete de cooperare în domeniul apărării", se arată în comunicat.
Potrivit sursei citate, secretarul britanic al apărării a subliniat că România constituie un factor de stabilitate regională şi are un aport substanţial în asigurarea securităţii în regiunea Mării Negre şi a Balcanilor de Vest. În context, oficialul britanic a afirmat că ţara sa susţine eforturile României în cadrul aliat, analizând inclusiv posibilitatea participării, cu forţe terestre, la Brigada Multinaţională de la Craiova, în cadrul prezenţei înaintate adaptate.
"Un alt subiect al discuţiei a vizat sprijinul acordat de cele două state pentru dezvoltarea parteneriatelor Alianţei cu Republica Moldova şi Ucraina, în actualul context regional de securitate. În ceea ce priveşte ieşirea Marii Britanii din Uniunea Europeană, ministrul Fifor a asigurat că România va continua să dezvolte relaţia specială cu partenerul britanic, inclusiv în ceea ce priveşte dimensiunea securităţii şi apărării spaţiului euro-atlantic. La finalul întrevederii, cei doi oficiali au convenit asupra intensificării contactelor la nivel înalt prin organizarea, în acest an, a unor vizite oficiale în România şi Marea Britanie, pentru a da un semnal puternic cu privire la angajamentele comune, în context bilateral şi aliat", se precizează în comunicat. AGERPRES/(AS - autor: Dana Piciu, editor: Florin Marin, editor online: Ada Vîlceanu)
