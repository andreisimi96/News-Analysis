Pilotul spaniol Marc Marquez, care a cucerit anul acesta al patrulea său titlu de campion mondial în MotoGP, a condus pentru prima oară un monopost de Formula 1, marţi, pe circuitul de la Spielberg (Austria), dar a anunţat că doreşte să se concentreze asupra curselor pe două roţi şi în următorii ani, informează agenţia Reuters.
Marquez, în vârstă de 25 ani, a pilotat un bolid al echipei Toro Rosso, dotat cu un motor V8, sub supravegherea lui Marc Webber, fostul pilot al echipei Red Bull, şi a triplului campion mondial de Formula 1 Niki Lauda.
"Întreaga mea concentrare va rămâne concentrată pe MotoGP în următorii ani. Fac parte dintr-o echipă fantastică şi mă simt total motivat. Cine ştie, poate că Formula 1 va fi o idee serioasă pentru mine, peste câţiva ani", a declarat spaniolul.
Marc Marquez este liderul actualei ediţii a Mondialului de MotoGP, chiar dacă nu a reuşit să puncteze în Marele Premiu al Italiei, desfăşurat duminica trecută la Mugello, după ce a căzut în timp ce încerca să ocupe locul secund.
Campionul iberic nu este primul pilot de motociclism viteză care testează un monopost de Formula 1. Multiplul campion italian Valentino Rossi a testat, în trecut, un bolid Ferrari, în timp ce spaniolul Jorge Lorenzo, triplu campion mondial de MotoGP, a condus un monopost Mercedes.
Totodată, dublul campion mondial de Formula 1 Fernando Alonso, care concurează în prezent pentru echipa McLaren, a testat la rândul său motocicleta Honda pilotată în 2015 de Marquez.
AGERPRES (autor: Mihai Dragomir, editor: Mihai Ţenea, editor online: Anda Badea)
