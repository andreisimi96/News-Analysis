Ministrul Apărării, Mihai Fifor, a avut joi o întrevedere oficială cu omologul din Serbia, Aleksandar Vulin, aflat în vizită oficială în România, agenda de discuţii fiind axată pe dezvoltarea proiectelor de cooperare bilaterală şi situaţia de securitate din Balcanii de Vest.
Potrivit unui comunicat al MApN, transmis AGERPRES, în cadrul discuţiilor ministrul Mihai Fifor a exprimat susţinerea de care se bucură Serbia din partea României în eforturile sale de pregătire a aderării la UE.
"Cei doi oficiali au exprimat deschiderea pentru consolidarea cooperării practice în domeniul apărării între armatele celor două state, în vederea asigurării stabilităţii şi securităţii regionale", se arată în comunicatul MApN.
Conform sursei citate, vizita a reprezentat o bună oportunitate pentru continuarea dialogului politico-militar şi aprofundarea perspectivelor dezvoltării relaţiilor bilaterale în domeniul apărării, având în vedere evoluţiile situaţiei de securitate din regiune şi ţinând cont de priorităţile şi interesele de cooperare ale ambelor state. AGERPRES/(AS - autor: Daniel Florea, editor: Andreea Rotaru, editor online: Irina Giurgiu)
