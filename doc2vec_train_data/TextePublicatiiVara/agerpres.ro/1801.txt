Premierul Viorica Dăncilă a felicitat, vineri, Ministerul Economiei şi Transgaz pentru începerea lucrărilor la construcţia conductei BRUA, afirmând că este un proiect de intreres naţional şi regional care va contribui semnificativ la creşterea siguranţei în aprovizionarea cu gaze.
"Vreau să felicit Ministerul Economiei şi Transgaz pentru începerea lucrărilor la începutul săptămânii la construcţia conductei BRUA. Este un proiect susţinut de Comisia Europeană, unde se folosesc fonduri europene, un proiect de interes naţional, dar şi de interes regional. Va avea o contribuţie semnificativă la creşterea siguranţei în aprovizionarea cu gaze", a declarat Viorica Dăncilă.
Transgaz anunţă că a demarat luni construcţia conductei BRUA, un proiect de interes naţional, respectiv Faza 1, potrivit unui comunicat de presă al Ministerului Economiei. AGERPRES/ (A - autor: Daniel Florea, editor: Mihai Simionescu, editor online: Ada Vîlceanu)
