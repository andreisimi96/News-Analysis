Un accident rutier în care au fost implicate două autovehicule s-a produs, luni după-amiază, pe drumul judeţean DJ 792, la intrarea în oraşul Ineu, cinci persoane fiind rănite, iar o a şasea a decedat, informează maior George Pleşca, purtător de cuvânt al Inspectoratului pentru Situaţii de Urgenţă al Judeţului Arad.
Din primele informaţii, se pare că un tânăr în vârstă de 25 de ani din Ineu, aflat la volanul unui autoturism, ar fi intrat pe contrasens, izbindu-se frontal de un microbuz.
"În urma accidentului, cinci persoane au fost rănite, patru mai grav, iar una fără a avea probleme deosebite. O a şasea persoană, un bărbat de 27 de ani, a rămas încarcerată în autoturism, aflându-se în stop cardiorespirator atunci când a fost extrasă din autovehicul de către echipajul de descarcerare", a declarat George Pleşca.
La faţa locului a intervenit Detaşamentul Ineu cu un echipaj SMURD şi o autospecială pentru descarcerare, Detaşamentul Sebiş cu o autospecială SMURD, Detaşamentul Arad cu un echipaj SMURD, elicopterul SMURD şi două autospeciale aparţinând Serviciului de Ambulanţă Judeţean Arad.
Toţi cei cinci răniţi au fost preluaţi de autospecialele SMURD şi SAJ şi transportaţi la Spitalul Clinic Judeţean de Urgenţă Arad pentru a investigaţii şi îngrijiri medicale.
"Din păcate, pentru victima aflată în stop cardiorespirator la momentul când a fost preluată de elicopterul SMURD, nu s-a mai putut face nimic, fiind declarată decedată de către medicul de pe elicopter", a mai precizat purtătorul de cuvânt al ISU Arad. AGERPRES / (AS - autor: Ioan Weisl; editor: Marius Frăţilă, editor online: Anda Badea)
