Aeroportul din Hamburg a fost redeschis luni după ce o pană de curent a provocat anularea a zeci de zboruri cu o zi înainte în hub-ul german, informează dpa.
La scurt timp după ora 06:30 dimineaţă (04:30 GMT), un avion al companiei aeriene Pegasus ce decolase de la Antalya a aterizat pe pista aeroportului din Hamburg, a anunţat o purtătoare de cuvânt a aeroportului.
O pană de curent a oprit activitatea pe acest aeroport al oraşului port din nordul Germaniei, duminică în jurul orei 10.00 dimineaţă.
Aeroportul i-a avertizat pe pasageri că zborurile ar putea fi încă amânate luni şi i-a sfătuit să ia legătura direct cu companiile aeriene.
Potrivit aeroportului, tehnicienii săi au lucrat sub o "presiune ridicată" pentru a rezolva problema întreruperii alimentării cu energie electrică, deşi aeroportul nu a precizat de ce pana de curent a fost atât de severă.
"Acum vom lucra non-stop pentru a afla care a fost cauza", a declarat purtătoarea de cuvânt, în dimineaţa zilei de luni.
Zece din cele 214 de sosiri şi 23 din 214 plecări au fost anulate luni, a mai spus ea, notând că "acum în traficul de zbor domneşte confuzia".
Peste 30.000 de pasageri au fost afectaţi de întreruperea activităţii aeroportului duminică. Mulţi pasageri s-au întors acasă sau au fost cazaţi în hoteluri când a devenit evident că zborurile nu vor decola, potrivit aeroportului.
La rândul său, Crucea Roşie germană a instalat paturi de tabără în terminal, unde aproximativ 90 de persoane şi-au petrecut noaptea.
"A fost într-adevăr o situaţie foarte calmă şi trebuie să spunem că oaspeţii au fost foarte înţelegători", a spus purtătoarea de cuvânt.
Cu peste 17 milioane de pasageri în fiecare an, aeroportul din Hamburg este al cincilea cel mai mare din Germania, potrivit datelor proprii. În mod normal, 200 de decolări şi aterizări au loc zilnic în acest aeroport.AGERPRES/(AS - autor: Sorin Calciu, editor: Mariana Ionescu, editor online: Anda Badea)
