Fostul preşedinte american Bill Clinton a încercat luni să clarifice declaraţiile făcute într-un interviu anterior cu privire la scandalul Monica Lewinsky şi mişcarea #MeToo, prin care şi-a atras critici virulente, transmite marţi dpa.
Bill Clinton a afirmat că i-a prezentat scuze fostei stagiare la Casa Albă cu care a avut o relaţie sexuală care a condus la procedura de suspendare a sa în 1998. Într-un interviu acordat puţin mai devreme postului NBC News, fostul preşedinte declarase că nu a vorbit niciodată cu Monica Lewinsky.
'Am spus atunci, o spun acum. Mi-am cerut scuze faţă de familia mea, faţă de Monica Lewinsky şi familia ei şi faţă de poporul american înaintea unei comisii de miniştri la Casa Albă, despre care s-a relatat pe larg', a spus Clinton, cu ocazia unui turneu de promovare a cărţii sale, la New York.
Fostul preşedinte a mai afirmat că sprijină mişcarea #MeToo, despre care a spus că este mult întârziată, şi că a 'încercat să o sprijine prin deciziile şi politicile pe care le-am propus'.
Întrebat anterior în interviul pentru NBC dacă îi datorează scuze Monicăi Lewinsky, Clinton a răspuns: 'Nu. Nu am vorbit niciodată cu ea. Dar am spus public nu doar o dată că îmi pare rău. Este foarte diferit. Scuzele au fost publice'.
Într-un interviu acordat în martie pentru revista Vanity Fair, Monica Lewinsky, acum în vârstă de 44 de ani, a afirmat că a reevaluat, în lumina mişcării #MeToo, relaţia avută cu Bill Clinton, pe care o consideră 'un abuz de putere mizerabil'. La momentul respectiv, tânăra stagiară avea 22 de ani, iar preşedintele cu 27 de ani mai mult.
Bill Clinton îşi promovează în prezent thriller-ul politic scris în colaborare cu James Patterson. AGERPRES/(AS - autor: Irina Cristea, editor: Gabriela Ionescu, editor online: Anda Badea)
