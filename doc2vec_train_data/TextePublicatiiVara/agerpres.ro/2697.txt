Ambasadorul Marii Britanii în România, Paul Brummell, i-a impresionat pe artiştii prezenţi din toată lumea, sâmbătă, la Gala Festivalului Internaţional de Teatru de la Sibiu (FITS), fiind aplaudat după ce a recitat versuri dintr-o poezie de Vasile Alecsandri şi a spus că va rămâne un prieten al festivalului şi al României şi după ce îşi termină misiunea diplomatică la Bucureşti.
"Este o mare plăcere să particip la acest festival absolut minunat. Din păcate, este ultima dată când particip ca ambasador al Marii Britanii, pentru că mandatul meu se termină într-o lună. Cuvintele lui Vasile Alecsandri cred că sunt potrivite: 'Doină, doină, cântec dulce/Când te-aud nu m-aş mai duce/Doină, doină, viers cu foc/Când răsuni eu stau în loc'. Din păcate, nu pot să stau în loc, dar o să rămân un prieten al României, un prieten al festivalului", a spus ambasadorul Paul Brummell.
Diplomatul a citit mesajul prinţului Charles adresat FITS, un festival pe care îl patronează în acest an.
"La aniversarea a 25 de ani de ani a Festivalului Internaţional de Teatru de la Sibiu vă doresc la fel de mult succes pentru cel puţin încă 25 de ani de acum înainte. Marea Britanie este mândră de tot ce aţi obţinut şi de contribuţia ei modestă în călătoria dumneavoastră impresionantă", a transmis Prinţul de Wales, în mesajul său.
FITS este cel mai important festival al artelor spectacolului din România şi unul dintre cele mai mari din lume. Festivalul se va încheia duminică seara. Timp de zece zile a reunit zeci de mii de spectatori, peste 3.000 de artişti şi mai mult de 500 de spectacole. AGERPRES/(A-Isabela Paulescu, editor: Antonia Niţă, editor online: Andreea Lăzăroiu)
