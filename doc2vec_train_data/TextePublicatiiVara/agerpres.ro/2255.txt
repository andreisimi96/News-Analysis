UPDATE Forţele de securitate franceze l-au arestat marţi pe bărbatul care luase mai mulţi ostatici într-o clădire din centrul Parisului, a informat ministrul de Interne, Gerard Collomb, citat de EFE.
"Individul a fost arestat iar ostaticii sunt în afara pericolului", a scris Collomb pe Twitter, salutând forţele de poliţie, în special unitatea de elită BRI, pentru profesionalismul şi reacţia lor.
Prefectura de poliţie, citată de AFP, a indicat că doi ostatici au fost eliberaţi nevătămaţi în urma incidentului care a început în jurul orei locale 16,00 (14,00 GMT) într-un imobil de pe o stradă animată din centrul Parisului (arondismentul 10).
Franţa: Luare de ostatici la Paris; intervenţie a poliţiei în desfăşurare
O luare de ostatici era în desfăşurare marţi după-amiază într-un imobil din nordul Parisului, iar forţele de securitate s-au deplasat la faţa locului, a precizat prefectura de poliţie pe Twitter, conform AFP.
Ne relayez pas de fausses rumeurs. Intervention de la @prefpolice en cours à #paris10 suite à une prise d'otage.
— Préfecture de police (@prefpolice) June 12, 2018
Conform primelor elemente, un bărbat a declarat poliţiei că "este înarmat şi ţine ostatice două persoane" de la ora locală 16.00, a precizat pentru AFP o sursă din cadrul poliţie, adăugând că "situaţia este extrem de confuză".
Foto: (c) Benoit Tessier/REUTERS
Surse ale poliţiei au declarat pentru dpa că nu este luată în calcul ipoteza unui act terorist.
Postul de radio France Bleu a relatat la rândul său, fără a-şi dezvălui sursele, că un bărbat care susţine că este înarmat cu o bombă şi un pistol ţine ostatice trei persoane.
Bărbatul a cerut să fie pus în contact cu Ambasada Iranului, potrivit France Bleu şi ziarului Le Parisien, ambele precizând că unul dintre ostatici este o femeie însărcinată.
Foto: (v) Benoit Tessier/REUTERS
Poliţiştii Brigăzii de căutări şi de intervenţii (BRI) de la Paris se află în prezent la faţa locului. AGERPRES/(AS - autori: Mihaela Moise, Vicenţiu Purcărea, editor: Ionuţ Mareş, editori online: Gabriela Badea, Daniela Juncu)
