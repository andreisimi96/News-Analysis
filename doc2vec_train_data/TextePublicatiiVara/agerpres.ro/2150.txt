Preşedintele Klaus Iohannis a declarat, marţi, că România are încă decalaje economice şi sociale în raport cu vestul Europei, context în care a subliniat că modernizarea ţării noastre în următoarele decenii depinde, într-o măsură decisivă, de investiţiile în inovare.
"Acum, când marcăm 100 de ani ca stat naţional unitar, România are în faţă provocarea de a reduce decalajele economice şi sociale pe care încă le are în raport cu vestul Europei. Modernizarea României în următoarele decenii depinde, într-o măsură decisivă, de investiţii de inovare care să ducă la dezvoltarea unei economii bazate pe cunoaştere, capabilă să exploateze inteligent şi sustenabil provocările tehnologice ale viitorului", a spus şeful statului la Conferinţa "We are inventing the future! Our bet on science!", organizată la Palatul Regal.
El a subliniat că trebuie acordată o atenţie deosebită stimulării proiectelor majore în domenii strategice şi cu valoare adaugată ridicată, dând ca exemplu dezvoltarea Parcului Ştiinţific Măgurele, despre care a arătat că marchează un pas foarte important spre creşterea conectivităţii dintre mediul academic şi cel privat.
"Măgurele este, din multe puncte de vedere, unul dintre principalele centre ale cercetării româneşti şi a fost de multă vreme. Cu cinci institute naţionale de cercetare-dezvoltare, o facultate şi două companii de inginerie, oraşul este deja bine cunoscut în domeniul fizicii. Potenţialul de dezvoltare al zonei rămâne, însă, în continuare unul foarte ridicat", a mai spus şeful statului.
Preşedintele Iohannis a felicitat autorităţile locale şi judeţene pentru dezvoltarea acestui proiect, arătând că acesta va aduce o serie de beneficii atât comunităţii locale, cât şi întregii ţări.
"În primul rând, poate stopa şi chiar inversa exodul de talent din domeniul cercetării, generat inclusiv de lipsa unei infrastructuri adecvate pentru derularea unor proiecte avansate de cercetare. În al doilea rând, Parcul Ştiinţific Măgurele va permite dezvoltarea unui mediu atractiv pentru tipul de cercetare interdisciplinară care contribuie, din ce în ce mai mult, la transferul de bune practici şi de inovaţii între diverse ramuri ale ştiinţei", a afirmat el.
Şeful statului a punctat că cercetarea este indispensabilă oricărei strategii de creştere economică sustenabilă.
"România a redus din decalajul care o separa de Europa de Vest în ultimii 15 ani. Cu toate acestea, pentru a reuşi detaşarea de grupul statelor care au economii cu venituri medii, trebuie să investim în tehnologiile viitorului. Parcurile ştiinţifice reprezintă un ecosistem propice pentru o astfel de dezvoltare, prin facilitarea cooperării dintre sectorul privat, centrele de cercetare şi toţi ceilalţi parteneri interesaţi", a adăugat Iohannis.
El a arătat că Parcul Ştiinţific Măgurele reprezintă şi o oportunitate de diversificare a polilor de dezvoltare din proximitatea Capitalei.
În acest context, şeful statului a subliniat necesitatea proiectelor de infrastructură.
"Prin asigurarea unui acces rapid către Parcul Ştiinţific Măgurele se poate creşte popularitatea zonei pentru investitori, pentru cercetători, dar, sigur, şi pentru angajaţi. Din păcate, binecunoscutele şi experimentatele blocaje din traficul rutier sau lipsa unui sistem de transport feroviar suburban sunt câteva dintre elementele care reduc atractivitatea zonei metropolitane Bucureşti-Ilfov şi aici este nevoie de acţiune", a afirmat Iohannis.
Şeful statului a menţionat că, din nefericire, în ultimii ani, multe studii de fezabilitate nu au fost urmate şi de alocarea fondurilor pentru materializarea efectivă a proiectelor, însă apreciază că Parcul Ştiinţific Măgurele este o excepţie fericită.
"Creşterea ratei de absorbţie a fondurilor europene, dar şi a investiţiilor particulare reprezintă o necesitate pentru ca România să-şi poată dezvolta infrastructura de cercetare", a evidenţiat Iohannis. AGERPRES/(A - autor: Florentina Peia, editor: Florin Marin, editor online: Irina Giurgiu)
