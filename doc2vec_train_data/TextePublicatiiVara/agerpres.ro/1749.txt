O delegaţie a Comisiei de la Veneţia va efectua o vizită în România în zilele de 11-12 iunie pentru a avea un schimb de opinii cu privire la cele trei proiecte de modificare a legii referitoare la organizarea judiciară, a legii privind Consiliul Superior al Magistraturii şi a legii privind statutul judecătorilor şi procurorilor, informează un comunicat de presă de la Strasbourg.
Delegaţia va avea întâlniri cu preşedintele României, precum şi la Ministerul Justiţiei, Înalta Curte de Casaţie şi Justiţie, Curtea Constituţională, Biroul Procurorului General, Direcţia Naţională Anticorupţie, Consiliul Superior al Magistraturii, cu reprezentanţi ai parlamentului, inclusiv ai Comisiei parlamentare speciale pentru amendarea legilor justiţiei, cu asociaţii ale judecătorilor şi procurorilor, cu organizaţii ale societăţii civile.
Atât preşedintele României, cât şi Comitetul de Monitorizare al Adunării Parlamentare a Consiliului Europei au solicitat opinia Comisiei de la Veneţia, organ consultativ al Consiliului Europei, alcătuit din experţi independenţi în domeniul dreptului constituţional, cu privire la cele trei proiecte de legi, menţionează comunicatul citat.AGERPRES/(AS - autor: Irina Cristea, editor: Mariana Ionescu, editor online: Anda Badea)
