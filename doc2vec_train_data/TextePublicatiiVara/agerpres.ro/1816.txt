Cele două noi aeronave care au intrat vineri în flota TAROM - "Mihai Viteazul'' şi ''Alexandru Ioan Cuza" - vor începe de luni operarea comercială şi avem aşteptări din partea companiei în a deschide rute transatlantice, a declarat ministrul Transporturilor, Lucian Şova, la ceremonia de primire a aeronavelor mediu-curier.
"Trăim o zi fastă pentru ceea ce înseamnă transporturile aeriene operate de companiile naţionale pe care Ministerul Transporturilor le are în subordine - şi mă refer aici la Compania Naţională Aeroporturi Bucureşti şi la TAROM. Fac această menţiune pentru că în cursul dimineţii am avut bucuria să întâmpinăm prima cursă transatlantică din ultimii ani pe care urmează să o operăm. O simplă coincidenţă, astăzi avem bucuria să întâmpinăm şi cele două aeronave care intră în flota TAROM care de luni vor începe operarea comercială. Din punct de vedere al Ministerului Transporturilor, în lunile care au trecut, am făcut eforturi împreună cu managementul companiilor despre care v-am vorbit pentru creşterea cotei de piaţă, pentru eficientizarea activităţii, pentru remedierea unora dintre deficienţele care poate trenau de prea mult timp. Avem în plan în continuare să acţionăm cu determinare pentru a remedia - pentru că mai sunt multe lucruri de remediat, atât la Aeroportul Henri Coandă, cât şi pentru a îmbunătăţi parametrii de profitabilitate ai companiei TAROM. Sigur că nu este de neglijat faptul că trebuie să putem face şi o paralelă în sensul că avem aşteptări din partea companiei TAROM în a deschide rute transatlantice", a spus Şova, pe Aeroportul Henri Coandă.
Potrivit acestuia, există posibilitatea iniţierii unor discuţii cu Air Canada pentru un acord codeshare, în vederea operării de către TAROM a unor zboruri lung-curier, cum ar fi către China şi SUA.
"Probabil că în viitorul apropiat deja se vor genera o serie de discuţii cu cei de la Air Canada, poate vom începe un codeshare cu această companie şi, pe măsură ce vor fi făcute achiziţii de avioane în flota TAROM, care să poată atinge parametrii de exploatare în sensul de a putea efectua rute transatlantice, transcontinentale, lucrul acesta să poată fi pus în practică. Este o aşteptare din partea pieţei, este o aşteptare din partea pasagerilor români, dar şi străini, şi înţelegem ca această oportunitate să o exploatăm de o manieră cât mai eficientă", a menţionat ministrul.
Şeful de la Transporturi a adăugat că "în cursul acestui an mai avem aşteptări cu privire la îmbunătăţirea şi creşterea competitivităţii şi a calităţii serviciilor pe care TAROM le va oferi".
La rândul său, directorul general al TAROM, Werner-Wilhelm Wolff, a apreciat că reînnoirea flotei companiei aeriene ar trebui să fie "normalitate în România".
"Ceea ce se întâmplă astăzi trebuie să fie normalitate în România. Să aducem două avioane, să aducem de fapt reînnoirea flotei la un curs actual pe care şi l-a propus şi Guvernul... Ne vom ţine de acest program de guvernare pe care îl avem nu doar impus, ci şi dorit de noi şi eu cred că în timpul următor vom avea câteva surprize foarte pozitive. Luaţi-o ca pe noul standard pe care TAROM şi-l impune cu aceste aeronave, cu ceea ce este în dotarea lor", a afirmat Wolff.
Acesta a precizat că, odată cu intrarea celor două aeronave în flotă, capacitatea TAROM a crescut cu 8%.
"Este un plus de locuri pe care le punem la dispoziţie în piaţă şi cu siguranţă o să avem o posibilitate de a creşte şi cu ele, având în vedere că nu avem costuri cu aceste aeronave în finanţare. Ele au fost luate direct de la Boeing şi au fost folosite patru ani şi jumătate de Malaysia Airlines. Cu aceste două aeronave, capacitatea TAROM a crescut cu 8%. În ceea ce priveşte gradul de încărcare, depinde de noi dacă devenim mai eficienţi în digitalizare şi eu spun că o să creştem mai departe. Suntem pe un trend ascendent, avem 18% mai mulţi pasageri anul acesta faţă de anul trecut, o să creştem în continuare. Cu siguranţă, o să trecem de rezultatele anului trecut în ceea ce înseamnă pasageri şi financiar va trebui să fim într-un loc în care să ne putem permite să rămânem pe piaţă", a explicat şeful TAROM.
Plata pentru cele două aeronave tip Boieng 737-800, achiziţionate în leasing operaţional, va începe peste 24 de luni, timp în care TAROM va putea utiliza la capacitate maximă potenţialul de transport de pasageri pe rutele existente şi alte rute noi. După cele 24 de luni, costurile lunare vor ajunge la 304.000 dolari, "considerabil mai puţin decât cele de anul trecut", potrivit acestuia.
Operatorul aerian naţional are planuri multe legate de rute, atât interne, cât şi externe.
"Pentru anul acesta avem Stuttgart, avem (rute - n. r.) deschise de la Timişoara şi de la Sibiu, avem Parisul din Timişoara şi din Cluj. Sunt câteva (zboruri - n. r.) înspre estul continentului, mare parte peste Marea Neagră - vedem acum ce se concretizează până în 15 iulie acolo. Intern, va trebui să mişcăm un pic avioanele în alt mod, pentru că acolo unde am folosit avioane de o anumită capacitate, cele care să se umple rămân mai departe sau vor creşte în gradul de umplere. Avem chiar şi rute care sunt vândute 100%, cu un grad de ocupare de peste 100%, unde trebuie să avem întotdeauna grijă să upgradăm nava cu locuri mai multe, cum ar fi Timişoara, Cluj", a continuat Wolff.
Compania are în plan şi modificarea politicii de tarifare.
"TAROM-ul îşi va schimba politica de tarife în momentul în care îşi schimbă sistemele IT. Deja a fost câştigată o licitaţie, avem câştigătorul licitaţiei şi vom începe acum cu reînnoirea sistemului IT care ne va permite să diferenţiem şi noi clase şi condiţii. Această implementare va dura cel puţin 6 luni, ca să fie perfect", a arătat el.
În plus, oficialul TAROM crede că la finele anului compania va trece cel puţin pe un profit simbolic.
"Estimăm să trecem cel puţin pe un profit simbolic, având în vedere aceste două aeronave. Am spus-o şi în urmă cu două luni - că avem planuri de a creşte în primul rând profitabilitatea, de a veni la un profit simbolic având în vedere că trebuie să recuperăm minusul care a fost creat în ultimii ani, însă neavând costuri pentru aceste două aeronave, care este un mod de negociere pe care l-am avut şi ţine de o anumită industrie unde se aplică...", a susţinut acesta.
Întrebat dacă vor veni şi alte aeronave până la finele anului, Werner-Wilhelm Wolff a răspuns: "Noi lucrăm mai departe".
"Lung curier urmează pentru anul viitor, dar acolo trebuie să terminăm negocierile pe care le-am început şi să abordăm tematicile într-un mod mai consecvent, deoarece doar ca să deschidă o linie poate oricine. Să umpli aeronava e alta, îţi trebuie parteneriate, îţi trebuie pasageri, la asta lucrăm", a menţionat directorul general la TAROM.
În ceea ce priveşte posibilitatea operării rutelor spre New York şi Beijing, Werner-Wilhelm Wolff a afirmat: "Eu am să mă ţin de promisiune!".
Două aeronave tip Boeing 737-800 NG (Next Generation) au intrat în exploatarea TAROM, începând de vineri. Plata pentru cele două aeronave va începe peste doi ani, timp în care compania va putea utiliza la capacitate maximă potenţialul de transport de pasageri pe rutele existente şi alte rute noi.
Aeronavele au fost achiziţionate în leasing operaţional de la compania Boeing, pentru o perioadă de şapte ani, în baza evaluării ofertelor primite din piaţă, cu respectarea regulamentului privind încheierea contractelor de achiziţie/mixte de aeronave, aprobat prin decizia directorului general TAROM.
Aeronavele noi pot transporta până la 160 de pasageri pe o distanţă maximă de 2.300 de mile nautice (4259,6 km).
La acest moment, TAROM este singura companie din România care cuprinde în flotă aeronave tip Boeing 737-800 NG cu această configuraţie şi utilare premium: 16 locuri la clasa business, scaune echipate cu prize USB, ecrane pentru entertainment montate în tetierele scaunelor şi multe alte facilităţi pentru confortul şi plăcerea pasagerilor. AGERPRES/(A - autor: Oana Tilică, editor: Nicoleta Gherasi, editor online: Ada Vîlceanu)
