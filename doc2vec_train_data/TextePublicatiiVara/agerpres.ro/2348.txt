Valoarea medie a coletului pe care un român o achită cu cardul la livrare este de circa 385 de lei, arată un studiu de specialitate realizat pe piaţa locală de coletărie şi curierat expres, dat miercuri publicităţii.
Conform datelor centralizate, în topul oraşelor în care se plăteşte cel mai des cu cardul la livrare, primul loc este deţinut de Bucureşti, urmat de Iaşi, Cluj, Timişoara şi Tulcea. Practic, aceste localităţi însumează 80% din totalul plăţilor prin serviciul mPOS, se menţionează în studiu.
La polul opus, oraşele în care se plăteşte cel mai puţin cu cardul la livrare sunt: Braşov, Craiova, Ploieşti, Drobeta-Turnu Severin şi Petroşani, echivalentul a mai puţin de 1% din total.
Potrivit analizei DPD România, serviciul mPOS poate fi folosit pentru orice tip de livrare, atât pentru plata sumei ramburs, cât şi pentru plata transportului coletului, şi se adresează segmentelor B2B şi B2C.
Industriile care raportează cea mai mare rată de utilizare a plăţii cu cardul la livrare sunt IT, fashion, electrocasnice şi home&deco, iar cel mai activ segment este B2C.
Studiul relevă, totodată, că plăţile cu cardul la livrare prin serviciul mPOS sunt realizate preponderent de persoane tinere, cu vârsta cuprinsă între 25 şi 35 de ani, cu studii superioare şi experienţă în cumpărăturile online.
Serviciul mPOS a fost lansat de DPD România în anul 2016, pentru început în Bucureşti. Pe parcursul anului 2017, acesta a fost extins la nivel naţional şi, în prezent, sunt disponibile peste 600 de dispozitive mPOS, fiecare curier DPD România fiind dotat cu un astfel de dispozitiv.
DPD România, parte a DPDgroup, livrează anual peste nouă milioane de colete. AGERPRES/(AS - autor: Daniel Badea, editor: Oana Tilică, editor online: Anda Badea)
