Cinefilii au ocazia să vadă gratis, opt filme, în perioada 1-3 iunie, la Centrul Cultural 'Ion Besoiu' din Sibiu, unde va avea loc din nou, după 11 ani, Festivalul Filmului European.
Potrivit unui comunicat de presă remis AGERPRES, în cadrul evenimentului vor rula şapte filme recente şi un clasic al anilor 1930 'semnat de Jean Renoir şi restaurat pentru exigenţele spectatorilor zilelor noastre'.
Gala de deschidere a ediţiei de la Sibiu va avea loc vineri, 1 iunie, de la ora 19,00, cu documentarul britanic, 'O mamă îşi aduce fiul să fie împuşcat' (Marea Britanie, 2017).
"Acesta prezintă o societate traumatizată de conflictul din Irlanda de Nord, care refuză autoritatea legitimă şi decide să îşi rezolve problemele intern, în comunitate. O producţie cu o temă ieşită din comun şi filmată în condiţii foarte grele de Sinéad O'Shea, regizoare şi jurnalistă cu multă experienţă în domeniul politic şi de război", se arată în documentul citat.
Din programul Festivalului Filmului European de la Sibiu mai face parte şi 'Însoţitoarea de zbor' (Olanda, 2017), o coproducţie româno-olandeză regizată de Jaap Van Heusden, care vorbeşte despre legătura care ia naştere între doi protagonişti care provin din lumi aproape diametral opuse: Nicu (interpretat de tânărul actor român Bogdan Iancu), un adolescent care trăieşte pe străzile Bucureştiului, şi Lin, o stewardesă din Olanda.
Organizatorii festivalului recomandă şi producţia 'Sărutând-o pe Candice' (Irlanda - Marea Britanie, 2017), filmul de debut al regizoarei Aoife McArdle care a fost 'selecţionat în festivaluri de film de seamă ca Toronto şi Berlin şi apreciat de critici ca un debut emoţionant şi impresionant din punct de vedere vizual'.
În festivalul de la Sibiu va fi prezentată şi pelicula 'Iluzia cea mare' (1937), regizată de Jean Renoir, în care joacă actorii Jean Gabin şi Erich von Stroheim. AGERPRES/(AS- autor: Isabela Paulescu, editor: Anamaria Toma, editor online: Ada Vîlceanu)
