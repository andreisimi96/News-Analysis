* Ministrul Justiţiei, Tudorel Toader, a anunţat că procedura de extrădare din Costa Rica în cazul Elenei Udrea este posibilă, chiar dacă România nu are un tratat bilateral în acest sens. Marţi seara poliţiştii au solicitat instanţei emiterea unui mandat european de arestare şi a unei cereri de urmărire internaţională pe numele Elenei Udrea, care a fost condamnată definitiv la 6 ani de închisoare cu executare în dosarul ''Gala Bute''. Instanţa urmează să se pronunţe.
* Aproximativ 6.000 de părţi civile şi vătămate, precum şi urmaşi ai acestora urmează să fie chemate la audieri de procurorii militari în dosarul "Revoluţiei".
* Curtea Constituţională a României a admis sesizarea preşedintelui Klaus Iohannis asupra Legii de aprobare a OUG privind reorganizarea Companiei Naţionale de Autostrăzi şi Drumuri Naţionale din România (CNADNR) şi înfiinţarea Companiei Naţionale de Investiţii Rutiere (CNIR), au declarat pentru AGERPRES surse din CCR.
* Birourile permanente reunite ale Senatului şi Camerei Deputaţilor au aprobat ca parcarea Parlamentului să fie folosită pe parcursul zilei de sâmbătă de parlamentari şi de invitaţii acestora, a anunţat preşedintele Senatului, Călin Popescu-Tăriceanu. ''Am dat aprobare pentru ca parcarea să fie folosită în ziua de sâmbătă de parlamentari. Dacă o să vină şi invitaţii... Să ştiţi că şi invitaţii, zi de zi, care sosesc la Parlament, la parlamentari, tot cu maşinile vin, nu se schimbă nimic", a spus Tăriceanu, după şedinţa conducerii celor două Camere. În replică, opoziţia - PNL şi USR - a catalogat această decizie drept "revoltătoare" şi ''aberantă''.
* Procurorii DIICOT au efectuat 57 de percheziţii domiciliare în Bucureşti şi în judeţele Ilfov şi Giurgiu, pentru destructurarea unui grup infracţional organizat specializat în trafic de droguri de mare risc, trafic de persoane, proxenetism, trafic de influenţă, trafic de persoane, trafic de minori, înşelăciune, influenţarea declaraţiilor, cumpărare de influenţă şi dare de mită. Potrivit DIICOT, se efectuează cercetări faţă de 35 de suspecţi ce fac parte din gruparea cunoscută drept clanul "Ştoacă". Surse judiciare au declarat pentru AGERPRES că fiul unui fost senator este cercetat de procurorii DIICOT pentru aderare la un grup infracţional organizat, proxenetism şi trafic de persoane, în acest dosar. Potrivit surselor citate, este vorba de Cristian Cosmin Mihai, fiul lui Cristian Dănuţ Mihai, fost senator de Brăila. AGERPRES/(autor: Georgiana Tănăsescu, editor: Mihai Simionescu, editor online: Ada Vîlceanu)
