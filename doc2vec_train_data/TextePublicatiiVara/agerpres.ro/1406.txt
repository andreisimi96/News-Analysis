Fosta jucătoarea română de tenis Virginia Ruzici, sărbătorită la 40 de ani de când a câştigat turneul de la Roland Garros, şi-a exprimat speranţa că Simona Halep va încheia victorioasă la ediţia din acest an, scrie site-ul WTA.
La ediţia din acest an a Roland Garros se împlinesc 10 ani de când Ruzici a început să lucreze cu Halep, pe care a văzut-o în 2008 câştigând titlul la junioare.
Întrebată dacă Halep poate deveni campioană la Roland Garros, Ruzici a răspuns: "Simona a avut trei finale (de Mare Şlem - n. r.) pe care a fost foarte aproape să le câştige, dar nu cred că se gândeşte la altceva decât să ia meciurile unul după altul."
"Toate celelalte jucătoare rămase sunt foarte ambiţioase, orice se poate întâmpla, dar cred că e rândul ei. Ar fi extraordinar pentru noi, în România, dar cel mai mult mi-o doresc pentru Simona. Munceşte atât de mult, dă totul tenisului şi i-a fost foarte greu să treacă peste înfrângerea pe care a suferit-o aici anul trecut", a spus Ruzici care este managerul constănţencei.
"Aşteptările în România sunt uriaşe. Am o mare admiraţie pentru felul în care ea tratează această situaţie. Nu vă puteţi închipui ce presiune este pe ea din 2014, oamenii vor ca ea să câştige absolut toate meciurile. Asta e imposibil. Nici măcar Serena Williams n-a câştigat toate meciurile", a adăugat Ruzici.
"Simona a avut suişuri şi coborâşuri, dar a reuşit să rămână în Top 4 din 2014. E foarte constantă şi foarte puternică mental. Unii cred că a pierdut finala fiindcă nu a fost atât de puternică mental, dar trebuie să vă gândiţi şi că anul trecut a revenit când pierduse primul set şi era condusă cu 5-1 în al doilea de Svitolina, iar anul acesta, la Australian Open, a revenit când era condusă cu 7-6 în decisiv de Kerber. Trebuie să fii puternică pentru a reuşi asemenea reveniri în meciuri grele", a mai spus Virginia Ruzici.
Halep o întâlneşte miercuri (astăzi) pe Angelique Kerber în sferturi la Roland Garros.
AGERPRES (autor: Mircea Lazaroniu; editor: Adrian Drăguţ, editor online: Irina Giurgiu)
