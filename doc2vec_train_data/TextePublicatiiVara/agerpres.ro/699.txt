Jucătoarea americană de tenis Serena Williams, fost lider mondial, a reuşit să câştige în trei seturi meciul cu australianca Ashleigh Barty, numărul 17 mondial, cu 3-6, 6-3, 6-4, joi, în turul secund la Roland Garros, al doilea turneul de Mare Şlem al anului.
Campioana americană (36 ani) a făcut diferenţa în seturile doi şi trei prin plusul său de forţă, după ce în actul inaugural a comis multe erori.
Serena, care a câştigat de trei ori Openul Franţei, în 2002, 2013 şi 2015, va juca în turul al treilea cu germanca Julia Goerges (numărul 11 WTA), care a trecut de belgianca Alison Van Uytvanck cu 7-5, 7-6 (7/5).
Înainte de Roland Garros, Serena Williams nu avea decât patru meciuri în acest sezon, două victorii şi două eşecuri la Indian Wells şi Miami.
În alt meci din turul secund, olandeza Kiki Bertens (N.18) a învins-o pe Aleksandra Sasnovici (Belarus) cu 6-4, 6-2.
AGERPRES (editor: Mihai Ţenea, editor online: Irina Giurgiu)
