Poliţiştii Serviciului de Combatere a Criminalităţii Organizate Arad, cu sprijinul Direcţiei Operaţiuni Speciale din Poliţia Română, sub coordonarea D.I.I.C.O.T., au depistat în flagrant delict doi bărbaţi în timp ce plantau plante de cannabis, fiind reţinuţi pentru 24 de ore, informează IGPR.
Potrivit sursei citate, la data de 28 mai a.c., poliţiştii Serviciului de Combatere a Criminalităţii Organizate Arad au depistat în flagrant delict doi bărbaţi, de 46 şi 56 de ani, din Lipova, în timp ce plantau 34 de fire de cannabis, în extravilanul localităţii Tîrnova.
În urma percheziţiilor efectuate la domiciliile bărbaţilor în cauză au fost găsite alte 17 fire de cannabis, în ghivece, ce urmau să fie plantate, 1.005 grame masă vegetală uscată de cannabis, precum şi 323 de recipiente utilizate pentru cultură şi soluţii pentru întreţinerea acestora.
În baza probatoriului administrat, cei doi bărbaţi au fost reţinuţi pentru 24 de ore, urmând a fi prezentaţi magistraţilor Tribunalului Arad, cu propunere de arestare preventivă, sub aspectul săvârşirii infracţiunii de trafic de droguri de risc.
Potrivit DIICOT, din investigaţiile efectuate în cauză s-a reţinut că inculpaţii Cocan Beniamin şi Cocan Aurelian au folosit şi o altă locaţie situată pe raza judeţului Arad, respectiv în extravilanul localităţii Zăbalţ, comuna Ususău, unde au mai cultivat 126 plante cannabis.
Cu ocazia percheziţiilor domiciliare efectuate la imobilele folosite de către inculpaţi au fost identificate şi ridicate 17 fire de cannabis, în ghivece, ce urmau să fie plantate, 1.005 grame masă vegetală uscată de cannabis (rămasă din 10 plante de cannabis cultivate împreună de cei doi inculpaţi în cursul anului 2017), precum şi 323 de recipiente utilizate pentru cultură şi soluţii pentru întreţinerea acestora.
Suportul de specialitate a fost asigurat de către Direcţia Operaţiuni Speciale. Acţiunea a fost efectuată cu sprijinul lucrătorilor din cadrul Inspectoratului de Poliţie Judeţean Arad - Serviciul Criminalistic. AGERPRES/(AS- autor: Mihaela Tudorache, editor: Mihai Simionescu, editor online: Irina Giurgiu)
