Obligaţia de a înregistra declaraţia de desfăşurare a adunării publice la Jandarmerie nu poate reprezenta o solicitare de desfăşurare a unei adunări publice, ci doar o activitate de informare, instituţia nefiind competentă să autorizeze adunările publice, se arată într-un comunicat de presă al Jandarmeriei Capitalei.
Jandarmeria aduce aceste precizări în contextul afirmaţiilor din spaţiul public conform cărora pentru organizarea unei manifestaţii publice este de ajuns "notificarea Jandarmeriei".
Astfel, notificarea Jandarmeriei reprezintă numai o etapă din cadrul procesului de declarare a unei adunări publice şi organizatorul unei adunări publice are de parcurs trei paşi necesari organizării respectivei adunări: depunerea unei declaraţii scrise la Primărie, primirea unui răspuns şi înregistrarea declaraţiei de desfăşurare a adunării publice la Jandarmerie.
DGJMB precizează că depunerea unei declaraţii scrise la Primărie (prevederea apare la art. 6 din Legea 60/1991) trebuie făcut cu cel puţin trei zile înainte de data desfăşurării adunării. Legea mai prevede exceptarea acestui pas pentru adunările publice cu caracter sportiv, cultural, religioase, comemorative sau vizite oficiale.
Interzicerea adunării se comunică de către Primărie în termen de 48 de ore de la depunerea declaraţiei scrise.
Înregistrarea declaraţiei de desfăşurare a adunării publice la Jandarmerie (aşa-zisa notificare a Jandarmeriei) se face cu cel puţin 48 de ore înainte de eveniment (art.12 din Legea 60/1991), tocmai pentru ca Jandarmeria să poată asigura măsurile de ordine publică, conform propriilor competenţe legale. AGERPRES/(AS - autor: Mihaela Tudorache, editor: Florin Marin, editor online: Ada Vîlceanu)
