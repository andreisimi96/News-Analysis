Trendurile în turismul viitorilor ani la nivel global, deci şi din România, ţin de nevoia oamenilor de a experimenta, ceea ce înseamnă o segmentare pe nişe, dar şi de a adopta şi îmbina tehnologiile noi păstrând amprenta umană, susţine Sorin Stoica, CEO-ul primei agenţii de vacanţe personalizate din România.
"Dacă ne referim la trenduri, vorbim foarte mult de a segmentare. La nivel global, oamenii înceapă să îşi dorească caută să găsească experienţe cât mai potrivite cu personalitatea proprie. Dacă acum 20 de ani, o anumită excursie împăca 10-20 de tipuri de caractere umane, acum fiecare încearcă să găsească experienţe cât mai potrivite şi asta vine cu tot felul de turism de nişe - gastronomice, aventură, SPA, eco, local touch inclusiv cu mers şi muncit pe câmp sau lucruri de genul acesta, mers în tabere de copii şi construit case, călătorii axate pe follows the movie, respectiv să vadă locurile dintr-un film, sau pe evenimente istorice. Foarte multă segmentare şi nu doar pentru 2018-2019, ci pentru cât timp vom mai trăi noi pe pământ de acum încolo", a declarat pentru AGERPRES Sorin Stoica.
Acesta apreciază că turismul devine tot mai pregnant "modul în care fiecare călător îşi exprimă vocea interioară, îşi exprimă autenticitatea" .
Un alt trend este de a adopta şi îmbina tehnologiile noi, păstrând amprenta umană (human touch) pentru consultanţă şi calificare.
"Ce s-a întâmplat în ultimii doi, trei ani şi încă se va mai întâmpla câţiva ani, dar nu prea mult, este că datorită tehnologiei a devenit foarte uşor să vinzi servicii turistice, fie ele hoteluri, zboruri spre anumite destinaţii, cam orice fel de servicii. Este doar o bulă pe segmentul de travel a site-urilor de rezervări online. Îţi pierzi foarte mult timp căutând varianta optimă. Fiecare variantă pare "wow". De fapt, optim nu este să îţi pierzi timpul comparând diversele variante online, ci să ridici telefonul să spui unui consultant de turism ce destinaţie doreşti, iar acesta cunoscându-ţi profilul de călător să îţi ofere varianta cea mai bună. Aceasta înseamnă, de fapt, fidelizarea turistului care are, în acelaşi timp, totul la un touch distanţă", spune Sorin Stoica.
Ca specialist în vacanţe personalizate, specialistul în turism apreciază că succesul va fi al companiilor care vor reuşi să îmbine tehnologiile noi şi să ducă la rang de artă serviciul uman.
"Vor apărea, la nivel mondial două tendinţe. Una care a început deja să fie în trend este de a vedea o ţară pe drumuri mai puţin cunoscute, cu experienţe autentice. Un alt trend ţine de intrarea pe hartă a unor destinaţii noi - Africa, Papua Noua Guinee, Pacific. Aceste trend va veni cu o abundenţă de produse şi cu o oarecare dificultate de a manageria aceste produse. Cu tehnologia care este scumpă, cu dorinţa omului de a le avea pe toate", spune Stoica.
Acesta apreciază că în următorii ani companiile de turism mici şi medii nu vor putea rezista concurenţei cu "mamuţii internaţionali" decât dacă nu vor oferi servicii şi vacanţe personalizate.
Din punct de vedere al destinaţiilor spre care se vor îndrepta români care vor să "fugă de iarnă", Sorin Stoica spune că în sezonul 2018-2019 topul destinaţiilor favorite are pe primul loc Maldive, Republica Dominicană, Thailanda, Mauritius, Seychelles şi Cuba. AGERPRES/(AS - autor: Carmen Marinescu, editor: Mariana Nica, editor online: Anda Badea)
