Preşedintele Klaus Iohannis i-a primit marţi, la Palatul Cotroceni, pe ambasadorul Republicii Indonezia în România, Muhammad Amhar Azeth, ambasadorul Regatului Thailandei, Sarayoot Kalayanamit, ambasadorul Republicii Slovace, Karol Mistrik, şi pe cel al Republicii Irak, Mohamed Hakiem Abd Ali Hamza Al-Robaiee, cu ocazia prezentării de către aceştia a scrisorilor de acreditare.
* Potrivit unui comunicat al Administraţiei Prezidenţiale, discuţiile cu ambasadorul indonezian au reliefat dorinţa părţilor de aprofundare a cooperării bilaterale în domenii de interes comun, mai ales în cel economic. În acest context, şeful statului a evidenţiat importanţa stimulării cooperării economice româno-indoneziene, care să se reflecte în proiecte concrete în diverse domenii.
* În cadrul întrevederii cu ambasadorul thailandez, preşedintele Iohannis a subliniat potenţialul intensificării cooperării bilaterale în contextul special care va fi creat prin preluarea de către România a preşedinţiei Consiliului Uniunii Europene, la 1 ianuarie 2019, iar de către Regatul Thailandei a preşedinţiei ASEAN (Asociaţia Naţiunilor din Asia de Sud-Est), în urma relansării dialogului politic dintre Uniunea Europeană şi Regatul Thailandei, în toamna anului trecut.
"Preşedintele Klaus Iohannis a încurajat dezvoltarea relaţiilor economice bilaterale în domenii care să se extindă şi dincolo de cooperarea foarte bună în domeniul turismului, ambasadorul Regatului Thailandei asigurând cu privire la prioritatea pe care o acordă acestui scop în cadrul mandatului său", arată Administraţia Prezidenţială.
* La întâlnirea cu ambasadorul Slovaciei, şeful statului a apreciat nivelul şi calitatea foarte bune ale dialogului bilateral, relaţia româno-slovacă fiind una cu caracter special. Discuţiile au reliefat şi dorinţa părţilor de consolidare a relaţiilor dintre cele două ţări, inclusiv a cooperării ca state membre ale Uniunii Europene şi aliate NATO.
Preşedintele Klaus Iohannis a informat în legătură cu stadiul pregătirii Summitului Iniţiativei celor Trei Mări, care va fi organizat de România pe 17 şi 18 septembrie, subliniind dezideratul de a trece într-o nouă fază a Iniţiativei, cea a rezultatelor concrete.
Ambasadorul slovac a arătat că mandatul său se va concentra pe aprofundarea relaţiei speciale, foarte bune dintre cele două ţări şi a mulţumit în mod deosebit pentru sprijinul acordat de România pentru menţinerea şi dezvoltarea identităţii minorităţii slovace din ţara noastră, apreciind că modelul românesc de tratare a persoanelor aparţinând minorităţilor naţionale reprezintă un exemplu pe plan european şi internaţional.
La rândul său, şeful statului a salutat contribuţia pe care minoritatea slovacă o aduce societăţii româneşti, fiind foarte bine integrată şi constituind o punte de legătură importantă între cele două ţări.
* La primirea ambasadorului irakian, preşedintele Iohannis a subliniat că relaţia bilaterală este una solidă şi de durată, pe acest fond fiind necesare eforturi de utilizare a tuturor posibilităţilor de diversificare a cooperării economice bilaterale, pentru a atinge potenţialul real al acesteia, inclusiv în contextul procesului de stabilizare şi reconstrucţie din Republica Irak.
Ambasadorul irakian a mulţumit României pentru sprijinul constant acordat de statul român ţării sale, inclusiv pentru susţinerea unităţii, integrităţii teritoriale şi suveranităţii Republicii Irak, pentru condamnarea terorismului în toate formele şi manifestările sale, dar şi pentru susţinerea acordată în combaterea acestui fenomen.
De asemenea, ambasadorul Republicii Irak a evidenţiat deschiderea deplină a autorităţilor ţării sale pentru investiţiile româneşti în diverse domenii de interes comun.
Preşedintele Klaus Iohannis le-a urat succes noilor ambasadori în îndeplinirea mandatelor şi i-a asigurat de întregul sprijin al autorităţilor române în acest sens. AGERPRES/(AS - autor: Florentina Peia, editor: Georgiana Tănăsescu, editor online: Ada Vîlceanu)
