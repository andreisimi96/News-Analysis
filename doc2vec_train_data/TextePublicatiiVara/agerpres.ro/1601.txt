Eurodeputatul Siegfried Mureşan anunţă că Asociaţia "MagiCAMP" a fost desemnată câştigătoarea Premiului Cetăţeanului European 2018 de către Parlamentul European, în urma propunerii pe care a făcut-o.
Potrivit unui comunicat de presă al eurodeputatului, alături de Asociaţia "MagiCamp", a mai primit aceeaşi distincţie filosoful şi eseistul Mihai Şora, decizia fiind anunţată miercuri seară de către Cancelaria Premiului Cetăţeanului European.
Mureşan subliniază că Asociaţia "MagiCAMP" s-a remarcat prin proiecte şi activităţi gratuite de susţinere şi reintegrare în viaţa socială a copiilor cu afecţiuni oncologice, cu arsuri grave şi a celor care au pierdut pe cineva drag, dar şi a familiilor acestora.
"Peste 500 de copii din România şi din Republica Moldova au beneficiat de terapie prin joacă, îngrijire, inclusiv medicală, şi de consiliere de specialitate în taberele de vară 'MagiCAMP'. Sprijinul a continuat cu diferite proiecte sociale, precum facilităţi de cazare pentru familiile copiilor cu afecţiuni grave, dar şi prin proiecte de asistenţă pe parcursul tratamentului şi după finalizarea acestuia. Peste 500 de copii şi membri ai familiilor acestora care au avut nevoie să fie aproape de spital pentru tratament au fost găzduiţi în apropierea spitalelor din Bucureşti, Cluj şi Viena unde urmau tratamentul", a scris deputatul european în argumentarea care a însoţit nominalizarea sa, se arată în comunicat.
Prin proiectul 'MagicBO', lunar, peste 100 de persoane în situaţii dificile primesc sprijin material de la Asociaţia 'MagiCAMP' pentru a-şi asigura nevoile de bază, a mai indicat el.
"Mare parte dintre aceste activităţi se desfăşoară cu sprijinul celor circa 600 de voluntari ai asociaţiei, oameni care îşi dedică din timpul şi din sufletul lor pentru a alina din suferinţele copiilor bolnavi şi ale familiilor lor. Acţiunile 'MagiCAMP' contribuie la asigurarea drepturilor la protecţie şi îngrijiri necesare pentru bunăstarea copiilor, consacrate în Carta drepturilor fundamentale a UE", a mai argumentat Mureşan.
Premiului Cetăţeanului European 2018 va fi înmânat oficial laureaţilor în cadrul unei ceremonii pe care o va organiza Biroul de Informare al Parlamentului European din Bucureşti în lunile care urmează.
Parlamentul European acordă, anual, începând cu 2008, Premiul Cetăţeanului European pentru activităţi şi iniţiative realizate de cetăţeni, grupuri, asociaţii sau organizaţii care, prin acţiunile lor de zi cu zi, promovează valorile consacrate de Carta drepturilor fundamentale a Uniunii Europene, care au demonstrat un angajament remarcabil pentru promovarea unei mai bune înţelegeri reciproce şi a unei integrări mai puternice în rândul cetăţenilor statelor membre sau care au facilitat cooperarea transfrontalieră sau transnaţională pe termen lung în vederea consolidării spiritului european.
Fiecare membru al Parlamentului European are dreptul să nominalizeze anual pentru această distincţie o singură persoană, grup, asociaţie sau organizaţie, propunerile urmând a fi analizate de către un juriu naţional format din deputaţi din ţara respectivă, iar, apoi, înaintate către Cancelaria Premiului European, forul care ia decizia finală privind lista laureaţilor din anul respectiv.
De-a lungul vremii, din România au câştigat Premiul Cetăţeanului European, printre alţii, scriitorul Andrei Pleşu (2014), Societatea "Timişoara" (2014), Ioana Avădani (2013) şi jurnalistul Cristian Pantazi (2017), se arată în comunicatul citat. AGERPRES/(AS - autor: Daniel Florea, editor: Claudia Stănescu, editor online: Ada Vîlceanu)
