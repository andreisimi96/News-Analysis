* Preşedintele PSD, Liviu Dragnea, a declarat că în şedinţa Comitetului Executiv Naţional se va discuta doar despre mitingul pe care social-democraţii intenţionează să îl organizeze în acest weekend în Bucureşti. "Avem o întâlnire pentru miting, doar pentru miting", a spus Dragnea, la Palatul Parlamentului, înainte de începerea şedinţei CExN, întrebat dacă PSD intenţionează să îl suspende din funcţie pe Klaus Iohannis dacă nu respectă decizia Curţii Constituţionale cu privire la procurorul şef al DNA.
* Preşedintele organizaţiei PSD Vaslui, Dumitru Buzatu, a declarat că, în cazul în care şeful statului nu respectă ordinea constituţională, ar trebui declanşate procedurile pentru suspendarea lui din funcţie.
* Comisia specială pentru reglementarea Codului administrativ a finalizat dezbaterea celor 648 de articole ale proiectului (plus anexe), discuţiile urmând să fie reluate marţi dimineaţă pe textele amânate anterior, printre acestea figurând şi cel referitor la pensiile aleşilor locali.
* Preselecţia pentru cea de a XXI-a ediţie a Galei Tânărului Actor - HOP se va desfăşura în perioada 11 - 13 iulie (cu posibilitatea de prelungire, în funcţie de numărul concurenţilor înscrişi), la Sala Mică a Teatrului Naţional "I. L. Caragiale" din Bucureşti. Potrivit site-ului UNITER, la preselecţie se pot înscrie actori care au absolvit facultatea (licenţă) începând cu promoţia 2014.
* O femeie a fost bătută cu bestialitate pe o stradă din Capitală de fiul ei, bărbatul, cunoscut cu afecţiuni medicale, fiind internat în prezent într-o unitate de specialitate. În mediul online au apărut imagini cu scenele de violenţă care ar fi fost înregistrate de o cameră de supraveghere de pe bulevardul Regina Maria. Poliţia s-a sesizat din oficiu cu privire la săvârşirea infracţiunii de violenţă în familie. AGERPRES/(autor: Andreea Rotaru, editor: Georgiana Tănăsescu, editor online: Gabriela Badea)
