Portarul Bogdan Lobonţ a fost omagiat, marţi seara, pe stadionul ''Ilie Oană'' din Ploieşti, la ultimul său meci din carieră, meciul amical dintre echipele naţionale de fotbal ale României şi Finlandei.
Lobonţ (40 ani) a primit înaintea partidei o plachetă din partea clubului AS Roma la care a evoluat în ultima parte a carierei, un trofeu din partea FRF şi flori din partea federaţiei finlandeze.
Pe tabela de marcaj a stadionului ploieştean au fost difuzate mesaje de la foşti colegi şi oameni cu care a colaborat, precum Victor Piţurcă, Cosmin Contra, Florentin Petre, Adrian Mutu, Gabi Stan, Daniel Pancu, Eusebio Di Francesco, Daniele De Rossi, Francesco Totti etc.
Totodată, Lobonţ i-a înmânat lui Ciprian Tătăruşanu, titularul incontestabil al porţii naţionalei, un tricou cu numărul 50, pentru selecţia 50 petrecută la meciul cu Chile.
În tribune a fost desfăşurat un banner dedicat lui Lobonţ, cu mesajul: ''21 ani pentru tricolor, mulţumim, Bogdan Lobonţ, îngerul păzitor''.
Bogdan Lobonţ a fost introdus pe gazon în minutul 87 al partidei dintre România şi Finlanda, bifând selecţia sa cu numărul 86 în echipa naţională. Lobonţ nu mai jucase din 2013, de la meciul de baraj cu Grecia pentru CM 2014, pierdut cu 1-3 în deplasare.
Lobonţ şi-a început cariera la Corvinul Hunedoara, după care a jucat la Rapid Bucureşti (1997-2000), Ajax (2000-2006), Dinamo (2001-2002, 2007-2009), Fiorentina (2006-2007) şi AS Roma (2009-2018).AGERPRES (AS/autor: Marius Ţone, editor: Mihai Ţenea, editor online: Daniela Juncu)
