Neculai Horobeţ, avocat în cadrul Baroului Vaslui, a fost trimis în judecată de procurorii Direcţiei Naţionale Anticorupţie Iaşi într-un dosar în care este acuzat de trafic de influenţă.
Potrivit unei sinteze a cauzelor finalizate de DNA în luna mai, procurorii din cadrul Direcţiei Naţionale Anticorupţie - Serviciul teritorial Iaşi au dispus trimiterea în judecată, sub control judiciar, a lui Neculai Horobeţ, avocat în cadrul Baroului Vaslui, pentru săvârşirea a două infracţiuni de trafic de influenţă, ambele în formă continuată şi a lui Florin Ioan Bîcu, pentru săvârşirea a două infracţiuni de complicitate la trafic de influenţă, ambele în formă continuată.
Procurorii anticorupţie arată în rechizitoriul transmis instanţei că, în perioada septembrie - octombrie 2017, Neculai Horobeţ, în calitate de avocat în cadrul Baroului Vaslui, ar fi pretins de la o persoană (martor în cauză), direct sau prin intermediul lui Florin Bîcu, în mai multe tranşe, sumele de 450 de euro şi 6.180 lei (din care a primit efectiv 450 euro şi 4.080 lei), pentru a-şi trafica influenţa pe care a pretins că o are asupra poliţiştilor din cadrul IPJ Vaslui - Serviciul Rutier.
Concret, arată sursa citată, Horobeţ ar fi promis persoanei respective, care era cercetată cu privire la săvârşirea unor infracţiuni la regimul circulaţiei rutiere, că-i va determina pe poliţişti să-i restituie permisul de conducere.
"Într-un context asemănător, procedând în aceeaşi manieră, în perioada decembrie 2017 - aprilie 2018, inculpatul Horobeţ Neculai a pretins de la o altă persoană (martor în cauză) suma totală de 2.700 euro şi a primit, în mai multe tranşe, sumele de 1.900 euro şi 400 lei, în schimbul promisiunii că îi va determina pe lucrătorii din cadrul Serviciului Public Comunitar Regim Permise de Conducere şi Înmatriculare a Vehiculelor Vaslui să elibereze pe numele acesteia din urmă un permis de conducere, fără susţinerea examenului auto", se menţionează în comunicat.
Dosarul a fost trimis spre judecare Curţii de Apel Iaşi, cu propunere de a se menţine măsurile preventive şi asigurătorii dispuse în cauză.
DNA aminteşte că, anterior, Neculai Horobeţ a mai fost trimis în judecată de procurorii anticorupţie, pentru săvârşirea unor infracţiuni similare. AGERPRES/(AS - autor: Mihai Stoica, editor: Mihai Simionescu, editor online: Ada Vîlceanu)
