Tânărul fotbalist Vladimir Screciu (18 ani) a fost transferat definitiv, marţi, de echipa de fotbal CS Universitatea Craiova la formaţia belgiană KRC Genk, a anunţat clubul din Bănie pe site-ul său oficial.
Screciu, care poate juca atât ca fundaş central, cât şi ca mijlocaş defensiv, este un produs al academiei Universităţii Craiova şi a disputat 38 de meciuri în primul eşalon, având în total 44 de jocuri pentru Ştiinţa în toate competiţiile.
Născut la Corabia, Screciu este titular incontestabil în naţionala Under-19.
Screciu este al patrulea jucător care se desparte de Universitatea Craiova în această vară, după Apostol Popov, Andre Santos şi Simon Măzărache.
În Belgia mai joacă alţi trei fotbalişti români, Alex Chipciu la Anderlecht, Răzvan Marin la Standard Liege, Dorin Rotariu la Mouscron.
AGERPRES (AS-editor: Mihai Ţenea, editor online: Irina Giurgiu)
