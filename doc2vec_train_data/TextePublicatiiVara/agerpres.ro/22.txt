Un număr de 499 de permise de conducere au fost reţinute, vineri, de poliţişti, iar 149 de certificate de înmatriculare au fost retrase, informează IGPR, într-un comunicat transmis AGERPRES.
Conform sursei citate, peste 10.600 de poliţişti au acţionat, la nivel naţional, în sistem integrat, alături de celelalte structuri din cadrul Ministerului Afacerilor Interne, fiind organizate 4.236 de patrule şi 295 de aparate radar pentru prevenirea accidentelor rutiere.
Poliţiştii au intervenit la peste 3.000 de evenimente şi au fost aplicate peste 9.000 de sancţiuni contravenţionale pentru prevenirea şi combaterea oricăror evenimente care puteau afecta liniştea comunităţii, precizează sursa citată.
În urma activităţilor, au fost constatate 833 de infracţiuni, fiind prinse în flagrant delict 136 de persoane bănuite, iar faţă de 52 de persoane au fost dispuse măsuri preventive.
Totodată, pentru neregulile constatate, poliţiştii au aplicat 9.114 sancţiuni contravenţionale, a căror valoare depăşeşte 2.800.000 de lei, şi au confiscat bunuri în valoare de peste 340.357 de lei, arată IGPR. AGERPRES/(AS - autor: Alina Novăceanu, editor: Andreea Rotaru, editor online: Simona Aruştei)
