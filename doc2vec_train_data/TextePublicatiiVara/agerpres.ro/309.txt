Căutările subacvatice private cu ajutorul dronelor submarine, în Oceanul Indian, în încercarea de a găsi rămăşiţe ale zborului MH370 al companiei Malaysian Airlines s-au încheiat fără a fi găsită vreo urmă a aeronavei, a comunicat marţi compania specializată în cercetări submarine Ocean Infinity, cu sediul în Texas, SUA, transmite dpa.
Aeronava Boeing 777 a dispărut de pe ecranele radarelor la data de 8 martie 2014, la scurt timp după decolarea de pe aeroportul din Kuala Lumpur, cu 239 de oameni la bord. Deşi destinaţia zborului era Beijing, datele înregistrate de radare şi de sateliţi au arătat că aeronava a deviat de la traseul de zbor.
Investigatorii sunt de părere că avionul s-a prăbuşit undeva în sudul îndepărtat al Oceanului Indian.
În comunicatul emis de Ocean Infinity, Oliver Plunkett, directorul executiv al companiei, a recunoscut că rezultatul cercetărilor este 'extrem de dezamăgitor'.
'O parte din motivaţia noastră pentru reluarea căutărilor a fost să încercăm să oferim unele răspunsuri celor afectaţi. În consecinţă, punem capăt cu multă durere operaţiunii actuale fără a fi îndeplinit acest obiectiv', a declarat el.
'În cursul operaţiunii, Ocean Infinity a cercetat şi a strâns date de înaltă calitate de pe peste 112.000 kmp de fund oceanic, făcând faţă cu succes condiţiilor şi terenului dificile', se arată în comunicatul companiei.
Operaţiunea privată a început în ianuarie în urma unui acord cu guvernul malaezian, prin care Ocean Infinity urma să fie remunerată doar dacă reuşea să găsească avionul sau cutiile negre, în caz de succes urmând să primească până la 70 milioane de dolari (58 milioane de euro).
Noua zonă de căutări s-a întins pe 25.000 km2, la nord de precedenta, termenul limită fiind prelungit de două ori.
Căutările anterioare, desfăşurate pe o suprafaţă de 120.000 km2 în sudul Oceanului Indian, în largul Australiei, pe baza analizei traiectoriei posibile a aparatului, au fost suspendate în ianuarie 2017, după ce nu au scos la iveală nicio urmă a aeronavei.
'Sperăm în mod sincer că vom putea să ne oferim din nou serviciile în căutarea MH370 în viitor', a mai afirmat directorul executiv al Ocean Infinity.
Anterior, vicepremierul australian şi ministru al transporturilor, Michael McCormack, a declarat că păstrează speranţa că avionul va fi găsit într-o bună zi.
Potrivit lui McCormack, operaţiunea de căutare a avionului a fost cea mai îndelungată din istoria aviaţiei, testând limitele tehnologiei şi capacităţile experţilor şi navigatorilor.
'Ne vom păstra întotdeauna speranţa că, într-o bună zi, avionul va fi localizat', a afirmat ministrul, într-un comunicat.
El a admis că alte căutări ar putea fi lansate la un moment dat dacă vor apărea noi tehnologii, dar a emis îndoieli că Australia va lua parte la eventuale noi eforturi 'în acest stadiu'.
'Se pare că va rămâne un mister deocamdată', a declarat McCormack la postul de televiziune Sky News.AGERPRES/(AS - autor: Irina Cristea, editor: Mariana Ionescu, editor online: Anda Badea, editor online: Anda Badea)
