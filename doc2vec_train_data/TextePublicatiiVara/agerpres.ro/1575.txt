Reprezentanţii Consiliului Naţional al Elevilor, ai Alianţei Naţionale a Organizaţiilor Studenţeşti din România şi ai Consiliului Tineretului din România s-au întâlnit cu vicepremierul Viorel Ştefan pentru a discuta despre programul de credite "Investeşte în tine", anunţat de Guvern.
"În acest context, vicepremierul a declarat că nu se doreşte o modificare a finanţării sistemului de învăţământ şi că programul va fi ajustat astfel încât să nu ducă la creşteri ale taxelor de studii. Reprezentanţii tinerilor au solicitat ca proiectul de OUG să fie supus consultării publice înainte de adoptare şi au făcut o serie de propuneri menite să contracareze creşterea taxelor de studiu şi a celor asociate, posibilitatea acordării unui număr mare de credite nesigure, utilizarea împrumuturilor pentru servicii pentru care sunt disponibili bani europeni sau pentru cheltuieli care nu au legătură cu scopul declarat al programului", se arată într-un comunicat al ANOSR, remis joi AGERPRES.
O altă propunere a vizat introducerea unui sistem de deduceri - o parte din împrumut să nu mai fie rambursat, de exemplu, de către persoanele sau familiile care nasc sau adoptă copii sau de către cei care se angajează în domenii prioritare precum învăţământul.
Totodată, tinerii au solicitat elaborarea unui ghid informativ care să explice cât mai clar condiţiile creditării, inclusiv riscurile la care se expun cei care beneficiază de împrumut şi co-debitorii.
Potrivit sursei citate, vicepremierul Viorel Ştefan a declarat că susţine o mare parte din propunerile formulate, iar după întâlnire Comisia Naţională de Strategie şi Prognoză a publicat proiectul de OUG şi a stabilit ca termen pentru trimiterea de propuneri data de 13 iunie.
"Este important ca fiecare dintre acele categorii de cheltuieli eligibile să fie analizată în vederea stabilirii şi reducerii riscurilor. Mai mult decât atât, ţinând cont de superficialitatea sau chiar lipsa educaţiei financiare din şcoli, milităm pentru elaborarea unui ghid care să explice mecanismul de bază al creditării pe înţelesul tuturor", a declarat preşedintele CNE Ioana Băltăreţu, citată în comunicat.
"Am făcut câţiva paşi înainte în vederea îmbunătăţirii considerabile a acestei scheme de împrumut. Vom vedea dacă Guvernul României îşi doreşte să stimuleze consumul, prin acordarea unui ajutor de stat instituţiilor bancare în vederea stimulării creditării în rândul unor categorii mai puţin eligibile sau doreşte cu adevărat să sprijine tinerii în vederea dezvoltării personale a acestora", a spus preşedintele ANOSR, Marius Deaconu, conform aceleiaşi surse.
"Nu ne putem permite să ne jucăm cu vieţile oamenilor. Acordarea de facilităţi pentru împrumuturile făcute pentru anumite cheltuieli poate ajuta, însă un astfel de program trebuie dezbătut serios înainte să fie adoptat şi trebuie ca atât organizaţiile interesate, cât şi experţii să poată să arate ce riscuri există şi cum poate fi îmbunătăţit. Consultarea publică iniţiată şi acordul de principiu pentru unele propuneri făcute de noi sunt paşi înainte, însă nu putem şti, deocamdată, dacă proiectul de ordonanţă de urgenţă care va fi discutat în Guvern va preveni cu adevărat riscurile pe care le-am semnalat sau nu", a spus şi preşedintele CTR Mihai Dragoş. AGERPRES/(AS - autor: Roberto Stan, editor: Andreea Rotaru, editor online: Gabriela Badea)
