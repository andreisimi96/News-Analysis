Preşedintele american Donald Trump a afirmat sâmbătă că summitul pe care îl va avea marţi în Singapore cu liderul nord-coreean Kim Jong Un reprezintă o "ocazie unică" de a ajunge la acord în domeniul nuclear cu Phenianul, care, a apreciat el, "lucrează foarte bine" cu Statele Unite, relatează AFP, Reuters şi dpa.
În conferinţa de presă dinaintea plecării sale de la summitul G7 de la Malbaie (Canada), Trump a dat asigurări că îşi va da seama "din primul minut" al întâlnirii cu Kim Jong Un dacă acesta are intenţii serioase în privinţa denuclearizării şi se poate ajunge la un acord.
"Dacă voi aprecia că nu se va întâmpla astfel, nu vreau să-mi pierd timpul şi nu vreau să pierd nici timpul său", a adăugat Trump, referindu-se la liderul nord-coreean.
El a menţionat că întâlnirea va fi o "misiune de pace" înaintea căreia se simte "realmente încrezător" şi că se va duce în Singapore "cu un spirit realmente pozitiv".AGERPRES/(AS - editor: Mihaela Toth, editor online: Anda Badea)
