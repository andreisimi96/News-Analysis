Florin Vlaicu, primul rugbyst român care a depăşit 100 de selecţii la echipa naţională, a semnat pentru CSM Bucureşti, la doi ani după ce s-a despărţit de club, potrivit unui comunicat remis AGERPRES.
Vlaicu vine la CSMB de la Steaua Bucureşti, echipă care a învins formaţia "tigrilor" în meciul pentru medaliile de bronz în campionatul trecut. 
CSM Bucureşti a cucerit în sezonul recent încheiat Cupa României, primul trofeu din istoria clubului. 
În vârstă de 32 de ani, Vlaicu se află în topul celor mai buni 10 sportivi la nivel mondial din punct de vedere al punctelor marcate în carieră. 
"Sunt bucuros că m-am întors, am revenit acasă şi toate gândurile sunt să facem un sezon bun, să o luăm pas cu pas şi să câştigăm campionatul. Nu mai am mult de jucat şi mi-aş dori să termin într-un fel frumos. Am revenit la CSM pentru că m-a încântat proiectul. Ştiu că anul acesta nu au avut rezultatul pe care şi-l doreau şi sperăm ca în sezonul viitor să terminăm sus. Este un drum lung, dar tot ce ne dorim e ca noi să avem medaliile de campioni", a declarat Florin Vlaicu. 
"Eu îi cunosc pe ei, ei pe mine şi sper să facem treaba bună împreună. Sunt pregătit pentru orice, de aceea am acceptat şi această provocare. Sunt tigru din nou şi o voi demonstra pe parcursul sezonului", a subliniat Vlaicu.
AGERPRES (AS/autor: Mihai Ţenea, editor: Mihai Dragomir, editor online: Anda Badea)
