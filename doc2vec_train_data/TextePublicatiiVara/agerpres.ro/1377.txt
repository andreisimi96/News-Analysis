România este ţara din Uniunea Europeană cu cel mai mare număr de oameni săraci, iar peste un sfert dintre locuitori trăiesc cu mai puţin de 5,5 dolari pe zi, a declarat, miercuri, Donato De Rosa, economist-şef al Băncii Mondiale, într-o conferinţă de presă susţinută la Bucureşti.
"Există diferenţe uriaşe între oportunităţile pe care le au locuitorii din oraşele mari şi cei din zona rurală. Chiar dacă PIB-ul per capita al vecinilor voştri, bulgarii, este mai mic, România are de departe cea mai mare populaţie săracă din UE - peste un sfert dintre locuitori trăiesc cu mai puţin de 5,5 dolari pe zi", a spus oficialul Băncii Mondiale.
El a subliniat că zonele rurale sunt la decenii depărtare. "Dacă eşti născut la ţară, nu vei avea acces la o bună educaţie şi la un sistem medical eficient. În România s-au făcut multe îmbunătăţiri în ultimii 30 de ani, dar încă sunt mulţi oameni rămaşi în urmă. Există investiţii în infrastructură, dar calitatea este foarte joasă, ceea ce scade competitivitatea firmelor şi descurajează migraţia celor din zona rurală către zonele urbane, pentru acces la slujbe, educaţie şi sistem medical", a continuat De Rosa.
Printre cauzele care au dus la această situaţie, specialistul a indicat calitatea slabă a instituţiilor statului şi inconsecvenţa lor în ceea ce priveşte priorităţile şi strategiile de creştere, precum şi incapacitatea de a se adapta la schimbări.
"O altă problemă este ponderea mare a companiilor de stat, în comparaţie cu alte ţări, ceea ce este o problemă din punctul de vedere al creşterii, pentru că acestea sunt mai puţin productive decât cele private. Iar faptul că firmele private achiziţionează produse şi servicii de la companiile de stat trage în jos şi eficienţa sectorului privat", a mai arătat De Rosa.
La rândul său, Tatiana Proskuryakova, manager de ţară pentru România şi Ungaria în cadrul Băncii Mondiale, a afirmat că sistemul educaţional în România ar trebui să beneficieze de investiţii mult mai importante decât se întâmplă acum.
"Educaţia nu este ţintită acolo unde trebuie, iar dacă ai nenorocul să te naşti într-o familie săracă şi într-o zonă săracă, eşti terminat. Dacă ar fi să investesc România, aş investi în educaţie", a spus ea. AGERPRES/(AS - autor: Florentina Cernat, editor: Andreea Marinescu, editor online: Irina Giurgiu)
