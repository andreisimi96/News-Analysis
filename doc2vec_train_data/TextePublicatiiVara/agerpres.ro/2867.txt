Cei aproximativ 1,44 milioane de alegători turci înregistraţi în Germania au marţi o ultimă şansa de a vota în scrutinul prezidenţial din Turcia, convocat anticipat pentru duminică, 24 iunie, şi în care actualul şef al statului, Recep Tayyip Erdogan, vizează un nou mandat, transmite dpa.
Membrii comunităţi turce din Germania pot vota într-una din cele 13 secţii, majoritatea înfiinţate în sediile consulatelor Turciei.
Cetăţenii turci care trăiesc în Germania formează cel mai numeros contingent din cei 3,05 milioane de alegători înregistraţi în afara teritoriului Turciei (5% din electoratul total).
La acest scrutin, cetăţenii turci din străinătate pot vota anticipat în 60 de ţări.
De la 7 iunie, când s-au deschis urnele, şi până la sfârşitul duminicii trecute, votaseră 588.209 din cei 1.443.585 de alegători înregistraţi în Germania, o rată de participare de 40,7%.
Preşedintele Recep Tayyip Erdogan, care vizează un nou mandat, se bucură de un sprijin larg în rândul comunităţii turce din Germania.
Comentariile sale controversate despre liderii politici germani şi atitudinea lor faţă de populaţia turcă au provocat însă divizări dureroase şi au pus la încercare identitatea acestei comunităţi. AGERPRES/(AS - autor: Irina Cristea, editor: Gabriela Ionescu, editor online: Gabriela Badea)
