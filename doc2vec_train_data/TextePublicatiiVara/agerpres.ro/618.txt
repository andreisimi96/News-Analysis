Ministrul Afacerilor Externe, Teodor Meleşcanu, a participat miercuri şi joi la o serie de evenimente din cadrul reuniunii anuale la nivel ministerial a Consiliului Organizaţiei pentru Cooperare şi Dezvoltare Economică (OCDE), desfăşurate la sediul organizaţiei din Paris.
Potrivit unui comunicat al MAE, remis AGERPRES, lucrările Ministerialei din acest an s-au desfăşurat sub genericul "Reshaping the foundations of multilateralism for more responsible, effective and inclusive outcomes".
În cadrul evenimentului au fost trecute în revistă principalele provocări actuale la adresa cooperării în format multilateral şi paşii de urmat pentru minimizarea provocărilor asociate cooperării globale, cu precădere inechităţile de distribuţie a prosperităţii.
"În intervenţia sa din cadrul dezbaterilor privind finanţarea obiectivelor de dezvoltare durabilă, ministrul Meleşcanu a subliniat angajamentul ferm al României pentru implementarea obiectivelor ambiţioase ale Agendei 2030 şi a pledat pentru un efort susţinut şi concertat la nivel naţional, regional şi global. A prezentat congruenţa dintre obiectivele de dezvoltare durabilă din cadrul Agendei 2030 şi noua Strategie integrată Naţională pentru Dezvoltare Sustenabilă, ce urmează a fi adoptată de Guvern, precum şi progresele înregistrate recent în consolidarea prestaţiei României ca donator de asistenţă pentru dezvoltare", se arată în comunicat.
De asemenea, el a pus accent asupra contribuţiei concrete a ţării noastre la următoarele obiective de dezvoltare durabilă: ODD 2 (foamete "zero"), ODD 4 (educaţie şi calitate), ODD 7 (energie curată şi accesibilă), ODD 16 (pace, justiţie şi instituţii eficiente), ODD 17 (parteneriate pentru dezvoltare).
În marja Ministerialei OCDE, şeful diplomaţiei române a avut întrevederi bilaterale cu omologi din diverse state membre ale Organizaţiei şi partenere, prilej cu care a reiterat "profilul solid al candidaturii României la OCDE, precum şi valoarea adăugată a expertizei româneşti în cadrul organizaţiei şi a abordat subiecte de interes bilateral", se mai arată în comunicat.
Înfiinţată în 1961, OCDE reuneşte 35 dintre cele mai relevante economii ale lumii, cu scopul de a elabora şi promova cele mai bune practici şi politici în vederea dezvoltării sustenabile a statelor membre şi partenere, precum şi a economiei globale în ansamblu. AGERPRES/(AS - autor: Mădălina Cerban, editor: Andreea Rotaru, editor online: Irina Giurgiu)
