Preşedintele american, Donald Trump, şi-a sărbătorit ziua de naştere cu trei zile mai devreme în Singapore, unde i s-a oferit un tort aniversar în timpul unui dejun de lucru cu oficiali americani şi din ţara gazdă a summitului său de marţi cu liderul nord-coreean Kim Jong-un, transmit agenţiile dpa şi Yonhap.
Donald Trump va împlini joi 72 de ani.
O fotografie postată luni pe contul de Facebook de ministrul singaporez de externe, Vivian Balakrishnan, îl arată pe Trump aşezat la masă, cu un tort în faţă, şi aplaudat de cei doi membri ai administraţiei sale care îl încadrează, secretarul de stat Mike Pompeo, şi John Kelly, şeful de personal al Casei Albe.
'Sărbătorind ziua de naştere, puţin mai devreme', a scris ministrul de externe singaporez.
Preşedintele american se va întâlni marţi, într-un hotel de lux de pe insula Sentosa, cu liderul nord-coreean Kim Jong-un, într-un summit istoric ce vizează denuclearizarea Coreei de Nord, în schimbul unor garanţii de securitate pentru regimul de la Phenian.AGERPRES/(AS - autor: Irina Cristea, editor: Mariana Ionescu, editor online: Irina Giurgiu)
