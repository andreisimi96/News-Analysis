Omul de afaceri Ovidiu Tender a declarat luni, la Instanţa supremă, că Alina Bica i-a spus că Elena Udrea a fost cea care a intermediat discuţiile dintre fostul preşedinte Traian Băsescu şi fostul premier Victor Ponta pentru ca acesta din urmă să o propună pe Bica la şefia DIICOT, iar Băsescu pe Laura Codruţa Kovesi la DNA.
Ovidiu Tender, aflat în prezent în închisoare, a fost audiat în calitate de martor în dosarul în care Alina Bica este judecată pentru favorizarea făptuitorului, alături de fostul ministru Adriean Videanu.
Bica este acuzată în acest dosar că a cerut subordonaţilor săi de la DIICOT să solicite la Tribunalul Bucureşti o condamnare cu suspendare pentru Ovidiu Tender în dosarul RAFO - Carom.
În timpul audierii de la Instanţa supremă, Tender a fost întrebat dacă a sprijinit-o pe Alina Bica să fie numită şefă la DIICOT.
"După ce a căzut Guvernul Ungureanu, Alina Bica mi-a spus că Elena Udrea este cea care a intermediat discuţia între Traian Băsescu şi Victor Ponta şi că Bica urma să fie propusă şefă la DIICOT de către Ponta, iar Kovesi va fi propusă şefă la DNA de Băsescu. În 2006, când eram arestat, unul dintre avocaţii mei a fost Victor Ponta. Victor Ponta m-a asistat ori de câte ori eram chemat de procuror. Alina Bica a văzut relaţiile dintre mine şi Ponta. Cred că în anul 2012, când a venit în biroul meu, Alina Bica s-a gândit că eu s-ar putea să aflu de intenţia ei de a deveni şefă la DIICOT şi că aş putea să îl determin pe Victor Ponta să nu o propună pentru funcţia respectivă. Asta era în capul meu, pentru că nu am înţeles de ce a venit Alina Bica atunci la mine", a relatat Ovidiu Tender.
În prezent, Tender execută o condamnare de 12 ani şi şapte luni închisoare primită în dosarul "RAFO - Carom". AGERPRES/(AS - autor: Eusebi Manolache, editor: Andreea Rotaru, editor online: Anda Badea    )
