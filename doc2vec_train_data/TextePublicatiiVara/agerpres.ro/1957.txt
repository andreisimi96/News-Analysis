Preşedintele american, Donald Trump, şi liderul de la Phenian, Kim Jong Un, sunt aşteptaţi să sosească duminică în Singapore în vederea istoricului summit de marţi ce vizează denuclearizarea Coreei de Nord, transmite agenţia dpa.
După sosire, cei doi lideri - care vin din Quebec şi, respectiv, Phenian - se vor întâlni separat cu premierul ţării gazdă, a precizat ministerul de Externe din Singapore, într-un comunicat difuzat duminică.
Potrivit acestuia, premierul Lee Hsien Loong se va întâlni cu Kim duminică şi cu Trump luni.
Anunţul vine în timp ce Singapore îşi intensifică pregătirile pentru reuniunea de marţi, care va fi prima între un preşedinte al SUA în funcţie şi un lider nord-coreean.
Convorbirile vizează ajungerea la un acord privind denuclearizarea Coreei de Nord în schimbul ameliorării sancţiunilor diplomatice şi economice.
Trump a părut încrezător în ce priveşte discuţiile cu Kim, scriind pe Twitter sâmbătă, după ce a plecat de la summitul G7 din Canada, că întâlnirea reprezintă o şansă să se obţină "un rezultat cu adevărat minunat" pentru Coreea de Nord şi lumea întreagă.
Totodată, Donald Trump, citat de agenţiile internaţionale de presă, a afirmat sâmbătă că summitul pe care îl va avea marţi în Singapore cu liderul nord-coreean Kim Jong Un este o "ocazie unică" de a ajunge la acord în domeniul nuclear cu Phenianul, care, a apreciat el, "lucrează foarte bine" cu Statele Unite.
În conferinţa de presă dinaintea plecării sale de la summitul G7 din Canada, Trump a dat asigurări că îşi va da seama "din primul minut" al întâlnirii cu Kim Jong Un dacă acesta are intenţii serioase în privinţa denuclearizării şi se poate ajunge la un acord.
"Dacă voi aprecia că nu se va întâmpla astfel, nu vreau să-mi pierd timpul şi nu vreau să pierd nici timpul său", a adăugat Trump, referindu-se la liderul nord-coreean.
El a menţionat că întâlnirea va fi o "misiune de pace" înaintea căreia se simte "realmente încrezător" şi că se va duce în Singapore "cu un spirit realmente pozitiv". AGERPRES/ (AS - autor: Vicenţiu Purcărea, editor online: Anda Badea)
