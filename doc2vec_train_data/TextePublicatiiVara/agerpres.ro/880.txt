Preşedintele Platformei România 100, Dacian Cioloş, l-a felicitat, duminică seara, pe reprezentantul forţelor pro-europene din Republica Moldova, Andrei Năstase, pentru câştigarea turului doi al alegerilor pentru funcţia de primar al Chişinăului şi i-a urat succes în proiectul de a face din Chişinău "un oraş modern, european, curat din toate punctele de vedere".
"Felicitări lui Andrei Năstase şi partidelor pro-europene care l-au susţinut pentru câştigarea alegerilor la Chişinău. Succesul acesta este cu atât mai important cu cât s-a luptat cu sondaje care nu-i dădeau nici o şansă, cu un baraj mediatic şi calomnii nenumărate pe parcursul campaniei electorale", a scris Cioloş pe pagina sa de Facebook .
Totodată, fostul premier l-a asigurat pe liderul Partidului "Platformei Demnitate şi Adevăr" (PPDA), Andrei Năstase, de sprijinul RO+ Mişcarea România Împreună.
"Eu şi ceilalţi fondatori RO+ Mişcarea România Împreună îi dorim mult succes în proiectul de a face din Chişinău un oraş modern, european, curat din toate punctele de vedere. Reuşita acestui proiect va însemna foarte mult pentru toţi cei care cred că Republica Moldova poate avea parte de o clasă politică pentru cetăţeni, de politicieni cinstiţi care-şi ţin promisiunile, care să administreze şi să guverneze pentru cetăţeni. Astfel de demersuri vor avea tot sprijinul nostru, ca între fraţi", a mai scris Cioloş. AGERPRES/(AS-autor: Diana Dumitru, editor online: Adrian Dădârlat)
