Ministrul Sănătăţii, Sorina Pintea, consideră drept "un lucru benefic" declanşarea investigaţiei de către Consiliul Concurenţei în cazul în care companii europene sunt suspectate că s-au înţeles între ele pentru limitarea şi întreruperea aprovizionării pieţei româneşti cu imunoglobulină.
"Am fost informată şi eu de preşedintele Bogdan Chiriţoiu (n.r. - Consiliului Concurenţei) de declanşarea acestei investigaţii. Ştiţi foarte bine că hotărârea de guvern privind scutirea taxei de clawback pentru derivatele din plasmă şi sânge a fost dată în decembrie 2017 iar în 5 martie Ministerul Sănătăţii a declanşat Mecanismul de Protecţie Civilă pentru imunoglobulină, pentru că în acest timp nu s-a întâmplat nimic. Adică piaţa din România nu a fost aprovizionată cu imunoglobuline, având la un moment dat chiar stoc zero. Este posibil ca acest tip de comportament să genereze declanşarea acestei investigaţii. Noi considerăm că este de bun augur, aştept şi eu cu mare nerăbdare rezultatele. Este un lucru benefic", a declarat ministrul Sănătăţii pentru AGERPRES.
Consiliul Concurenţei investighează un posibil cartel pe piaţa imunoglobulinei , mai multe companii europene fiind suspectate că s-au înţeles între ele pentru limitarea şi întreruperea aprovizionării pieţei româneşti, se arată într-un comunicat al instituţiei remis luni AGERPRES.
"Investigaţia vizează un posibil comportament anticoncurenţial ce constă în adoptarea unei strategii coordonate între aceste companii, prin limitarea şi întreruperea aprovizionării pieţei româneşti cu imunoglobulină umană normală de către aceste companii, cu scopul eliminării taxei clawback şi obţinerii unui cadru fiscal mai favorabil şi, implicit, ameliorării marjelor de profit", spun reprezentanţii Consiliului Concurenţei.
Companiile investigate sunt Biotest Pharma Germania, Octapharma Pharmazeutika Produktionsges Austria, Octapharma Franţa, Octapharma Suedia, Octapharma Limited Marea Britanie, CSL Behring Germania, Kedrion Italia, Baxter Belgia, Baxalta Belgium Manufacturing Belgia, Baxter Austria.
Acestea sunt membre ale Asociaţiei Companiilor Producătoare de Terapii cu Proteine Plasmatice (PPTA), care reprezintă interesele industriei.
Imunoglobulina este o substanţă fabricată din plasma din sângele uman, cu rol esenţial în sistemul imunitar al corpului uman. Imunoglobulina atacă substanţele străine, cum ar fi bacteriile şi asistă corpul în distrugerea lor. Imunoglobulinele normale sunt incluse pe lista Organizaţiei Mondiale a Sănătăţii privind medicamentele esenţiale.
În cadrul investigaţiei, au fost efectuate simultan inspecţii inopinate atât în România, cât şi în Belgia şi în Italia. Autorităţile de Concurenţă din cele două state au efectuat inspecţii la sediile companiei Kedrion din Italia (Milano şi Castelvecchio) şi al PPTA din Bruxelles, în condiţiile legale din aceste ţări, la solicitarea Consiliului Concurenţei din România iar inspectorii români de concurenţă au asistat la desfăşurarea acestora.
Atât în Belgia, cât şi în România, inspecţiile inopinate sunt autorizate prin mandat judecătoresc şi sunt justificate de necesitatea obţinerii tuturor informaţiilor şi documentelor necesare clarificării posibilelor practici anticoncurenţiale analizate.
Acesta este al doilea caz în care Consiliul Concurenţei solicită asistenţă din partea Autorităţilor de Concurenţă din Uniunea Europeană în derularea unei investigaţii. AGERPRES/(AS - autor: Roberto Stan, editor: Antonia Niţă, editor online: Ada Vîlceanu)
