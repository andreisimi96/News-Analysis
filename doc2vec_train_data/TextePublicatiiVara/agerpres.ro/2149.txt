Francezul Zinedine Zidane, care s-a despărţit de clubul Real Madrid, a declarat luni că nu ştie ce va face în continuare în legătură cu viitorul carierei sale de antrenor, cu ocazia unui eveniment organizat la Saint-Denis, informează AFP.
"Sunt la odihnă, deocamdată, şi nu ştiu ce voi face. Cel mai important lucru este decizia pe care am luat-o, iar apoi vom vedea", a precizat fostul antrenor al echipei Real Madrid, câştigătoarea ultimelor trei ediţii ale Ligii Campionilor. În privinţa duratei vacanţei sale, tehnicianul francez a precizat: "Nu ştiu".
La Saint-Denis, Zidane s-a întâlnit cu Laurent Blanc, Youri Djorkaeff, Fabien Barthez, Christian Karembeu, Robert Pires şi alţi câţiva foşti coechipieri din naţionala Franţei 98, reuniţi cu prilejul unui meci demonstrativ între campionii mondiali 1998 şi o selecţionată formată din jucători internaţionali, pentru a marca 20 de ani de la câştigarea titlului.
Zinedine Zidane, în vârstă de 45 de ani, care a reuşit o dublă în finala Cupei Mondiale din 1998 cu Brazilia (3-0), şi-a anunţat pe 31 mai plecarea surprinzătoare de la cârma echipei Real Madrid. AGERPRES (autor: Vlad Constantinescu, editor: Mihai Ţenea, editor online: Irina Giurgiu)
