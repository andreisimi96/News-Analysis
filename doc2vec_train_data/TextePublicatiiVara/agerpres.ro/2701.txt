Premierul Estoniei, Juri Ratas, aflat duminică la inaugurarea Consulatului onorific al ţării sale la Constanţa, a sesizat că drapelul Estoniei era aşezat invers de către organizatorii evenimentului, având culoarea albă în partea de sus, el începându-şi discursul doar după ce a întors steagul şi l-a prins corect de stativ.
Intervenţia lui Juri Ratas a avut loc sub privirile premierului Viorica Dăncilă şi ale participanţilor la eveniment, drapelul Estoniei aflându-se alături de cel al României şi cel al Uniunii Europene. Ulterior, manifestarea a continuat conform programului.
Prim-ministrul Viorica Dăncilă şi premierul Juri Ratas au inaugurat Consulatul onorific al Republicii Estonia la Constanţa (Universitatea Ovidius), după ce sâmbătă seară cei doi au inaugurat, la Aeroportul Mihail Kogălniceanu, linia aeriană Tallinn-Constanţa. AGERPRES/(A - autor: Nona Jalbă, editor: Antonia Niţă, editor online: Andreea Lăzăroiu)
