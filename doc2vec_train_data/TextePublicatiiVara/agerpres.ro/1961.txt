Figură emblematică a cinematografiei mondiale a anilor '40-'50, Kirk Douglas este unul dintre actorii cu zeci de filme la activ, multe dintre ele filme de colecţie. Cu un fizic de luptător/gladiator, cu privirea profundă, s-a identificat ani la rând cu eroul principal din filmul "Spartacus", pe care l-a interpretat magistral.
Fiul său cel mare, Michael, a urmat cariera tatălui, devenind deja, în anii '80, un actor apreciat de critici şi iubit de public. În deceniile următoare, fiind foarte talentat, a jucat în numeroase pelicule cinematografice, având o filmografie foarte bogată. Ca şi Kirk Douglas, Michael a devenit şi regizor şi producător de film.
Cei doi au jucat împreună în filmul "It Runs in the Family" (2003), dar şi în documentarul "A Father, A Son... Once Upon a Time in Hollywood" (2004).
Renumitul actor, regizor şi producător Kirk Douglas (numele real Issur Danielovitch Demsky) s-a născut la 9 decembrie 1916, la Amsterdam, New York. S-a afirmat din copilărie în activităţi sportive şi artistice. Şi-a luat licenţa în litere la Universitatea din St. Lawrence. După licenţă, a plecat la New York, la Academia Americană de Artă Dramatică, unde a rămas până în 1939, potrivit site-ului www.cinemagia.ro .
Sursa foto:  Kirk Douglas /Facebook
În 1941, s-a reîntors la Academie şi tot atunci şi-a început cariera pe Broadway. Curând a fost chemat să efectueze serviciul militar în cadrul Armatei Statelor Unite, unde a activat în perioada 1942-1943, după care a revenit pe Broadway. S-a întors la New York şi a cunoscut-o pe Diana Dill, care din 1943 i-a devenit soţie şi cu care a avut doi băieţi: Michael şi Joel. Michael Douglas a urmat cariera tatălui, devenind un mare actor.
La 30 de ani şi cu o faimă câştigată pe Broadway, Lewis Milestone l-a propus ca june-prim în filmul ''The Strange Love of Martha Ivers'' (1946). În 1949, a interpretat rolul unui pugilist în filmul ''The Champion'', regizat de M. Robson, unde pentru interpretarea sa a fost nominalizat la premiul Oscar pentru cel mai bun actor.
Cel mai cunoscut rol al său rămâne cel din ''Spartacus'' (1960), regizat de Stanley Kubrick, unde a jucat alături de un alt mare actor - Peter Ustinov. Un rol la fel de important a fost cel din ''Lust for Life'' (1956), pentru care a fost nominalizat a treia oară la premiul Oscar pentru interpretare. În acest film, a jucat rolul pictorului Vincent Van Gogh, alături de un alt mare actor, Anthony Quinn.
În bogata şi lunga sa carieră, a jucat în peste 90 de filme, renumele său fiind comparabil cu acela al unor actori ca Sir Laurence Olivier sau Anthony Quinn. A regizat numeroase filme.
În 1991, a supravieţuit unui accident de elicopter, în 1994 a avut o tromboză care i-a provocat serioase probleme psihomotorii, iar în 1996 a suferit un accident vascular cerebral, care l-a lăsat cu dificultăţi de vorbire.
Actorul Kirk Douglas a primit o stea pentru film, pe Bulevardul Walk of Fame din Hollywood, precizează cinemagia.ro. În 1996, a primit şi un Oscar pentru 50 de ani de carieră, statueta fiindu-i înmânată de regizorul Steven Spielberg. În 2017, Kirk Douglas a fost sărbătorit la împlinirea a 101 ani.
Actor, producător şi regizor, Michael Douglas s-a născut la 25 septembrie 1944, în New Brunswick, New Jersey, SUA. A studiat la şcoala Eaglebrook din Deerfield, Massachusetts, apoi la University of California din Santa Barbara.
Sursa foto:  Michael Douglas / Facebook
Şi-a început cariera în 1970, dar primul rol important a fost cel din "The Streets of San Francisco" (1972). În 1975, a devenit producător la Hollywood, cu filmul "One Flew Over the Cuckoo's Nest", în care a jucat Jack Nicholson.
După 1980, a jucat în câteva comedii, un mare succes având cu "Romancing the Stone" (1984), unde i-a avut parteneri pe Kathleen Turner şi pe Danny DeVito. Cei trei s-au reunit în aceeaşi formulă în filmele "The Jewel of the Nile" (1985) şi "The War of the Roses" (1989). În 1988, şi-a creat propria companie de producţie - Stonebridge Entertainment Inc, cu care a produs filmele "Flatliners" (1990) şi "Radio Flyer" (1992). Tot în 1992, a jucat cu Sharon Stone în "Basic Instinct".
Au urmat filmele "Made in America" (1993), "Disclosure" (1994), "The American President" (1995), "The Game" (1997). În mai 1994 devine partener cu Steven Reuther, înfiinţând Douglas/Reuther Productions, unde produce filmele "The Ghost and the Darkness" (1996), "The Rainmaker" (1997), "Face/Off" (1997). A jucat cu Gwyneth Paltrow şi cu Viggo Mortensen în "A Perfect Murder" (1998), conform site-ului imdb.com .
În 2000, a creat o nouă casă de producţie; a jucat în "Wonder Boys" (2000), "Traffic" (2000), "One Night at McCool's" (2001), "Don't Say A Word" (2001), "Will & Grace" (2002). În 2003, a jucat împreună cu tatăl său, cu mama sa, Diana, şi cu fiul cel mare, din prima căsătorie, Cameron, în drama "It Runs in the Family", apoi în comedia "The-In Laws", cu Albert Brooks, Candice Bergen, Ryan Reynolds.
Sursa foto:  Michael Douglas / Facebook
Tot împreună cu tatăl său a filmat în 2004 documentarul "A Father, A Son... Once Upon a Time in Hollywood". În vara anului 2005, a produs şi a jucat în "The Sentinel", alături de Keifer Sutherland, Eva Longoria şi Kim Bassinger. A urmat "You, Me & Dupree", cu Owen Wilson, Kate Hudson şi Matt Dillon. În 2007, a filmat "King of California", în care a jucat împreună cu Evan Rachel Wood.
Din bogata filmografie a lui Michael Douglas mai amintim: "Beyond A Reasonable Doubt" (2009), "Ghosts of Girlfriend's Past" (2009), "Solitary Man" (2009),"Wall Street 2 - Money Never Sleeps" (2010), "Haywire" (2011), "Behind the Candelabra" (2013), "Last Vegas" (2013), "And So It Goes" (2014), "Beyond The Reach" (2014), "Ant Man" (2015), "Unlocked" (2017).
În 2009, a primit AFI Lifetime Achievement şi Producers Guild Award, iar în 2010, a fost recompensat cu New York Film Society's Charlie Chaplin Award.
Este căsătorit cu frumoasa actriţă Catherine Zeta-Jones, cu care are doi copii - Dylan şi Carys. AGERPRES/(Documentare - Marina Bădulescu, editor: Andreea Onogea, editor online: Anda Badea)
