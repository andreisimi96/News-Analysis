Institutul "Eudoxiu Hurmuzachi" pentru Românii de Pretutindeni, în parteneriat cu Comitetul pentru Drepturile Omului Negotin (Odbor Za Ljudska Prava Negotin), prin Timoc Press, va realiza un film documentar despre românii din Timocul sârbesc, în contextul Centenarului Marii Uniri.
Potrivit unui comunicat al Institutului "Eudoxiu Hurmuzachi" pentru Românii de Pretutindeni, transmis marţi AGERPRES, realizarea filmului documentar va contribui la creşterea gradului de informare a românilor din ţară, din Valea Timocului, dar şi din alte comunităţi istorice, precum şi din diaspora, cu privire la specificul comunităţii de români din Serbia de Răsărit şi va facilita accesul specialiştilor, factorilor decizionali şi instituţiilor de profil de la Bucureşti, dar şi din afara României la o serie de explicaţii în legătură cu particularităţile acestei comunităţi.
Conştientizarea unei continuităţi a memoriei istorice, comune tuturor românilor, este un alt element vizat de proiect.
Filmările au început pe 25 mai şi se vor încheia pe 25 iulie 2018.
Proiectul are loc în contextul marcării Zilei Românilor de Pretutindeni, se înscrie printre acţiunile dedicate Centenarului Marii Uniri şi se încadrează în Planul de activităţi pentru anul 2018 al Institutului "Eudoxiu Hurmuzachi" pentru Românii de Pretutindeni - Program strategic - Spaţiul cultural comun românesc - Centenar Marea Unire 1918 - 2018. AGERPRES/(AS - autor: Daniel Popescu, editor: Georgiana Tănăsescu, editor online: Ada Vîlceanu)
