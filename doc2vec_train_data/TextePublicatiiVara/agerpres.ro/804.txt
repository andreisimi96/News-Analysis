Preşedintele Partidului Naţional Liberal (PNL), Ludovic Orban, a declarat sâmbătă, la Deva, că guvernul nu a făcut "mai nimic" în ceea ce priveşte preluarea de către România a preşedinţiei Consiliului Uniunii Europene, de la 1 ianuarie 2019.
"Din păcate, guvernul, care era principalul responsabil în pregătirea semestrului în care România deţine preşedinţia Uniunii Europene, nu a făcut mai nimic în acest sens. Încă nu sunt clare care sunt priorităţile şi obiectivele noastre în cadrul preşedinţiei (UE, n.r.). Din punct de vedere organizatoric suntem departe de a fi pregătiţi", a apreciat, într-o conferinţă de presă, Ludovic Orban.
El a criticat PSD despre care a spus că prin deciziile luate reduce posibilitatea luării unor decizii în favoarea României, la nivel european.
"PSD, nu numai că se automarginalizează, dar, din păcate, conduita lor antieuropeană împotriva valorilor şi principiilor fundamentale care stau la baza Uniunii Europene, din cauza asaltului pe care îl dau contra independenţei Justiţiei, din cauza aberaţiilor economice pe care le au adoptat, nu face altceva decât să ne îndepărteze de Uniunea Europeană şi să ne reducă capacitatea de a influenţa deciziile la nivel european în favoarea României", a mai spus preşedintele PNL. AGERPRES/(A, AS - autor: Sorin Blada, editor: Karina Olteanu, editor online: Irina Giurgiu)
