Regizorul Woody Allen şi mezzosoprana Cecilia Bartoli figurează printre invitaţii stagiunii 2018-2019 a celebrului teatru de operă Scala din Milano, care se va deschide cu opera "Attila", de Giuseppe Verdi, informează AFP.
La fel ca în stagiunile precendente, La Scala va onora tradiţia italiană, potrivit directorului său artistic, Alexander Pereira.
"Jumătate din titluri trebuie să fie dedicate repertoriului italian, pentru că opera s-a născut aici", a declarat el în cadrul unei conferinţe de presă desfăşurate miercuri.
Stagiunea 2018-2019 al operei La Scala va începe în ziua de 7 decembrie, de ziua Sfântului Ambrozie, sfântul patron al oraşului Milano, cu opera, "Attila", de Verdi.
Opera, creată în 1846, va fi prezentată sub bagheta lui Riccardo Chailly, regizorul muzical de la La Scala, într-o punere în scenă semnată de Davide Livermore, avându-i în distribuţie pe basul rus Ildar Abdrazakov în rolul lui Attila şi pe soprana spaniolă Saioa Hernandez în rolul Odabellei.
Tot de Verdi, Scala va mai prezenta şi "I Masnadieri" şi "Rigoletto", în două noi producţii, şi "La Traviata", în regia lui Myung-Whun Chung, care îl va avea în anumite seri pe Placido Domingo în rolul lui Giorgio Germont.
Din repertoriul italian, pe agenda stagiunii 2018-2019 figurează "Cenuşăreasa", de Rossini, "Elixirul dragostei", de Donizetti, "Manon Lescaut" şi "Gianni Schicchi", de Puccini, ultima într-o versiune pusă în scenă în 2015, la Los Angeles, de Woody Allen.
Anul 2019 va marca, de asemenea, pentru La Scala începutul unei colaborări cu mezzosoprana-vedetă Cecilia Bartoli, cu scopul de a "genera un mai mare interes pentru muzica barocă în Italia". Bartoli o va interpreta pe Cleopatra în opera "Giulio Cesare", de Georg Friedrich Händel, în octombrie şi noiembrie 2019, înainte de a face parte din distribuţia oratoriului "Semele" (2020) şi a operei "Ariodante" (2021), de acelaşi compozitor german.AGERPRES/(AS - autor: Ana Bîgu, editor: Codruţ Bălu, editor online: Anda Badea)
Sursa foto:  Woody Allen / Facebook
