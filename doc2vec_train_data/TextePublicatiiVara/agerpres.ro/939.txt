Vicepremierul şi ministrul de interne italian, Matteo Salvini, a declarat luni că Italia nu va aproba documentul 'privind imigraţia' ce va fi prezentat marţi la reuniunea de la Luxemburg a omologilor săi din Uniunea Europeană, pentru că prevederile acestuia 'vor penaliza' din nou ţara sa, transmite EFE.
Într-un interviu radiofonic, Salvini a explicat că nu va putea participa la Consiliul Justiţie şi Afaceri Interne (JAI) de la Luxemburg, pentru că în aceeaşi zi va avea loc în Senatul italian votul de învestire a noului guvern, format de partidul său, Liga, şi de Mişcarea 5 Stele.
'Mâine vom vota 'nu' la documentul ce va fi prezentat în reuniunea de la Luxemburg privind imigraţia, pentru că va penaliza din nou Italia şi alte ţări mediteraneene în favoarea ţărilor din nordul şi din estul Europei', a declarat noul ministru de interne.
El a reiterat că 'Italia nu se poate transforma într-o tabără de refugiaţi', un slogan pe care l-a formulat duminică, în cursul unei vizite în portul Pozzallo, în Sicilia, unde sosesc imigranţi salvaţi în Mediterana Centrală.
Pe agenda reuniunii de la Luxemburg se află, printre altele, examinarea unor documente referitoare la reforma sistemului european comun de azil şi dezbaterea 'aplicării principiilor de responsabilitate şi solidaritate'.
În primele sale zile după instalare, Salvini a declarat că pentru imigranţii fără documente legale 's-a terminat viaţa bună'. 'Primirea şi găzduirea a sute de mii de ne-refugiaţi nu poate continua să fie o problemă doar a Italiei', a subliniat el.
Pe de altă parte, Salvini a dat asigurări că predecesorul său, Marco Minniti, 'a făcut o muncă discretă' şi că el 'nu va demonta lucrurile pozitive realizate' de acesta, dar va lucra 'pentru a face mai eficace politicile de control şi expulzare'.
'Ar fi o prostie să nu recunoaştem că s-a făcut ceva util', a spus el, referindu-se la acordurile de colaborare cu autorităţile din Libia, criticate de organizaţiile umanitare.AGERPRES/(AS - autor: Irina Cristea, editor: Mariana Ionescu, editor online: Anda Badea)
