Circulaţia rutieră pe podul Calafat-Vidin va fi întreruptă în zilele de 14 iunie şi 2 iulie, pe ambele sensuri de mers, pentru efectuarea unor lucrări de întreţinere şi reparaţie, a informat, miercuri, Inspectoratul General al Poliţiei de Frontieră (IGPF).
Potrivit sursei menţionate, societatea comună româno-bulgară "Danube Bridge Vidin Calafat ad Bulgaria", care administrează podul Calafat-Vidin, va efectua lucrările pe 14 iunie, între orele 9.00-11.00, şi în data de 2 iulie, între orele 9.00-11.00, intervale orare în care autovehiculele vor fi oprite în zonele adiacente Punctului de trecere a Frontierei Calafat, până la momentul reluării traficului.
"Având în vedere aspectele prezentate, vă informăm că Inspectoratul Teritorial al Poliţiei de Frontieră Giurgiu ţine permanent legătura cu autorităţile bulgare şi a dispus toate măsurile aflate în competenţă astfel încât la ridicarea restricţiei controlul de frontieră să se desfăşoare fluent şi operativ. De asemenea, recomandăm tranzitarea celorlalte puncte de frontieră deschise traficului internaţional de la graniţa cu Bulgaria şi consultarea aplicaţiei 'Trafic Online' disponibilă pe site-ul www.politiadefrontiera.ro, care prezintă o medie a timpilor de aşteptare în punctele rutiere de trecere a frontierei pentru anumite intervale de timp. Timpii de aşteptare sunt actualizaţi în timp real, fapt ce ajută utilizatorul să-şi reconfigureze traseul către un punct de frontieră ce înregistrează valori de trafic scăzute", a precizat IGPF, printr-un comunicat de presă. AGERPRES/(AS - autor: Maria Mitrică, editor: Nona Jalbă, editor online: Ada Vîlceanu)
