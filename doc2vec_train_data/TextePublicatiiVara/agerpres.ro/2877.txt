Curtea Constituţională a României a decis sesizarea secretarului general al Consiliului Europei şi a Comisiei de la Veneţia în legătură cu un nou demers îndreptat împotriva sa ce vizează presiuni privind mandatul judecătorului Petre Lăzăroiu, care ar urmări "delegitimarea" deciziilor CCR în actuala sa componenţă.
"Plenul Curţii Constituţionale a României, întrunit la data de 19 iunie 2018, a hotărât, cu majoritate de voturi, sesizarea Secretarului General al Consiliului Europei şi a Comisiei Europene pentru Democraţie prin Drept (Comisia de la Veneţia) în legătură cu un nou demers îndreptat împotriva Curţii Constituţionale, care vizează, în concret, o anumită situaţie de fapt ce este de natură a crea presiuni cu privire la mandatul domnului judecător Petre Lăzăroiu, dar care urmăreşte, înainte de toate, delegitimarea deciziilor pronunţate de Curtea Constituţională în actuala sa componenţă. Textul scrisorii a fost trimis astăzi către organismele internaţionale mai sus menţionate", a anunţat CCR printr-un comunicat de presă transmis AGERPRES. AGERPRES/(AS - autor: Mihai Stoica, editor: Claudia Stănescu, editor online: Irina Giurgiu)
