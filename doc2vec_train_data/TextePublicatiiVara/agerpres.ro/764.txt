Preşedintele Senatului, Călin Popescu Tăriceanu, a declarat, vineri, că protocoalele încheiate de SRI cu alte instituţii din justiţie, inclusiv cu Parchetul General, atunci când conducerea acestuia era asigurată de Laura Codruţa Kovesi, sunt lucruri de o 'gravitate extremă' care ar fi afectat independenţa procurorilor.
"Au apărut protocoalele secrete încheiate între SRI şi Parchetul General, când era doamna Kovesi procuror general. Protocoalele secrete încheiate de SRI cu alte instituţii din justiţie. Lucrurile acestea sunt de o gravitate extremă şi văd că unii dintre cei care astăzi sunt extrem de vocali, vorbesc despre necesitatea prezervării independenţei justiţiei şi a procurorilor - şi sunt absolut de acord cu acest lucru şi nu este o necesitate, este o obligaţie - dar tocmai aceste protocoale nu au făcut decât să calce în picioare, în mod grosolan, independenţa procurorilor şi nimeni nu s-a sesizat şi toată lumea a fost liniştită. Iar doamna Kovesi are o responsabilitate imensă în acest sens", a declarat Călin Popescu Tăriceanu, invitat la o emisiune a postului Digi 24.
În opinia acestuia, procurorul şef al DNA a mai făcut două greşeli "foarte grave, extrem de periculoase", care se referă la anchetarea unor acte ale Guvernului şi oportunitatea politică a acestora, precum şi refuzul de a participa la lucrările comisiei privind alegerile din anul 2009.
"Prima greşeală a fost aceea de a ancheta acte ale Guvernului, nerespectând principiul separaţiei puterilor în stat, încercând să vadă şi să analizeze, fără să aibă dreptul, despre oportunitatea politică a deciziilor Guvernului. E foarte grav. Deci, acest lucru nu se întâlneşte nicăieri într-o democraţie în care principiul separaţiei puterilor în stat funcţionează şi în care vorbim de principiile statului de drept. Al doilea lucru este refuzul sistematic care s-a tradus într-o atitudine sfidătoare la adresa Parlamentului, atunci când a fost chemată la Comisia de anchetă pentru celebrele alegeri din 2009", a spus preşedintele Senatului.
În opinia sa, preşedintele Iohannis ar trebui să ţină cont de hotărârea Curţii Constituţionale şi de considerentele enunţate, în luarea unei decizii privind procurorul şef al DNA.
"Eu cred că în momentul acesta, având în vedere că procedurile au fost îndeplinite şi considerentele la care parţial am făcut referire sunt extrem de serioase, cred că preşedintele ar trebui, sigur, să ia act de aceste lucruri şi să procedeze pe cale de consecinţă, o dată ce motivarea Curţii Constituţionale va fi făcută publică", a conchis Călin Popescu Tăriceanu. AGERPRES / (A, AS - autor: Sorin Blada, editor: Marius Frăţilă, editor online: Adrian Dădârlat)
