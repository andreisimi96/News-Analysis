Preşedintele USR, Dan Barna, a solicitat miercuri PSD şi lui Liviu Dragnea să îi ceară iertare jucătoarei de tenis Simona Halep.
"Eu le solicit lui Liviu Dragnea şi PSD să îşi ceară iertare Simonei Halep, nu scuze, iertare, pentru că mitocănia pe care PSD a făcut-o aseară este dincolo de orice logică politică şi de orice luptă. Să o târăşti pe Simona Halep, unul din puţinele elemente de mândrie reală pe care România şi românii le-au găsit şi le-au obţinut în ultimii 20 de ani, să o târăşti pe Simona Halep în mizeria în care PSD târăşte România, să o asimilezi în această luptă murdară doar din dorinţa de a încerca să speli o tâmpenie a doamnei Gabriela Firea este un lucru de neacceptat. De asta îi cer lui Liviu Dragnea, PSD să îşi ceară pur şi simplu iertare Simonei Halep. Este o mitocănie cum rar am văzut în România, nici în perioada interbelică, când, să spun aşa, cultura politică era la început, nu am întâlnit un asemenea episod şi din această perspectivă cred că doar iertarea cerută Simonei ar putea să mai echilibreze un pic datoria noastră faţă de ea. Asta se întâmplă, de fapt, când un infractor conduce România, tot ce va face va fi o mare infracţiune, ceea ce s-a întâmplat şi ieri", a spus Barna, la Palatul Parlamentului.
Potrivit presei, mai multe organizaţii PSD au postat pe Facebook, marţi seară, un colaj foto, potrivit căruia Simona Halep, "marea noastră campioană, a fost huiduită de 20.000 de pe Arena Naţională", dar "aplaudată de sute de mii de români în Piaţa Victoriei pe data de 9 iunie". AGERPRES/(A - autor: Dana Piciu, editor: Claudia Stănescu, editor online: Anda Badea)
