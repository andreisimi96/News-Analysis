 Preşedintele Consiliului European Donald Tusk l-a felicitat vineri pe noul prim-ministru italian Giuseppe Conte, notând în acelaşi timp că Uniunea Europeană are nevoie de "unitate şi solidaritate mai mult ca niciodată", informează Reuters şi dpa.
Giuseppe Conte a depus jurământul vineri în faţa preşedintelui Italiei Sergio Mattarella ca prim-ministrul primului guvern "antisistem" din Europa de Vest, al cărui scop este reducerea impozitelor, creşterea cheltuielilor publice privind bunăstarea socială şi revizuirea normelor Uniunii Europene în legătură cu bugetele şi imigraţia.
"Numirea dumneavoastră intervine într-un moment crucial pentru Italia şi întreaga Uniune Europeană", a declarat Tusk într-o scrisoare. "Pentru a trece peste provocările noastre comune, avem nevoie de unitate şi solidaritate mai mult ca niciodată", a adăugat el, lansându-i în acelaşi timp un apel noului premier italian de a se angaja cu omologii săi din UE într-un "dialog respectuos şi o cooperare loială".AGERPRES/(AS - editor: Sorin Calciu, editor online: Ada Vîlceanu)
