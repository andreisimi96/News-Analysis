Vocea lui Stephen Hawking va fi trimisă vineri în spaţiu, în ceea ce va fi ''un mesaj de pace şi speranţă'', după ce urna sa cu cenuşă va fi depusă la biserica Westminster Abbey din Londra, a informat familia sa, citată de EFE.
Vocea şi cuvintele celebrului astrofizician, decedat la 14 martie la 76 de ani la Cambridge (Marea Britanie), vor avea un acompaniament muzical realizat de muzicianul grec Vangelis, cunoscut pentru a fi compus coloana sonoră a filmului 'Chariots of Fire'.
Potrivit fiicei sale Lucy Hawking, acţiunea constituie "un gest frumos şi simbolic pentru a crea o legătură între prezenţa tatălui său şi dorinţa sa de a merge în spaţiu şi de a explora Universul".
Vocea lui Hawking va fi transmisă prin satelit până la gaura neagră cea mai apropiată de Terra, şi potrivit fiicei sale, este vorba de "un mesaj de pace şi de speranţă, despre unitate şi nevoia de a trăi împreună în armonie pe planetă".
Un CD cu această înregistrare, "un omagiu personal adus de Vangelis profesorului", va fi dăruit tuturor invitaţilor care vor participa la ceremonia funerară care se va desfăşura la biserica Westminster Abbey, a dezvăluit familia.
Prieteni ai fizicianului, precum actorul Benedict Cumberbatch - care l-a interpretat pe Hawking în serialul difuzat de BBC- şi astronautul Tim Peake, vor asista la ceremonie alături de familie şi alte o mie de persoane care au dorit să participe.
Rămăşiţele lui Hawking, care a suferit de la 21 de ani de o boală neuro-degenerativă care l-a ţintuit într-un scaun cu rotile şi l-a obligat să comunice printr-un sintetizator de voce, se vor odihni alături de cele ale lui Isaac Newton şi Charles Darwin. AGERPRES/(AS-autor: Mihaela Nicolaescu, editor: Mariana Ionescu, editor online: Gabriela Badea)
