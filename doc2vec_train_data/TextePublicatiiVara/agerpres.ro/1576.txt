Directorul sportiv al echipei CSA Steaua, Ştefan Iovan, a declarat, joi, că ratarea promovării în Liga a III-a de fotbal a fost "o durere foarte mare", dar speră totuşi ca jucătorii să fi învăţat din acest prim sezon în Liga a IV-a şi să ajungă în eşalonul superior în 2019.
"Chiar dacă a fost experienţă neplăcută, am învăţat multe în acest an în Liga a IV-a. Nu ne lovisem de aceste lucruri pentru că am luat-o de jos, cu copiii. Diferenţa a fost făcută în iarnă când Rapid s-a întărit, iar noi pe final nu ne-am atins obiectivul. Trebuie să fim mai atenţi, să facem o echipă competitivă pentru a reuşi promovarea la anul. Este un plus de experienţă şi de valoare de partea Rapidului. Normal că a fost o durere foarte mare după ratarea promovării. Dar Rapid a reuşit să aducă nişte foste glorii, jucători valoroşi, care au cochetat unii chiar şi cu echipa naţională. Ei sunt încă în putere şi nouă, cu copiii, ne-a fost greu să ţinem pasul cu ei. Bravo lor că au făcut o echipă bună, să aibă un parcurs cât mai bun mai departe, anul ăsta au fost mai buni ca noi", a spus Iovan.
Jucătorul formaţiei CSA Steaua, Andrei Predescu, a declarat la rândul său că doreşte să îşi ia revanşa în faţa celor de la Academia Rapid în finala pe Bucureşti a Cupei României programată, duminică, pe Stadionul Dinamo.
"Încercăm să trecem peste ratarea promovării, să găsim motivaţie, dacă se mai poate găsi după un eşec ca acesta. Dezamăgirea a fost foarte mare, pentru că promovarea era singurul nostru obiectiv. A fost tensiune mare în echipă... Din păcate echipa Rapid a fost mai bună ca noi anul acesta. Ne propunem să ne întoarcem cu forţe proaspete din vacanţă şi să promovăm anul viitor. Sperăm să facem o figură frumoasă contra lor duminică în Cupa României. Vrem să lăsăm o impresie bună, să arătăm că în ciuda eşecului din campionat avem valoare să ne batem de la egal la egal cu ei", a afirmat Predescu.
AGERPRES (autor: Marius Ţone, editor: Mihai Ţenea, editor online: Anda Badea)
