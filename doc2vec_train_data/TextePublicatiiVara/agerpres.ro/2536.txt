Ministrul Apelor şi Pădurilor, Ioan Deneş, a verificat, joi, modul în care agenţii economici care au închiriat sectoare de plajă respectă prevederile în ceea ce priveşte curăţenia şi întreţinerea acestora în staţiunile Costineşti, Vama Veche, 2 Mai, Constanţa, Mamaia şi Năvodari, iar vineri va merge în staţiunile Eforie Sud şi Eforie Nord.
Potrivit unui comunicat al ministerului de resort, Deneş a început acţiunea de control la Costineşti, unde a inspectat o parte din faleza care a fost supusă eroziunii, motiv pentru care a fost consolidată în trecut cu grinzi metalice şi blocuri de beton. De-a lungul timpului, din cauza valurilor mării înregistrate pe timp de furtună, unele grinzi metalice s-au înclinat din amplasament şi, în prezent, constituie un potenţial pericol pentru turiştii care s-ar aşeza în acea zonă a plajei.
Ministrul i-a cerut directorului Administraţiei Bazinale de Apă Dobrogea-Litoral (ABADL), Hristu Uzun, să îndepărteze imediat grinzile metalice desprinse, ca măsură temporară, până când faleza va fi consolidată, în urma finalizării proiectului POIM 'Reducerea eroziunii costiere', aflat în derulare.
Ulterior, Deneş s-a deplasat la Vama Veche unde a constatat că, în general, agenţii economici respectă prevederile legale în ceea ce priveşte amplasarea umbrelelor şi a şezlongurilor pe 70% din suprafaţa închiriată, lăsând restul, respectiv 30%, spaţiu liber pentru turiştii care doresc să stea la plajă pe cearceaf, direct pe nisip. Totodată, operatorii au lăsat liberă şi o suprafaţă de cel puţin 5 metri distanţă între linia apei şi primul rând de şezlonguri.
Potrivit MAP, turiştii aflaţi în această staţiune au solicitat amplasarea mai multor coşuri de gunoi pe plajă.
În localitatea 2 Mai, ministrul a vizitat zona de coastă, iar reprezentanţii ANAR i-au indicat lotul în care se va derula proiectul de reducere a eroziunii costiere, finanţat prin POIM. Ulterior, Ioan Deneş s-a deplasat în portul Mangalia, unde i-a fost prezentată nava 'Marina I', aparţinând ABADL, navă de cercetare a calităţii apei în zona litoralului Mării Negre precum şi de monitorizare a eroziunii costiere.
Ministrul Apelor şi Pădurilor a vizitat, ulterior, şi plajele din Constanţa, Mamaia şi Năvodari.
Vizita ministrului va continua şi vineri cu plajele din Eforie Sud şi Eforie Nord, iar concluziile vor fi prezentate într-o conferinţă de presă. AGERPRES/(AS - autor: Mariana Nica, editor: Andreea Marinescu, editor online: Ada Vîlceanu)
