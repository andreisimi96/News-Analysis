Soldaţii străini trebuie să părăsească zona de siguranţă civilă din sud-vestul Siriei din apropierea graniţei cu Israelul, cât mai curând posibil, a declarat miercuri ministrul rus de externe Serghei Lavrov, informează dpa.
Israelul a cerut ferm armatei rivalului său Iran să părăsească complet Siria, considerând prezenţa iraniană o ameninţare la adresa securităţii sale naţionale.
Rusia a reuşit să menţină relaţii strânse atât cu Israelul, cât şi cu Iranul, în timp ce sprijină guvernul sirian în războiul civil multilateral.
Există acorduri internaţionale potrivit cărora toate forţele non-siriene trebuie părăsească zona de dezescaladare din sud-vest, a declarat Serghei Lavrov la Moscova.
Rusia lucrează cu SUA şi Iordania asupra acestei chestiuni, a adăugat Lavrov în comentarii difuzate de mass-media de stat.
Prim-ministrul israelian Benjamin Netanyahu declarase cu o zi înainte că rachetele cu rază lungă de acţiune iraniene din sudul Siriei "ne pun în pericol".
"Prin urmare, Iranul trebuie să părăsească toată Siria", a adăugat Netanyahu într-un comunicat. "Nu suntem mulţumiţi de retragerea Iranului doar din sudul Siriei", a subliniat el.AGERPRES/(AS - autor: Sorin Calciu,editor: Tudor Martalogu, editor online: Anda Badea)
