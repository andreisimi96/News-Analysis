Staţia de metrou Piaţa Victoriei va fi închisă sâmbătă, 9 iunie, doar dacă reprezentanţii instituţiilor abilitate în asigurarea ordinii şi siguranţei publice vor solicita acest lucru şi numai pentru o perioadă limitată, a anunţat, vineri, Metrorex.
Precizările Metrorex vin în urma informaţiilor care au circulat în spaţiul public potrivit cărora staţia Piaţa Victoriei va fi închisă în contextul mitingului organizat de PSD şi ALDE.
"Metrorex informează că, în contextul evenimentelor ce vor avea loc sâmbătă, 09 iunie a.c., staţia Piaţa Victoriei nu va fi închisă. Societatea noastră este în continuă legătură cu reprezentanţii instituţiilor abilitate în asigurarea ordinii şi siguranţei publice. Decizia de închidere a staţiei va fi luată doar la solicitarea acestora, pe perioadă limitată, şi numai în vederea asigurării siguranţei călătorilor", precizează Metrorex in comunicat.
Ca măsuri pentru fluidizarea traficului, Metrorex a luat deja decizia suplimentării personalului de exploatare în vederea introducerii de trenuri suplimentare în circulaţie, în funcţie de fluxul de călători.AGERPRES/(AS - autor: Mariana Nica, editor: Nicoleta Gherasi, editor online: Ada Vîlceanu)
