Traficul rutier se desfăşoară cu dificultate, sâmbătă dimineaţa, pe DN 1, pe sensul de urcare spre Braşov, autoturismele mergând în coloană la Comarnic, dar şi la Buşteni, informează Inspectoratul Judeţean de Poliţie Prahova.
Potrivit sursei citate, coloana de maşini de la Comarnic se întinde pe o distanţă de şase kilometri şi începe de la km 101 al DN 1, autoturismele rulând în zonă cu 20 - 30 km/h.
De asemenea, pe acelaşi sens de mers al drumului s-a format o coloană de maşini şi la Buşteni, pe o lungime de un kilometru.
Poliţiştii rutieri acţionează la faţa locului pentru dirijarea traficului.
AGERPRES/(AS - autor: Anamaria Toma, editor: Andreea Rotaru, editor online: Simona Aruştei)
