Un tânăr de 19 ani din Piteşti, suspectat că şantaja minore cu fotografii compromiţătoare, a fost reţinut, joi, în urma unui flagrant organizat de poliţişti.
Potrivit unor surse judiciare, flagrantul a fost organizat în urma sesizării formulate de părinţii unei fete de 15 ani, care au constatat că fiica lor a sustras mai multe bunuri din casă pentru a-i da bani celui care o ameninţa cu publicarea imaginilor compromiţătoare. Din primele cercetări a reieşit că suspectul ar fi şantajat mei multe minore, eleve la licee din municipiul Piteşti.
Tânărul a fost prins în flagrant într-un restaurant din zona centrală a municipiului Piteşti.
"Bărbatul depistat în flagrant în această seară de poliţiştii Biroului de Investigaţii Criminale Piteşti a fost reţinut pentru 24 de ore sub aspectul săvârşirii infracţiunii de şantaj, urmând ca în data de 15 iunie să fie prezentat Parchetului de pe lângă Judecătoria Piteşti cu propunere de luare a unei măsuri preventive", au precizat reprezentanţii Inspectoratului de Poliţie Judeţean Argeş. AGERPRES/(AS - autor: George Onea, editor: Antonia Niţă, editor online: Daniela Juncu)
