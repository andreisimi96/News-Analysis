Perechea formată din româncele Irina Bara şi Mihaela Buzărnescu a fost învinsă de cuplul Hao-Ching Chan (Taiwan)/Zhaoxuan Yang (China), cu 6-3, 1-6, 6-4, marţi, în sferturile probei feminine de dublu la turneul de tenis de la Roland Garros, al doilea de Mare Şlem al anului.
Favoritele numărul opt s-au impus într-o oră şi 44 minute, dar Bara şi Buzărnescu au realizat cele mai bune performanţe ale carierelor lor. Buzărnescu are în palmares şi un titlu WTA la dublu, câştigat recent la Strasbourg, alături de Raluca Olaru.
Asiaticele au condus cu 2-0 în primul set, dar Bara şi Buzărnescu au reuşit trei ghemuri consecutive. Româncele nu au reuşit să continue în acelaşi ritm şi au pierdut cu 3-6 primul act.
Bara şi Buzărnescu au dominat categoric setul al doilea, adjudecat cu un sec 6-1, în 27 de minute, după ce Chan şi Yang au luat primul ghem.
Româncele au început cu dreptul setul decisiv (1-0), dar apoi au cedat următoarele trei ghemuri. La 2-4, Chan şi Zang au reuşit un nou break şi s-au desprins la 5-2. Bara şi Buzărnescu au continuat să lupte, s-au apropiat la 4-5, dar în cele din urmă asiaticele au încheiat cu un ghem la zero.
Cifrele întâlnirii au arătat echilibrul acestui meci, învingătoarele adunând cu un punct mai mult decât învinsele (76/75).
Bara şi Buzărnescu vor primi un cec de 76.000 de euro şi 430 de puncte WTA la dublu. Buzărnescu va adăuga cu un cec de 222.000 euro şi 240 de puncte WTA pentru faptul că a ajuns până în optimi la simplu şi 2.375 de euro pentru evoluţia de la mixt (eşec în primul tur). Bara va primi şi 21.000 de euro şi 30 de puncte WTA pentru evoluţia din calificări la Paris.
AGERPRES (autor: Mihai Ţenea, editor: Mircea Lazaroniu, editor online: Irina Giurgiu)
