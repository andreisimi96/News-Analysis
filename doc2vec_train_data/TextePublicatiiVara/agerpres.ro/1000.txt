* Liderul social-democraţilor, Liviu Dragnea, a anunţat că sâmbătă seară va fi organizat un miting "împotriva abuzurilor de mai mult timp" şi a încălcării principiilor statului de drept. Decizia a fost luată de Comitetul Executiv Naţional al PSD. Premierul Dăncilă a anunţat că va participa la miting.
* Mai multe organizaţii civice îi solicită preşedintelui Klaus Iohannis, printr-o scrisoare deschisă, să demareze consultări publice înainte de a acţiona în baza deciziei CCR în cazul şefei DNA, Laura Codruţa Kovesi. Organizaţiile semnatare consideră necesare aceste consultări pentru că "România a ajuns într-un moment critic al istoriei, în care locul nostru în Uniunea Europeană, democraţia şi statul de drept sunt puse cu intenţie în pericol chiar de către cei aleşi sau numiţi să le apere".
* Preşedintele PSD, Liviu Dragnea, a declarat că suspendarea din funcţie a preşedintelui nu este un subiect care să fie discutat în partid deocamdată, adăugând că social-democraţii nu vor fi de acord ca cineva, indiferent cine ar fi acela, să se plaseze deasupra legii sau Constituţiei.
* Moţiunea simplă "Harababura fiscală PSD-ALDE te lasă fără banii tăi de pensie!", iniţiată de liberali, este dezbătută în plenul Camerei Deputaţilor. Ministrul Finanţelor, Eugen Teodorovici, a afirmat în replică la criticile iniţiatorilor că PNL alege spectacolul în locul măsurilor constructive. "Un demers lipsit de substanţă şi de profesionalism, cu atât mai mult cu cât am mai trecut prin două moţiuni", a arătat Teodorovici.
* Reprezentantul DNA a solicitat magistraţilor de la Înalta Curte de Casaţie şi Justiţie, la ultimul termen al procesului CET Govora, condamnarea fostului senator Dan Şova la 9 ani închisoare pentru săvârşirea infracţiunii de trafic de influenţă, susţinând că pedeapsa de 3 ani închisoare dată de instanţa de fond este "nejustificat de blândă". AGERPRES/(autor: Florin Marin, editor: Claudia Stănescu, editor online: Ada Vîlceanu)
