România va fi reprezentată de cinci sportivi la concursul de Cupă Mondială la gimnastică artistică de la Koper (Slovenia), care va avea loc în perioada 31 mai - 3 iunie.
Sportivii care fac deplasarea în Slovenia sunt Denisa Golgotă, Ioana Crişan, Andrei Muntean, Vlad Cotuna şi Adelin Kotrong, potrivit paginii de Facebook a Federaţiei Române de Gimnastică.
Conform site-ului Federaţiei Internaţionale, Kotrong va evolua la sol, cal cu mânere, sărituri, Muntean va concura la cal, inele, paralele şi bară fixă, Cotuna este înscris la inele, paralele şi bară fixă, Golgotă va evolua la sărituri, paralele şi sol, iar Crişan la paralele şi bârnă.
Gimnaştii vor fi însoţiţi de Nicolae Forminte (antrenor feminin), Adrian Ianculescu (antrenor masculin), Silvia Stroescu (arbitru feminin), Eugen Căţean (arbitru masculin) şi Răzvan Spirescu (fizioterapeut).
Calificările se vor desfăşura joi şi vineri, iar finalele sunt programate sâmbătă şi duminică.
AGERPRES (AS/autor: Mihai Ţenea, editor: Vlad Constantinescu, editor online: Anda Badea)
