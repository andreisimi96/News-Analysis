Preşedintele nicaraguan, Daniel Ortega, confruntat cu manifestaţii şi cereri de demisie şi de alegeri anticipate, a afirmat miercuri în faţa a mii de simpatizanţi ai săi că va rămâne la putere, transmite AFP.
"Nicaragua ne aparţine tuturor şi rămânem toţi aici", a declarat Daniel Ortega în cursul acestei vaste adunări convocate în nordul capitalei Managua.
A fost pentru prima dată când preşedintele sandinist a reacţionat la cererile opoziţiei pentru a convoca alegeri anticipate în vederea reducerii mandatului său care, în mod normal, se încheie în ianuarie 2022.
Daniel Ortega face faţă de la 18 aprilie unui val de contestare fără precedent. Manifestaţii lansate de studenţi cărora li s-au alăturat alte pături ale populaţiei au fost reprimate cu violenţă de forţele de ordine. Cel puţin 85 de persoane şi-au pierdut viaţa şi câteva sute au fost rănite.
După discursul lui Daniel Ortega, au izbucnit altercaţii în apropierea locului adunării sandiniste, unde opoziţia a ales să încheie un marş având în frunte zeci de femei îmbrăcate în negru şi purtând fotografii ale copiilor lor ucişi cu ocazia represiunii manifestaţiilor antiguvernamentale.
"Nici iertare, nici uitare, justiţie şi pedeapsă", au scandat manifestanţii.
În cursul serii, autorităţile şi opoziţia s-au acuzat reciproc pentru violenţe, mai scrie AFP. AGERPRES/(AS - editor: Alic Mîrza, editor online: Simona Aruştei)
