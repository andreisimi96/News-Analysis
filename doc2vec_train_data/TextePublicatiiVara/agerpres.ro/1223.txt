Preşedintele executiv al PMP, Eugen Tomac, a declarat, marţi, legat de sentinţa de condamnare a Elenei Udrea în dosarul "Gala Bute", că regretă profund că aceasta se află "într-o situaţie atât de delicată".
"Ca om care am cunoscut-o bine, pentru că am lucrat cu Elena Udrea la începutul formării acestui partid, eu regret această decizie pentru că un om care se află într-o situaţie atât de delicată în care se află doamna Udrea nu poţi decât să compătimeşti această situaţie delicată prin care trece. Nu am văzut decizia. Am aflat acum că există această decizie dureroasă, sper să i se facă dreptate", a afirmat Tomac, întrebat în legătură cu decizia instanţei.
El a spus că mai există instanţe la care poate apela Elena Udrea.
"E o declaraţie în nume personal şi mai există instanţe la care poate apela şi sper să aibă puterea să ducă această luptă. Nu comentez deciziile instanţei. Cred că uman trebui să empatizăm cu un om care se află în asemenea dificultate şi îi urăm din suflet să aibă puterea să ducă mai departe această luptă pentru a-şi demonstra nevinovăţia. În calitate de foşti colegi, nu putem decât să regretăm profund că se află într-o situaţie atât de delicată", a mai spus Tomac.
Înalta Curte de Casaţie şi Justiţie a condamnat-o definitiv, marţi, pe fostul ministru Elena Udrea la 6 ani de închisoare în dosarul "Gala Bute" pentru luare de mită şi abuz în serviciu.
Instanţa a respins cererea depusă de Elena Udrea privind repunerea procesului pe rol.
În plus, judecătorii au admis în parte apelul declarat de Rudel Obreja, în cazul acestuia fiind contopită pedeapsa de la instanţa de fond cu o alta dată de Curtea de Apel Bucureşti, însă rămâne cu o condamnare de cinci ani închisoare cu executare.
Celelalte pedepse în dosar sunt: Tudor Breazu - trei ani de închisoare cu executare; Ştefan Lungu, fost consilier al Elenei Udrea, un an şi şase luni cu suspendare; Gheorghe Nastasia, fost secretar general în Ministerul Dezvoltării Regionale şi Turismului, patru ani de închisoare cu suspendare sub supraveghere; Ana Maria Topoliceanu, fost director al Companiei Naţionale de Investiţii, trei ani de închisoare cu suspendare, şi Dragoş Marius Botoroagă, administratorul unei firme, doi ani şi şase luni cu suspendare.
Fostul ministru al Economiei Ion Ariton este achitat pentru acuzaţiile de participaţie improprie la abuz în serviciu şi folosire a influenţei în scopul obţinerii de foloase necuvenite. AGERPRES/(AS - autor: Alina Novăceanu, editor: Florin Marin, editor online: Ada Vîlceanu)
