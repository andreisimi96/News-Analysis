Alba Iulia, 31 mai /Agerpres/ - Tribunalul Alba va judeca luni contestaţia depusă de procurori împotriva deciziei Judecătoriei Aiud privind liberarea condiţionată a omului de afaceri Ilie Carabulea, condamnat în vara anului trecut la cinci ani de închisoare în dosarul ASF Carpatica.
Purtătorul de cuvânt al Tribunalului Alba, Sorina Cristorean, a declarat, joi, pentru AGERPRES, că luni, 4 iunie, va fi luată în discuţie contestaţia al cărei prim termen fusese stabilit iniţial pentru data de 18 iunie.
În data de 20 aprilie, Judecătoria Aiud a admis cererea de liberare condiţionată a omului de afaceri Ilie Carabulea, aflat în închisoarea din Aiud de aproape un an.
Aceasta a fost a doua cerere de liberare condiţionată depusă de către omul de afaceri, precedenta fiind făcută la două luni după încarcerarea sa.
Ilie Carabulea a mai făcut, de asemenea, în noiembrie anul trecut, o contestaţie împotriva executării dispoziţiilor penale cuprinse în decizia pronunţată de Tribunalul Alba în septembrie, prin care i s-a respins acestuia propunerea de liberare condiţionată. Judecătoria Aiud şi-a declinat atunci competenţa în favoarea Curţii de Apel Alba Iulia, instanţă care a respins, în februarie, ca nefondată, contestaţia.
În iunie 2017, Ilie Carabulea a fost condamnat de Înalta Curte de Casaţie şi Justiţie la cinci ani de închisoare cu executare în dosarul ASF- Carpatica. Iniţial, la instanţa de fond, respectiv Curtea de Apel Bucureşti, omul de afaceri a primit şase ani şi şase luni de închisoare cu executare.
El a fost trimis în judecată de DNA în aprilie 2014, pentru săvârşirea unor fapte de corupţie.
Potrivit DNA, în 2012, Carpatica Asig, companie specializată în emiterea de poliţe de asigurări, în ponderea cărora cea mai mare proporţie o aveau asigurările tip RCA, avea o situaţie financiară precară şi necesita o infuzie de capital de circa 11 milioane de euro. Începând cu mai 2013, Ilie Carabulea a constituit, conform procurorilor, un grup infracţional organizat, în scopul săvârşirii unor infracţiuni prin care se urmărea protejarea intereselor financiare ale Carpatica Asig.
Carabulea a mai fost încarcerat în Penitenciarul Aiud în 2012, pentru o jumătate de an, fiind liberat condiţionat înainte de expirarea duratei pedepsei de un an şi şase luni de închisoare primită pentru dare de mită şi cumpărare de influenţă. AGERPRES / (AS - autor: Marinela Brumar, editor: Anamaria Toma, editor online: Anda Badea)
