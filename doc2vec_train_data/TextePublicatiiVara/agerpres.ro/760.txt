NATO va înfiinţa un nou comandament pentru reacţie rapidă la Ulm, în sudul Germaniei, arată informaţii obţinute vineri de agenţia DPA din surse din domeniul apărării. Comandamentul va avea sediul în cazarma Wilhelmsburg din oraş, unde se află deja un centru multinaţional pentru intervenţii în crizele internaţionale.
Decizia finală privind amplasarea noii structuri militare urmează să fie luată, probabil, la sfârşitul săptămânii viitoare, la reuniunea de la Bruxelles a miniştrilor apărării din statele membre ale Alianţei Nord-Atlantice.
Potrivit DPA, extinderea centrelor de comandă şi a forţelor armate ale NATO reprezintă o reacţie la ameninţarea crescândă percepută din partea Rusiei. În special ţările aliate care au frontiere cu Rusia sunt îngrijorate, mai ales după ocuparea Crimeei şi sprijinul acordat de Moscova separatiştilor din Ucraina.
După încheierea războiului rece, NATO a redus numărul centrelor de comandă de la câteva zeci la şapte şi personalul de la 20.000 la 6.800. Un raport confidenţial al Alianţei a pus sub semnul întrebării capacitatea de reacţie rapidă în cazul în care Rusia ar ataca prin surprindere un stat membru al NATO. AGERPRES/(AS - editor: Marius Hosu, editor online: Daniela Juncu)
