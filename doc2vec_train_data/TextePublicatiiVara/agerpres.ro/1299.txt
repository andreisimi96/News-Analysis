Spectacolul ''Kali Tras / Frica Neagră'' după romanul ''Cu moartea-n ochi'' al scriitorului Valerică Stănescu, în regia lui Mihai Lukacs, va fi prezentat în premieră, miercuri, la Teatrul Evreiesc de Stat, informează organizatorii.
În continuarea proiectului "Teatrul rom nu e nomad!", realizat în 2017 cu sprijinul Administraţiei Fondului Cultural Naţional, Compania de teatru Giuvlipen reconstituie în "Kali Tras / Frica Neagră" un episod emblematic, puţin cunoscut şi discutat, din timpul regimului Antonescu.
"'Kali Tras' nu ne spune, însă, doar o altă poveste. Spune, poate, cea mai dureroasă şi importantă poveste a romilor: Holocaustul. Pornim pe urmele unei trupe rome de teatru ambulant, din România anilor 1940, şi aflăm treptat ce întorsătură iau vieţile celor patru protagonişti - Leanca, Şopârla, Franţ şi Diloda -, când află că vor fi deportaţi în Transnistria, unde nu ştiu ce îi aşteaptă", se arată într-un comunicat.
O coproducţie bilingvă română - romani (cu traducere în română) îi are în distribuţie pe Zita Moldovan, Mihaela Drăgan, Marcel Costea, Ninel Petrache şi Mircea Dragoman. Scenariul este semnat de Iulian Toma, mişcarea scenică îi aparţine lui Paul Dunca, iar dramatizarea este realizată de Mihaela Drăgan.
"'Kali tras' este una din denumirile date de romi Holocaustului, subiect aproape uitat în conştiinţa noastră comună. României i-a luat mult timp - abia în anul 2004 - să recunoască genocidul romilor, de aceea există atât de puţine reprezentări în artă, în media sau în discursul public despre deportările romilor în Transnistria. În 'Kali Tras' am folosit toate resursele noastre artistice, pasiunea, dar şi furia, şi durerea, pentru a reda o istorie atât de întunecată. Cu 'Kali Tras' ne dorim mai mult decât o simplă prezentare a trecutului. Vrem un spectacol care să rămână în minţile şi sufletul oamenilor mult timp de acum încolo. Deşi dureros, facem acum un apel la memorie, pentru a răspunde la situaţiile contemporane, în lumina experienţelor trecute. Înlocuim amnezia confortabilă emoţional cu răspunsuri complexe din istoria noastră recentă", spune actriţa Mihaela Drăgan, citată în comunicat.
La Teatrul "Stela Popescu" va avea loc avanpremiera spectacolului "Hoţul de mărgăritare" în regia Amaliei Ciolan.
Spectacolul va fi prezentat iniţial sub formă de repetiţie generală miercuri, de la ora 20,00, şi va fi reluat ca avanpremieră vineri, de la ora 20,00, la Sala mică a Palatului Copiilor. Premiera oficială a spectacolului va avea loc în deschiderea stagiunii de toamnă a Teatrului "Stela Popescu".
Distribuţia e compusă majoritar din actori tineri, în rolul principal - Eliabar - fiind Cristian Neacşu, alături de care evoluează Daniel Filipescu/Alexandru Floroiu, Paul Cimpoieru, Sorin Aurel Sandu, Cătălin Frăsinescu, Tamara Roman/Amalia Popa, Teodora Calagiu Carafil/Ana Maria Carablais, rolul Eli fiind jucat de Viorel Ştefan Păunescu.
Textul piesei "Hoţul de mărgăritare", scris în anii 50 de mitropolitul Bartolomeu Anania, este centrat pe parabola Fiului Risipitor, una dintre cele mai cunoscute pilde evanghelice. Piesa prezintă în faţa spectatorilor două dintre dimensiunile fundamentale ale creştinismului - generozitatea şi dragostea de Dumnezeu - şi invită la meditaţie şi reflecţie. AGERPRES/(AS - autor: Petronius Craiu, editor: Georgiana Tănăsescu, editor online: Gabriela Badea)
