Politologul Cristian Pârvulescu a afirmat, sâmbătă, la Bookfest, că ne putem gândi la ce ar fi fost dacă România ar fi fost monarhie în decembrie 2017 şi nu republică, în condiţiile în care Regele Mihai I a prin eforturile pe care le-a făcut a încercat permanent să-şi ajute ţara.
"Ce-ar fi fost dacă România ar fi fost monarhie în 2017 şi nu republică? Cum ar fi arătat viitorul? Sigur că este istorie contrafactuală, dar ne permitem luxul să gândim şi în felul acesta, mai ales că, aşa cum spunea şi Ion M. Ioniţă, România a devenit dintr-o societate republicană fanatică în 1990, o societate cu veleităţi monarhice în 2017-2018. Ne putem gândi la ce-ar fi fost dacă şi totodată nu trebuie să uităm că Regele Mihai, prin eforturile pe care le-a făcut, a încercat permanent să ajute această ţară, deşi, uneori, unii dintre cetăţenii săi au fost extraordinar de nerecunoscători", a spus Pîrvulescu.
El a accentuat că Regele Mihai nu a reproşat românilor problemele pe care i le-au creat autorităţile la reîntoarcerea în ţară.
"Ceea ce spun foarte mulţi din cei care l-au cunoscut pe rege este că niciodată, niciodată în viaţa sa nu a reproşat românilor faptul că autorităţile au creat atât de multe probleme, pentru că ne aducem cu toţii aminte cât de dificilă a fost întoarcerea regelui în ţara sa şi cât de greu a putut să se acomodeze unei realităţi cu care nu era de acord", a încheiat politologul.
Cristian Pîrvulescu a participat vineri la lansarea antologiei "Mihai I al României. Regele nostru. Martori, experienţe, amintiri regale", coordonată de Alexandru Muraru, apărută la Curtea Veche Publishing. Volumul reuneşte texte cu şi despre Regele Mihai I al României scrise de Patriarhul Daniel, Emil Hurezeanu, Roger Griffin, Jonathan Eyal, Andrei Muraru, Dan Grigore, Ion M. Ioniţă, Ana Blandiana, Ştefan Câlţia, Constanţa Iorga, Simona N. Vrăbiescu Kleckner ş.a. AGERPRES/(A - autor: Daniel Popescu, editor: Karina Olteanu, editor online: Irina Giurgiu)
