Jucătoarea română de tenis Irina Maria Bara s-a calificat, miercuri, în sferturile de finală ale turneului ITF de la Hodmezovasarhely (Ungaria), dotat cu premii totale de 60.000 de dolari, după 6-4, 6-3 cu compatrioata sa Miriam Bianca Bulgaru.
Bara (23 ani, 167 WTA), cap de serie numărul opt, a avut nevoie de o oră şi 21 de minute pentru a obţine a doua sa victorie în meciurile cu Bulgaru (19 ani, 450 WTA), după cea de anul trecut, tot în Ungaria, la Balatonboglar (25.000 dolari), cu 6-4, 6-1, în primul tur.
Următoarea adversară a româncei va fi Katarina Zavaţka. Ucraineanca de 18 ani (214 WTA) a câştigat ambele partide directe cu Bara, anul trecut, românca abandonând la Perth (Australia, 25.000 dolari), în primul tur, la 6-0, 2-1 pentru adversară, după care Zavaţka s-a impus la Dunakeszi (Ungaria, 60.000 dolari), 7-6 (1), 6-3, în sferturi. AGERPRES (editor: Mihai Ţenea, editor online: Gabriela Badea)
