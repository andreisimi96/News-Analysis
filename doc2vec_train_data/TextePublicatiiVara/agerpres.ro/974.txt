Liberalii iau în calcul posibilitatea organizării unor ample acţiuni de protest pentru susţinerea unei moţiuni de cenzură, a anunţat, luni, preşedintele PNL, Ludovic Orban.
"Am purtat discuţii legate de pregătirea moţiunii de cenzură, despre stadiul negocierilor şi despre posibilitatea organizării unor ample acţiuni de protest în susţinerea moţiunii de cenzură", a declarat Orban, după şedinţa Biroului Executiv al PNL.
Liderul PNL a menţionat că va fi luată o decizie la momentul potrivit cu privire la data depunerii moţiunii de cenzură şi a acţiunilor de protest.
El a afirmat că acţiunile de protest ar urma să fie organizate în toată ţara.
"Cu siguranţă vom face apel către toţi cetăţenii români care s-au săturat de PSD şi care îşi dau seama că PSD îşi bate joc de România şi compromite şansele fiecărui român de a trăi mai bine, îi vom chema la acţiunile de protest alături de membrii şi simpatizanţii noştri. (...) Noi nu facem miting în Piaţa Victoriei ca să protestăm împotriva abuzurilor, care principala sursă a abuzurilor este chiar Guvernul de lângă Piaţa Victoriei", a spus liderul liberalilor, care a arătat că la aceste acţiuni de protest îşi doreşte să participe cât mai mulţi oameni.
Potrivit preşedintelui PNL, o echipă organizatorică se va ocupa de detaliile privind desfăşurarea acţiunilor de protest. El a menţionat că s-a propus şi formarea unui cordon în jurul Palatului Parlamentului.
Orban a precizat că momentul depunerii moţiunii de cenzură va fi stabilit când se vor finaliza negocierile cu toţi actorii politici relevanţi şi vor exista cele mai bune perspective.
"Cu siguranţă vom depune moţiunea (...) până la sfârşitul sesiunii parlamentare. (...) Suntem angrenaţi în discuţii şi deocamdată este prematur să vă prezentăm concluzii sau puncte de vedere", a explicat el.
Conform lui Orban, se poartă negocieri cu parlamentari ALDE pentru a-i convinge că "să fii fată în casă la PSD te va duce mai devreme sau mai târziu la pierzanie".
Preşedintele PNL a susţinut că este prematur să facă o evaluare cu privire la şansele unei moţiuni de cenzură.
Ludovic Orban a informat, totodată, că i-a convocat marţi pe vicepreşedinţii pe domenii ai partidului şi pe preşedinţii comisiilor de specialitate pentru conturarea unui program de guvernare.
"Urmează să purtăm o discuţie privind o listă de obiective prioritare şi de măsuri guvernamentale care ar trebui luate în primă fază pentru repararea gravelor dezechilibre de guvernare a PSD", a spus el, adăugând că urmează să fie luată o decizie dacă draftul de program de guvernare va fi prezentat concomitent cu moţiunea de cenzură. AGERPRES/(A - autor: Florentina Peia, editor: Claudia Stănescu, editor online: Ada Vîlceanu)
