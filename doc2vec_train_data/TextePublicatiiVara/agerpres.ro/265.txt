Reprezentativa de fotbal a Turciei, antrenată de românul Mircea Lucescu, a învins cu scorul de 2-1 (1-0) formaţia Iranului, echipă care se pregăteşte pentru Cupa Mondială din Rusia (14 iunie - 15 iulie), luni seara, pe stadionul Başakşehir Fatih Terim din Istanbul.
Ambele goluri ale turcilor au fost marcate de atacantul Cenk Tosun (6, 50), în timp ce pentru iranieni a înscris Ashkan Dejagah (90+2 - penalty.)
Iranul a mai avut o ocazie bună prin Ehsan Hajsafi (24), dar şutul său a fost apărat de portarul Serkan Kirintili.
Turcia a terminat meciul în zece oameni, după ce Omer Bayram a fost eliminat pentru henţ în finalul partidei, când oaspeţii au primit penalty.
Iranul face parte din Grupa B la Cupa Mondială, alături de Maroc, Spania şi Portugalia. Primul meci al echipei antrenate de portughezul Carlos Queiroz va avea loc pe 15 iunie, contra Marocului, la Sankt Petersburg.
Au evoluat echipele:
Turcia: Serkan Kirintili - Sener Ozbayrakli, Kaan Ayhan, Caglar Soyuncu, Hasan Ali Kaldirim (Omer Bayram, 86) - Mehmet Topal (Umut Bulut, 78), Emre Akbaba (Oguzhan Ozyakup, 58), Okan Yokuşlu - Cengiz Under (Serdar Gurler, 46), Cenk Tosun (Tarkan Serbest, 78) - Yusuf Yazici (Deniz Turuc, 65).
Iran: Beiranvand - Rezaeian, Cheshmi, Pouraliganji, Mohammadi - Ansarifard (Dejagah, 71), Hajsafi (Amiri, 58), Shojaei (Ebrahimi, 68) - Jahanbakhsh (Torabi, 75), Azmoun (Ghoochannejhad, 80), Taremi (Ghoddos, 59).
Arbitru: Valentin Kovalenko (Uzbekistan).
AGERPRES (autor: Mihai Ţenea, editor: Vlad Constantinescu, editor online: Simona Aruştei)
