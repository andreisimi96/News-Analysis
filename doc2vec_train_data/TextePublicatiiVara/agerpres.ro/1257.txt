Mii de cehi au protestat vehement marţi în întreaga ţară faţă de prima participare la putere a partidului comunist KSCM după căderea comunismului în această ţară, în 1989, relatează AFP.
Manifestaţiile au avut loc cu o zi înainte de o nouă desemnare în fruntea guvernului a omului de afaceri populist Andrej Babis care şi-a asigurat sprijinul KSCM, chiar dacă acest partid nu va face parte oficial din cabinetul său.
Andrej Babis, un fost comunist a cărui mişcare, ANO, s-a clasat pe primul loc la legislativele din octombrie, va fi desemnat din nou premier, miercuri, de preşedintele Milos Zeman, tot un fost comunist. El va încerca să formeze o coaliţie cu social-democraţii (CSSD), sprjinită tacit de KSCM.
"Zeman şi Babis, ţara asta nu este a voastră!", "Opriţi ideologia comunistă!", "No more communism!" se putea citi pe pancarte la Praga.
Manifestanţii au purtat portrete ale victimelor fostului regim totalitar căruia i-au fost atribuite cel puţin 4.500 de morţi.
"Mâine (miercuri) va fi o zi tragică pentru democraţia cehă", a declarat liderul partidului de dreapta TOP 09, Jiri Pospisil, în faţa a zeci de mii de manifestanţi, la Praga, potrivit unei estimări a agenţiei France Presse.
Manifestaţii similare au mai avut loc în circa 200 de oraşe şi sate din Cehia.
Primul guvern al lui Andrej Babis, alcătuit din membri ai ANO şi tehnicieni fără etichetă politică, a eşuat cu prilejul votului de încredere, în ianuarie, dar a rămas în funcţie până la formarea unui nou cabinet.
KSCM care i-a promis deja lui Babis sprijinul său în schimbul unor posturi în marile întreprinderi de stat, va juca astfel un rol cheie în formarea guvernului pentru prima dată după "Revoluţia de catifea" din 1989, condusă de Vaclav Havel (1936-2011).
ANO deţine 78 din cele 200 de locuri ale Camerei inferioare, în timp ce CSSD nu are decât 15 mandate. Pentru a obţine votul de încredere în parlament, ANO şi CSSD au nevoie de sprijinul a cel puţin 15 aleşi comunişti.
Criticii lui Babis invocă în special inculparea sa pentru o fraudă presupusă cu subvenţii europene într-un caz din 2007-2008, precum şi presupusa lui colaborare cu poliţia secretă comunistă StB înainte de 1989.AGERPRES/(AS - editor: Alic Mîrza, editor online: Daniela Juncu)
