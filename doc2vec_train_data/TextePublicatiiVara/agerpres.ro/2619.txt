Un grup de 30 de artişti din toată ţara se află în aceste zile la Penitenciarul de Maximă Siguranţă din Iaşi, pentru a lua parte, până duminică, la festivalul "Arta la rece".
Ei au portofolii impresionante, în CV-urile lor regăsindu-se decorarea de teatre, sedii de firme, sedii de bănci, biblioteci, instituţii de învăţământ din ţară şi din străinătate, precum şi amenajarea unei galerii de artă în aer liber din Iaşi. 
"Suntem o comunitate destul de conectată la tot ceea ce înseamnă street art, graffiti şi inevitabil aflăm despre toate evenimentele din zona aceasta. Acum doi ani a mai fost un eveniment similar la Vaslui. Aşteptam cu sufletul la gură să se organizeze şi în alte oraşe. E cu totul altă treabă, pentru că se schimbă puţin sistemul de referinţă. Adică te raportezi la nişte oameni care nu au acces la lucrurile pe care le au oamenii în mod normal. E foarte diferit", a declarat Robert Obert, unul dintre artiştii veniţi la Penitenciarul de Maximă Siguranţă Iaşi.
Până duminică, tinerii artişti vor picta zidurile curţilor interioare ale Penitenciarului Iaşi. În acest timp ei vor acoperi o suprafaţă de aproximativ o mie de metri pătraţi cu desene. Proiectul Arta la rece se aliniază temei lansate de festivalul Street Delivery Iaşi şi rolului social asumat al Penitenciarului Iaşi în cadrul comunităţii locale, de reintegrare a persoanelor private de libertate prin programe cultural-educative, iniţiate şi dezvoltate în parteneriat cu societatea civilă.
"Arta la rece în sezonul estival poate e un paradox. Având în vedere însă că este foarte cald ne-am gândit ca prin această manifestare artistică să răcorim puţin zidurile penitenciarului. (...) Artiştii au reuşit nu doar să coloreze ci şi să învioreze pereţii Penitenciarului Iaşi", a declarat comisar şef Liviu Dumitraşcu, de la Serviciul Educaţie din Penitenciarul Iaşi.
Potrivit organizatorilor, proiectul cultural urmăreşte "umanizarea zidurilor", crearea unei identităţi vizuale pozitive a spaţiului de încarcerare, precum şi împingerea actului artistic dincolo de limitele convenţionalului.
"Arta este o terapie pentru toţi. Arta este o metodă de a schimba comportamente, o metodă de arterapie care vine în ajutorul celor aflaţi aici, îi relaxează, îi ajută să fie mai optimişti, văd că pot să fie creativi iar când se vor întoarce în familie vor putea face ceea ce au văzut aici", a declarat Cristina Marinela Radu, profesoară la Şcoala Gimnazială 41.
Duminică, în ultima zi de festival, la Penitenciarul Iaşi va fi vizionată în premieră piesa de teatru "Marius Chicoş Rostogan", o adaptare după "Pedagog de şcoală nouă", de I.L. Caragiale, în regia regizorului Gabriel Comănescu. Tot atunci va avea loc şi vernisajul picturilor artiştilor implicaţi în proiect. AGERPRES/(A, AS autor: Daniela Malache, editor: Karina Olteanu, editor online: Anda Badea)
