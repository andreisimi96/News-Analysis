Selecţionatele Columbiei şi Egiptului au încheiat nedecis, 0-0, vineri la Bergamo (Italia), într-un meci de pregătire pentru Cupa Mondială de fotbal din 2018 dominat de sud-americani şi marcat de absenţa lui Mohamed Salah pentru "Faraoni".
Columbia, sfertfinalistă la Cupa Mondială din Brazilia, s-a dovedit superioară şi poate reuşi un parcurs cel puţin similar în Rusia, beneficiind de clasa unui jucător de talia lui James Rodriguez. Columbia s-a evidenţiat prin două lovituri de cap ale lui Radamel Falcao, vârful său de lance, James Rodriguez ţintind bara din lovitură liberă (36).
În schimb, pentru egipteni opţiunile sunt mai puţin numeroase în privinţa talentelor, iar absenţa lui Mohamed Salah, accidentat la un umăr, s-a făcut resimţită şi echipa antrenată de Hector Cuper nu poate avea mari speranţe în Rusia dacă atacantul lui Liverpool nu se va reface la timp.
Miercuri, federaţia egipteană anunţase trei săptămâni de absenţă pentru Salah, cee ce i-ar putea permite totuşi să dispute primul meci al "Faraonilor" pe 15 iunie contra Uruguayului, iar pe 19 iune cu Rusia. În ultimul meci din Grupa A, ei vor întâlni Arabia Saudită pe 25 iunie.
Columbia va evolua în Grupa H, alături de Polonia, Senegal şi Japonia.
În faţa a 7.000 de spectatori au evoluat echipele:
Columbia: Ospina - Arias, Davinson Sanchez, Mina, Fabra - Uribe, Carlos Sanchez, Lerma - Cuadrado, James Rodroiguez - Falcao. Au mai evoluat Izquierdo, Murillo, Mojica, Quintero, Bacca şi Borja.
Egipt: El Shenawy - Fathi, Samir, Hegazi, Abdel-Shafi - Hamed, Morsi - Trezeguet, El Said, Sobhi - Mohsen. Au mai jucat El Hadary, El Mohamady, Warda, Abdelaziz, Kahraba, Shikabala.
A arbitrat italianul Paolo Mazzoleni.
AGERPRES (autor: Vlad Constantinescu, editor: Mihai Ţenea, editor online: Irina Giurgiu)
