Guvernul a discutat, în şedinţa de vineri, în primă lectură, un act normativ referitor la programul "Investeşte în tine", a anunţat purtătorul de cuvânt al Executivului, Nelu Barbu.
"A fost o primă lectură a unui act normativ privitor la programul 'Investeşte în tine'", a declarat Nelu Barbu la Palatul Victoria.
Potrivit purtătorului de cuvânt al Executivului, acest act normativ va fi adoptat "cel mai probabil săptămâna următoare".
Pe 29 mai, vicepremierul Viorel Ştefan a anunţat că Guvernul va aproba un program de creditare cu dobândă 0%, garantat de stat în proporţie de 80%, adresat tinerilor cu vârsta între 16 şi 26 de ani, dar şi persoanelor cu vârsta între 26 şi 55 de ani, având ca obiectiv principal investiţia în educaţie, cultură, sănătate, sport, locuinţe.
El a precizat că în cadrul programului intitulat "Investeşte în tine" creditul acordat pe o perioadă de 10 ani va fi de 40.000 de lei, cu posibilitatea de suplimentare cu 20.000 de lei pentru tineri, şi de 35.000 de lei cu suplimentare cu 20.000 de lei pentru persoanele cu vârsta între 26 şi 55 de ani.
"Este un program care se adresează în primul rând tinerilor, dar nu numai. Vizăm şi alte categorii de persoane şi se referă în special la investiţiile pe care o persoană le poate face în propria sa dezvoltare, adică în propria educaţie, cultură sau sănătate. Acest program este, însă, mai generos şi va include şi investiţiile în dezvoltarea personală a membrilor familiilor beneficiarului. (...) Cine vor fi beneficiarii? E vorba de două categorii de persoane, iar în unele cazuri vorbim de cetăţeni care urmează o anumită formă de învăţământ sau de formare profesională. Aceasta este condiţia principală pentru a beneficia de un astfel de credit. Cele două categorii, respectiv tinerii între 16 şi 26 de ani şi persoanele între 26 şi 55 de ani, sunt prezentate distinct pentru că există unele diferenţe în ce priveşte limita de creditare", a declarat Viorel Ştefan. AGERPRES/(A, AS - autor: Mădălina Cerban, editor: Florin Marin, editor online: Ada Vîlceanu)
