Liberalii demarează procedurile de sesizare a Comisiei de la Veneţia prin intermediul Adunării Parlamentare a Consiliului Europei cu privire la modificările aduse Codurilor penale, a anunţat preşedintele PNL, Ludovic Orban.
"Astăzi, am hotărât ca PNL să demareze procedura de sesizare a Comisiei de la Veneţia prin intermediul Adunării Parlamentare a Consiliului Europei, mai precis Comisia de monitorizare şi Comisia juridică, în privinţa propunerilor de modificare a Codului penal şi a Codului de procedură penală. Considerăm absolut necesar ca şi pe aceste proiecte de modificare să existe un punct de vedere exprimat de Comisia de la Veneţia. Apelăm la această procedură pentru că, din păcate, majoritatea parlamentară a refuzat şi de această dată solicitarea formulată de grupul parlamentar al PNL, şi anume aceea ca conducerea Parlamentului, înainte de dezbatere şi adoptare a modificărilor propuse, să sesizeze Comisia de la Veneţia", a spus Orban la finalul şedinţei Biroului Executiv al PNL, care a avut loc la Parlament.
El a subliniat că demersul este "cât se poate legitim şi de normal într-o ţară care face parte din Uniunea Europeană".
Orban a amintit că PNL a reuşit sesizarea Comisiei de la Veneţia prin intermediul Comisiei de monitorizare a Adunării Parlamentare a Consiliului Europei asupra modificărilor la legile justiţiei. AGERPRES/(A - autor: Florentina Peia, editor: Florin Marin, editor online: Anda Badea)
