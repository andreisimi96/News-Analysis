Ministrul Justiţiei, Tudorel Toader, a declarat că discuţiile cu delegaţia Comisiei de la Veneţia vor viza Legile Justiţiei, modificările aduse Codurilor penale, transpunerea directivelor europene în legislaţia românească, dar şi punerea în acord a unor acte normative cu deciziile Curţii Constituţionale.
"Evident, se va discuta pe Legile Justiţiei, se va discuta pe modificările la Coduri penale, procedură penală, probabil transpunerea directivelor, punerea în acord cu deciziile Curţii Constituţionale", a afirmat Toader luni, înainte de întâlnirea cu delegaţia Comisiei de la Veneţia de la sediul Ministerului Justiţiei.
Experţii Comisiei de la Veneţia vor mai avea întâlniri cu preşedintele Klaus Iohannis, precum şi la Ministerul Justiţiei, Înalta Curte de Casaţie şi Justiţie, Curtea Constituţională, Biroul procurorului general, Direcţia Naţională Anticorupţie, Consiliul Superior al Magistraturii, cu reprezentanţi ai Parlamentului, inclusiv ai Comisiei parlamentare speciale pentru amendarea Legilor Justiţiei, cu asociaţii ale judecătorilor şi procurorilor, cu organizaţii ale societăţii civile, conform unui comunicat de presă de la Strasbourg.
Atât preşedintele, cât şi Comitetul de Monitorizare al Adunării Parlamentare a Consiliului Europei au solicitat opinia Comisiei de la Veneţia, organ consultativ al Consiliului Europei, alcătuit din experţi independenţi în domeniul dreptului constituţional, cu privire la Legile Justiţiei, menţionează comunicatul citat.
Referitor la decizia Curţii Constituţionale în cazul procurorului-şef al DNA, Laura Codruţa Kovesi, ministrul Tudorel Toader a reiterat că aşteaptă ca preşedintele Klaus Iohannis să îşi îndeplinească obligaţia.
"Nu avem termen. Am înţeles că domnia sa va citi (decizia CCR - n.r.), am înţeles că domnia sa va citi până va înţelege iar eu exprim aceeaşi convingere, că îşi va îndeplini obligaţia", a precizat Toader. AGERPRES/(A - autor: Florin Marin, editor: Claudia Stănescu, editor online: Irina Giurgiu)
