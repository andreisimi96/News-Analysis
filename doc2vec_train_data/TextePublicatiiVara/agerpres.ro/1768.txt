Preşedintele Festivalului Internaţional de Teatru de la Sibiu (FITS), actorul Constantin Chiriac, a primit vineri, titlul de cetăţean de onoare al judeţului Sibiu, prilej cu care a declarat că "vocaţia noastră ar trebui să fie în a dărui".
"Fiecare din noi avem o viaţă pentru care nu ştiu dacă am făcut ceva ca să o merităm. Este cel mai mare dar pe care noi îl primim atunci când ne naştem. Şi dacă vom lua în considerare zi de zi acest lucru, că am primit un dar extraordinar şi că vocaţia noastră în lume ar trebui să fie în a dărui, atunci vom ştii într-adevăr să preţuim prietenia, să preţuim familia, să preţuim tot ce construim zi de zi. Dacă astăzi primesc un premiu, primesc un premiu pentru toţi cei care sunt împreună cu mine: echipa mea, familia mea, prietenii cu care am reuşit de-a lungul timpului să facem atât de multe parteneriate şi credeţi-mă, că suntem la început. (...) Este un obiectiv uriaş să putem să facem la Sibiu acest centru de spectacole şi de congrese şi institut de cercetări. Avem nevoie să avem alături de turism cultural, să avem turismul de business, să putem să punem pe hartă tot ceea ce înseamnă zodia cercetării, a descoperirii, a ceea ce am reuşit cu Aleea Celebrităţilor", a spus Constantin Chiriac.
Chiriac a primit titlul de cetăţean de onoare al judeţului Sibiu, la Consiliului Judeţean, de la preşedintele Daniela Cîmpean.
Constantin Chiriac s-a remarcat în ultimii zece ani în Sibiu prin contribuţia decisivă avută la succesul celui mai mare festival al artelor din România, FITS şi la programul Capitală Culturală Europeană 2007. Constantin Chiriac este şi director general al Teatrului Naţional "Radu Stanca" din Sibiu.
Ediţia din acest an a FITS a început vineri şi se va termina pe 17 iunie. AGERPRES/(A-autor: Isabela Paulescu, editor: Karina Olteanu, editor online: Ada Vîlceanu)
