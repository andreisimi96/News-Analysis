Cristian Jura, arbitru în cadrul Tribunalului de Arbitraj Sportiv de la Lausanne, a declarat, joi, că procesele României sunt cele mai spectaculoase de la TAS, pentru că aceste cazuri reprezintă o premieră în lume de fiecare dată.
"La TAS procesele României sunt cele mai spectaculoase. La TAS a fost o premieră când s-a confirmat o campioană, e cazul clubului FC Viitorul de anul trecut. În 2000 s-a retras pentru prima oară la TAS o medalie de aur, şi mă refer la medalia Andreei Răducan. Apoi TAS a dat cea mai mare sancţiune unui sportiv care este român, Adrian Mutu, cu 20 de milioane de euro. Deci toate procesele de la TAS cu "cel mai" sunt legate de România", a spus Jura.
Juristul a menţionat că CSA Steaua are şanse destul de mari să câştige procesul civil prin care solicită grupării FCSB, deţinute de Gigi Becali, suma de 37 de milioane de euro drept prejudiciu pentru folosirea ilegală a mărcii "Steaua Bucureşti", însă a precizat că suma ar putea fi diminuată de instanţă.
"E un caz interesant care a început cu mult timp în urmă. Instanţa s-a pronunţat în primă fază, pentru că marca şi culorile au revenit deja Clubului Sportiv al Armatei. În momentul de faţă este doar o chestiune de calcul al prejudiciului cauzat de folosirea de către domnul Becali a mărcii Steaua Bucureşti. Acest al doilea proces pentru recuperarea prejudiciului este o urmare a procesului privind marca. Probabil că CSA Steaua va câştiga, instanţa a acceptat suma de 37 de milioane de euro, dar procesul e abia la început. Contează şi la ce se raportează acest calcul. Faptul că se cer 37 de milioane de euro nu înseamnă că instanţa o va păstra ca atare, ci poate să o diminueze. Se poate ajunge la 1 milion, sau 500.000 de euro, depinde de multe lucruri", a adăugat juristul.
Juristul Cristian Jura a participat, joi, la deschiderea Forumului Sportului Românesc, găzduit de Palatul Parlamentului în perioada 31 mai - 2 iunie.
AGERPRES (autor: Marius Ţone, editor: Mircea Lazaroniu, editor online: Anda Badea)
