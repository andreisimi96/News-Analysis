Forţele armate nord-coreene nu arată niciun semn de activitate neobişnuită sau de alertă sporită cu câteva ore înainte de summitul istoric dintre Kim Jong Un şi Donald Trump la Singapore, a afirmat luni secretarul american al Apărării, Jim Mattis, citat de AFP.
"Totul este calm", le-a declarat Jim Mattis jurnaliştilor care i-au cerut părerea în legătură cu situaţia forţelor armate nord-coreene.
Generalul în rezervă al US Marine Corps a repetat ce a spus în mai multe rânduri că, după cunoştinţa sa, prezenţa trupelor americane în Coreea de Sud nu va fi discutată în cursul întâlnirii lor istorice de la Singapore.
El a subliniat că în această privinţă este un dosar ce trebuie negociat exclusiv între Seul şi Washington.
Circa 28.500 de soldaţi americani se află în permanenţă la baze militare din Coreea de Sud.AGERPRES/(AS - editor: Alic Mîrza, editor online: Daniela Juncu)
