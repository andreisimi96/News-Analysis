Componenţii naţionalei de fotbal a Rusiei, care vor întâlni Egiptul pe 19 iunie în faza grupelor Cupei Mondiale 2018, nu vor ca Mohamed Salah, vedeta naţionalei arabe, să rateze turneul din cauza accidentării la umărul stâng pe care a suferit-o în finala Ligii Campionilor, relatează EFE.
"E trist ce s-a întâmplat cu Salah. Mereu vreau să joc împotriva celor mai buni. Ar fi lamentabil să nu poată juca. Toţi ştiu că e un fotbalist bun şi că e într-o formă excelentă", a comentat fundaşul central Roman Neustadter.
El l-a apărat pe Sergio Ramos, fundaşul lui Real Madrid, pe care mulţi îl acuză că l-a accidentat intenţionat pe egiptean în prima repriză a finalei câştigate de gruparea spaniolă în faţa lui Liverpool (3-1).
Alt fotbalist al naţionalei Rusiei, Konstantin Rausch, i-a urat atacantului lui Liverpool să se refacă rapid. Rausch a afirmat că Salah a avut în acest sezon evoluţii la nivelul lui Leo Messi şi Cristiano Ronaldo.
Federaţia Egipteană de Fotbal a indicat luni că speră că Salah se va reface la timp pentru a fi prezent la Mondial.
Salah este marea speranţă a "faraonilor", care nu au mai disputat un Mondial din 1990.
Naţionala africană, pregătită de argentinianul Hector Cuper, se antrenează acum în Italia, unde va juca vineri un amical împotriva Columbiei.
Rusia, gazda Mondialului, va disputa meciul de deschidere pe 14 iunie contra Arabiei Saudite, după care, în Grupa A, va întâlni Egiptul şi Uruguayul.
AGERPRES (editor: Mircea Lazaroniu)
