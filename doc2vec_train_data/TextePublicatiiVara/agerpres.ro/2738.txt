Concerte, ateliere de artă şi creaţie, teatru de păpuşi, cinema în aer liber, panouri de căţărat, campionat de fotbal, de street ball şi multe alte surprize vor fi în cadrul primei ediţii a Dream Family Festival, care se va desfăşura în perioada 21-24 iunie, la Braşov, au informat organizatorii evenimentului.
Festivalul se va derula pe platforma fostului stadion municipal din Braşov, urmărindu-se ca acesta să devină cea mai mare manifestare dedicată copiilor şi familiilor din România, potrivit unui comunicat de presă transmis AGERPRES.
''Dream Family Festival este un concept nou de festival multidisciplinar care îşi propune ca, în cele patru zile de evenimente, să ofere braşovenilor, şi nu numai, experienţe de neuitat şi şansa de a petrece timp de calitate împreună cu cei dragi. Organizatorii au pregătit sute de activităţi prin care vor încuraja familiile să se joace, să înveţe, să se relaxeze, să experimenteze lucruri noi şi să contureze amintiri frumoase împreună'', conform documentului citat.
Distracţia va fi împărţită în cinci zone ale festivalului: Enchanted Forest - zona dedicată artei şi creaţiei; Carnival Area - zona de carnaval pentru cei mici şi mari; Playground - zona de sport; Land of Mistery - zona dedicată ştiinţei şi misterelor; Arena - scena principală, unde vor susţine concerte precum Ellie White, Smiley, Irina Rimes, The Motans şi Andra Gogan şi Food Truck Arena, locul în care se vor descoperi gusturile copilăriei şi se va explora diversitatea gastronomică internaţională.
Biletele şi abonamentele sunt puse în vânzare în reţeaua iabilet.ro şi în magazinele partenere iabilet.ro din ţară. Un abonament bilet este valabil pentru o singură persoană pentru toate zilele de festival 21-24 iunie. Copiii sub cinci ani beneficiază de gratuitate. Accesul minorilor (0-18 ani) în cadrul festivalului se face doar în prezenţa a minimum un adult (părinte), reiese din comunicat. AGERPRES/(AS - autor: Jana Pintili, editor: Nona Jalbă, editor online: Gabriela Badea)
Sursa foto: DREAM Family Festival/ Facebook
