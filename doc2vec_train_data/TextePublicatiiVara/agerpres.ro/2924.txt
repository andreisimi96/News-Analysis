Pete Docter, regizor al filmelor ''Up'' şi ''Inside Out'', şi Jennifer Lee, care a realizat ''Frozen'', au fost numiţi şefi la departamentul de creaţie al Pixar şi respectiv, Walt Disney Animation, diviziile de animaţie ale The Walt Disney Company, potrivit unui comunicat citat miercuri de EFE.
Docter şi Lee îl vor înlocui astfel pe John Lasseter, actualul şef de creaţie la Pixar şi Walt Disney Animation Studios, care va renunţa definitiv la post la sfârşitul anului. Ambii vor fi responsabilii creativi ai tuturor filmelor şi proiectelor diviziilor de animaţie ale companiei.
În noiembrie anul trecut, Lasseter anunţa că îşi ia o pauză de şase luni, după ce a recunoscut că a avut comportamente nepotrivite la locul de muncă, sau gesturi deplasate faţă de personal.
"Îmi cer scuze dacă v-am dezamăgit. Vreau să cer scuze mai ales celor care s-au aflat de partea nepotrivită a unei îmbrăţişări nedorite sau oricare alt gest, sau care a simţit că am depăşit într-un fel măsura", a spus Lasseter într-un comunicat adresat angajaţilor.
Cunoscut pentru a fi unul din creierele din spatele Pixar şi o figură importantă a cinematografiei mondiale de animaţie, Lasseter a realizat filme ca ''Toy Story'' (1995), ''A Bug's Life'' (1998), ''Toy Story 2'' (1999), ''Cars'' (2006) şi ''Cars 2'' (2011).
În ultimii ani a lucrat în principal ca producător, iar printre realizările sale figurează şi ''Coco'', filmul de animaţie inspirat din cultura mexicană, care a câştigat anul acesta premiul Oscar la această categorie.
La 12 iunie a fost lansat pe ecrane ''Incredibles 2'', cel mai recent film la care Lasseter a fost producător executiv. AGERPRES/(AS-autor: Mihaela Nicolaescu, editor: Mariana Ionescu, editor online: Gabriela Badea)
