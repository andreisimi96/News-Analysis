Cea de-a 22-a ediţie a Festivalului Internaţional de Jazz de la Gărâna, locul care devine vară de vară destinaţia preferată pentru iubitorii acestui gen muzical, dar şi a iubitorilor de natură, se va desfăşura, în acest an, în perioada 12 - 15 iulie, în tradiţionala locaţie, cunoscută sub denumirea de Poiana Lupului.
"Gărâna Jazz Festival înseamnă patru zile de călătorii muzicale şi tot atâtea zile de vacanţă într-una dintre cele mai speciale regiuni montane din România. Roberto Fonseca, Stanley Clarke, Youn Sun Nah, Avishai Cohen, Bugge Wesseltoft, Dan Berglund, Magnus Öström, Sly & Robbie şi Nils Petter Molvćr sunt doar câţiva dintre artiştii care întregesc atmosfera ediţiei 2018", susţin organizatorii, într-un comunicat remis, miercuri, AGERPRES.
Serile de jazz vin în completarea zilelor însorite ce oferă iubitorilor de natură ocazia să descopere trasee şi locuri deosebite din Munţii Semenic. Printre cele mai frumoase locuri din regiune se regăseşte Lacul Trei Ape, cel mai înalt lac de acumulare din masivul Semenic, cu o suprafaţă de 45 de hectare, un loc perfect pentru amatorii de activităţi nautice.
Celelalte două lacuri vestite pentru farmecul zonei sunt Văliug, amplasat la o altitudine de 600 de metri, la baza munţilor, şi Breazova, primul lac de acumulare din sud-estul Europei, construit între 1907 şi 1909. Un obiectiv unic este, de asemenea, calea ferată Anina-Oraviţa, inaugurată în anul 1862, prima cale ferată montană din sud-estul Europei şi a doua cale ferată montană din Europa (după Semmeringbahn din Austria).
Potrivit organizatorilor, Banatul Montan merită explorat şi cu rucsacul în spate. Peştera Comarnic, Muntele Mic sau Poiana Mărului sunt doar câteva din obiectivele de neratat pentru cei cu concediu prelungit. La o distanţă ceva mai mare se află Cheile Nerei şi Valea Cernei, o zonă cu foarte multe trasee de căţărat, trekking şi băi termale.
Cele 15 lacuri din Munţii Banatului sunt legate prin 212 km de trasee de mountain biking cu grade diferite de dificultate, care traversează creste, lacuri şi văi. Cu bicicleta pot fi vizitate înălţimile Certejului, Valea Bârzavei, Lacurile Gozna, Secu sau Breazova. Detalii despre traseele de bicicletă pot fi căutate pe www.garana-jazz.ro/blog şi pe www.banatul-montan.ro. În acelaşi comunicat de presă se precizează că o vizită în Banatul Montan este neapărat completată de delicatese culinare locale, cum ar fi tradiţionalul gulaş "a la Gigi" de la Hanul "La Răscruce" din Gărâna sau salata de bureţi de fag de la Casa Baraj şi Gasthof Tirol. Pentru cei care preferă păstrăvul proaspăt, crescut în apă de munte, există, în apropierea localităţii Gărâna, Păstrăvăria Crivaia, unde se pot savura delicioşii peşti.
Biletele şi abonamentele pot fi achiziţionate în avans pe www.garana-jazz.ro/bilete sau în reţelele Eventim, Eventbook şi bilete.ro. de asemenea, mai multe detalii despre cazare sunt disponibile pe www.garana-jazz.ro/cazare.
Concertele Gărâna Jazz Festival 2018 vor avea loc pe scena din Poiana Lupului (seara, după ora 19:00), în curtea Hanului La Răscruce (în timpul zilei, după ora 14:00) şi în Biserica Catolică din Văliug (de la ora 11:00). Programul pe zile şi scene este disponibil pe www.garana-jazz.ro/program.
Festivalul Internaţional de Jazz de la Gărâna este organizat de Fundaţia Culturală Jazz Banat, membră a European Jazz Network. În ultimii 20 de ani, peste 70.000 de spectatori şi numeroşi artişti cu renume mondial au împărtăşit aici experienţa muzicii jazz de avangardă. AGERPRES/(AS - autor: Paula Neamţu, editor: Karina Olteanu, editor online: Ada Vîlceanu)
