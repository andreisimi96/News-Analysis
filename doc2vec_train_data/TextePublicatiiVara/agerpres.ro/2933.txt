Un număr de 3.174 de contestaţii au fost depuse în Capitală la Evaluarea Naţională, a declarat, miercuri, pentru AGERPRES, purtătorul de cuvânt al Inspectoratului Şcolar al Municipiului Bucureşti, Marian Banu.
Potrivit acestuia, 1.186 de contestaţii sunt la Limba română şi 1.963 la Matematică.
La limba maternă au fost depuse 25 de contestaţii.
Rezultatele finale, după contestaţii, vor fi afişate sâmbătă, atât la avizierul unităţilor de învăţământ, cât şi online pe site-ul evaluare.edu.ro.
Media generală obţinută la Evaluarea Naţională are o pondere de 80% în calculul mediei pe baza căreia se realizează admiterea în clasa a IX-a. AGERPRES/(AS - autor: Roberto Stan, editor: Georgiana Tănăsescu, editor online: Anda Badea)
