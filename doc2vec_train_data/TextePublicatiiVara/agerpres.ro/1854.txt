Italia doreşte ajutorul NATO pentru a-şi apăra zonele de costă din sudul ţării de afluxul de migranţi, a declarat vineri ministrul de interne Matteo Salvini, semnalând că noul guvern va adopta o poziţie mult mai dură în ceea ce priveşte controalele privind migraţia, relatează Reuters.
Salvini, liderul partidului italian de extremă-dreaptă antiimigraţie Liga, a afirmat că statul vecin Malta a trebuit să depună mari eforturi pentru a face faţă solicitanţilor de azil din Africa şi a avertizat că grupurile pentru drepturile omului care doresc să salveze migranţii vor fi supuse unor verificări mai temeinice.
"Sunt în favoarea NATO, însă suntem atacaţi. Vom cere NATO să ne apere. Există multe îngrijorări legate de infiltrări de terorişti", le-a spus Salvini jurnaliştilor, după ce s-a întâlnit cu şoferii a două autobuze din oraşul Como (nord) care au afirmat că au fost bătuţi de patru solicitanţi de azil în această săptămână după ce le-a cerut biletele.
"Italia este atacată dinspre sud, nu dinspre est", a adăugat Salvini, referitor la acuzaţiile NATO privind ameninţarea pe care o reprezintă Rusia.
Secretarul general al NATO, Jens Stoltenberg, urmează să efectueze o vizită la Roma săptămâna viitoare şi deocamdată nu se ştie dacă guvernul italian intenţionează să ceară oficial ajutorul Alianţei.
Peste 600.000 de migranţi au ajuns în Italia pe mare venind din Africa în ultimii cinci ani, însă numărul lor a scăzut mult în ultimele luni. Noile sosiri au scăzut cu 85% în acest an datorită acordurilor încheiate de precedentul guvern care împiedică migranţii să părăsească ţărmurile Libiei - principalul punct de plecare pentru migranţii care doresc o viaţă mai bună în Europa.AGERPRES/(AS - autor: Mihaela Moise, editor: Mariana Ionescu, editor online: Irina Giurgiu)
