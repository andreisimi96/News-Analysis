Prim-ministrul Viorica Dăncilă a felicitat-o, sâmbătă, pe Simona Halep pentru victoria de la Roland Garros , precizând că modul în care a luptat 'campioana noastră' a fost încă o confirmare că aceasta merită trofeul obţinut.
"Felicitări, Simona! Mândri de tine! Ne-ai arătat că perseverenţa, munca tenace şi încrederea în sine ne conduc spre drumul sigur al victoriei. Modul în care ai luptat astăzi, cu determinare şi mult curaj, a fost încă o confirmare că meriţi trofeul de la Roland Garros! Eşti campioana noastră!", a afirmat premierul Dăncilă în mesajul transmis Simonei Halep, care a fost publicat sâmbătă seară pe pagina de Facebook a Guvernului .
Jucătoarea română de tenis Simona Halep, numărul 1 mondial, a câştigat, sâmbătă, primul său titlu de Mare Şlem, după ce a învins-o pe americanca Sloane Stephens în finala de la Roland Garros, cu 3 - 6, 6 - 4, 6 - 1 . AGERPRES/(AS - autor: Mădălina Cerban, editor: Mirela Bărbulescu, editor online: Adrian Dădârlat)
