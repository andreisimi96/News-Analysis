Suma totală plătită, în aprilie 2018, de statul român pentru ajutorul social (venit minim garantat) depăşeşte 58,18 milioane de lei, valoarea medie fiind de 274,21 lei de persoană, conform datelor centralizate de Agenţia Naţională pentru Plăţi şi Inspecţie Socială (ANPIS).
În aprilie 2018, au beneficiat de acest ajutor social 212.175 de persoane. Cei mai mulţi beneficiari erau înregistraţi în judeţele Dolj (13.473 persoane), Buzău (10.617), Bacău (10.546) şi Galaţi (9.546), iar cei mai puţini erau consemnaţi în Bucureşti (255 de persoane), Ilfov (1.369) şi Timiş (1.660).
La finele perioadei de referinţă erau suspendaţi de la plată 16.612 de beneficiari, cei mai mulţi din Dolj (1.423), Botoşani (1.009), Teleorman (829), Buzău (787) şi Vaslui (773).
Cea mai mare valoare a sumei medii plătite (drepturi curente) a fost înregistrată în judeţele Sălaj, respectiv 341,95 lei, Braşov (327,86 lei) şi Mureş (316,72 lei).
De asemenea, în aprilie 2018, au fost efectuate alte plăţi (restanţe, reluări în plată, plăţi neachitate, corecţii etc.) în contul acestui ajutor în sumă de 156.346 de lei.
Venitul minim garantat (VMG) este unul dintre cele mai importante programe de promovare a incluziunii sociale şi de combatere a sărăciei. Actul normativ care reglementează acest program este Legea nr. 416/2001 privind venitul minim garantat, cu completările şi modificările ulterioare.
Potrivit acestei legi, venitul minim garantat se asigură prin acordarea unui ajutor social lunar, care se calculează ca diferenţă între nivelul venitului minim garantat prevăzut de lege şi venitul net lunar al familiei sau al persoanei singure. AGERPRES/(AS - autor: Mariana Nica, editor: Daniel Badea, editor online: Ada Vîlceanu)
