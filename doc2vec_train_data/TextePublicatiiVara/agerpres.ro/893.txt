Corpul carbonizat al unui bărbat a fost găsit într-o maşină care a luat foc, duminică seara, în localitatea Archid, au informat reprezentanţii Inspectoratului pentru Situaţii de Urgenţă (ISU) Sălaj.
"Duminică, la ora 22,45, Detaşamentul de Pompieri Zalău a fost solicitat să intervină la un incendiu la un autoturism aflat în localitatea Archid. În momentul sesizării, incendiul se manifesta în partea din faţă a maşinii. La faţa locului s-a deplasat şi SMURD Sărmăşag. În maşină a fost găsit decedat un bărbat de 54 de ani, din Coşeiu, cadavrul acestuia fiind carbonizat. Cauza probabilă a incendiului este de natură electrică", a declarat luni, pentru AGERPRES, purtătorul de cuvânt al ISU Sălaj, Lucian Jacodi.
Potrivit unor surse de la faţa locului, la momentul aprinderii autoturismului motorul era supraturat şi şoferul inconştient.
Victima a fost transportată la Serviciul de Medicină Legală, pentru a se stabili cauza decesului.
Poliţia şi pompierii continuă cercetările în acest caz, pentru a stabili cauzele care au dus la stabilirea incendiului şi decesul persoanei care se afla în autoturism. AGERPRES / (A - autor: Sebastian Olaru, editor: Irina Poenaru, editor online: Gabriela Badea)
