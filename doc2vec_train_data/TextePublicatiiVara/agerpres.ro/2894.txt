Opera Braşov va susţine în prima jumătate a lunii următoare două spectacole, unul în Piaţa Sfatului şi altul la Bastionul Ţesătorilor, în cadrul stagiunii estivale a lunii iulie.
Potrivit unui comunicat de presă transmis AGERPRES de instituţia de cultură, primul spectacol va avea loc în seara zilei de 5 iulie, începând cu ora 19.00, în Piaţa Sfatului. Spectacolul extraordinar intitulat ''Fascinaţia Operei'' va fi susţinut de soliştii, orchestra şi corul Operei Braşov.
''Prin lumea muzicii de film'', este cel de al doilea spectacol, care se va desfăşura pe 15 iulie, începând cu ora 19,30, la Bastionul Ţesătorilor, fiind prezentat de Irina Margareta-Nistor. Vor avea loc proiecţii video, iar soliştii operei vor susţine recitaluri.
Spectacolele susţinute de Opera Braşov, în Piaţa Sfatului, cu diverse ocazii, adună de fiecare dată un public foarte numeros, conform sursei menţionate.
Intrarea la cele două spectacole este liberă. AGERPRES/(AS - autor: Jana Pintili, editor: Nona Jalbă, editor online: Anda Badea)
