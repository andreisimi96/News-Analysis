Ministrul Afacerilor Externe, Teodor Meleşcanu, l-a primit marţi pe ambasadorul agreat al Republicii Irak la Bucureşti, Mohamed Hakiem Abd Ali Hamza Al-Robaiee.
"Amintind dialogul fructuos avut cu ocazia vizitei oficiale la Bucureşti a ministrului Afacerilor Externe al Republicii Irak, dr. Ibrahim Al-Eshaiker Al-Jaafari (23-24 noiembrie 2017), ministrul Teodor Meleşcanu a propus identificarea celor mai eficiente mecanisme de cooperare economică şi comercială între cele două ţări, pornind de la complementaritatea celor două economii, care să facă obiectul discuţiilor din cadrul următoarei sesiuni a Comitetului Mixt de Cooperare Economică, Comercială şi Tehnică", arată MAE într-un comunicat transmis AGERPRES.
El a evidenţiat interesul pentru participarea ţării noastre la procesul de reconstrucţie post-conflict a Republicii Irak.
La rândul său, oficialul irakian a salutat relaţia specială de prietenie existentă între România şi Irak, context în care a mulţumit pentru poziţia constantă a ţării noastre de susţinere a menţinerii suveranităţii şi integrităţii teritoriale a Republicii Irak. El a reconfirmat interesul părţii irakiene pentru aprofundarea relaţiei pe care Republica Irak o are cu România, în plan bilateral, prilej cu care a transmis interesul autorităţilor de la Bagdad pentru intensificarea dialogului, menit a consolida raporturile de cooperare existente între cele două ţări.
De asemenea, oficialul irakian a exprimat dorinţa de a contribui, în continuarea eforturilor predecesorului său, la consolidarea relaţiilor bilaterale în sfera politică şi economică.
Şeful diplomaţiei române i-a urat succes ambasadorului irakian în îndeplinirea mandatului şi l-a asigurat de întregul sprijin al Ministerului Afacerilor Externe în desfăşurarea activităţii sale în România. AGERPRES/(AS - autor: Florentina Peia, editor: Georgiana Tănăsescu, editor online: Ada Vîlceanu)
