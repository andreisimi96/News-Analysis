Meciul contra Egiptului va fi "cel mai important" pentru Uruguay, a declarat, luni, fundaşul Jose Maria Gimenez, cu patru zile înainte întâlnirii cu "Faraonii", într-o confruntare a favoriţilor Grupei A de la Cupa Mondială de fotbal 2018.
Meciul, ce va avea loc la Ekaterinburg, va fi "cel mai important pentru că va da tonul la ce va urma", a explicat jucătorul lui Atletico Madrid din cartierul general al sud-americanilor de la Nijnîi Novgorod.
La o zi după sosirea în Rusia, echipa antrenată de Oscar Tabarez a efectuat, luni, o oră de antrenament intens şi în efectiv complet.
Selecţionata Uruguayului, ajunsă în optimi de finală în 2014, îşi va disputa cu Egiptul primul loc din grupă, în timp ce Rusia şi Arabia Saudită par a avea mai puţine şanse.
"Nu ne imaginăm că suntem marii favoriţi, dar nimic nu este încheiat înaintea celor 90 de minute", a explicat portarul titular Fernando Muslera.
În suspans rămâne participarea atacantului vedetă al "Faraonilor", Mohamed Salah, după o accidentare la un umăr. AGERPRES (autor: Vlad Constantinescu, editor: Mihai Ţenea, editor online: Irina Giurgiu)
