Biblioteca Naţională a Spaniei (BNE) a creat un nou Ghid Bibliografic al Gastronomiei Spaniole din secolele XV - XIX care include cărţi, dicţionare, studii şi surse online dedicate artei culinare, relatează miercuri EFE.
Potrivit BNE, instituţia fiind conştientă de valoarea patrimoniului legat de gastronomie aflat în colecţiile sale a decis să demareze mai multe proiecte de difuzare, cercetare şi chiar reinterpretare a acestor mărturii istorice.
Noul Ghid Bibliografic al Gastronomiei Spaniole din secolele XV - XIX include pe lângă dicţionare şi studii o amplă mărturie de cărţi originale despre arta culinară. Dispune de asemenea de o secţiune în care se facilitează accesul la diferite surse electronice (site-uri de specialitate, acces la alte biblioteci, arhive şi librării).
În acest ghid se explică de asemenea cititorului cum să realizeze căutări cu ajutorul catalogului BNE şi oferă un vocabular cu unii termeni recurenţi sau mai neobişnuiţi ai gastronomiei spaniole.
Publicarea ghidului coincide cu lansarea unei noi colecţii la Biblioteca Digitală Hispanică ce regrupează peste 200 de lucrări legate de gastronomie şi a unei colecţii la Biblioteca Digitală a Patrimoniului Ibero-american care reuneşte aproape 500 de documente provenite din ţari precum Columbia, Chile, Panama, Brazilia, El Salvador, Peru sau Ecuador.
Aceste lucrări au ca numitor comun alimentaţia şi diferitele relaţii pe care oamenii le stabilesc cu aceasta: bucătărie, industrie, cultură, tradiţie populară, igienă sau sănătate, printre altele.AGERPRES/(AS-autor: Mihaela Nicolaescu, editor: Mariana Ionescu, editor online: Anda Badea)
