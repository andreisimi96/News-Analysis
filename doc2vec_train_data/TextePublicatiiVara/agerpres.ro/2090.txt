Minionii sunt primele personaje de desene animate care prind viaţă la Festivalul Internaţional de Teatru de la Sibiu (FITS), cu ajutorul actorilor de la compania Cia Cincopeocio din Spania.
Trei actori spanioli costumaţi în cei trei minioni - Bob, Kevin şi Stuart, au apărut luni pe pietonala Nicolae Bălcescu din Sibiu, oferind un spectacol de jumătate de oră, gratuit, pentru toţi privitorii. Spectacolul "Minionii" durează 30 de minute şi va fi reluat şi marţi, în acelaşi loc, cu două reprezentaţii stradale, de la orele 17,30 şi 19,45.
Spectacolele stradale din cadrul FITS sunt gratuite şi se bucură de cel mai numeros public. Zilnic, organizatorii FITS au comunicat că au înregistrat zeci de mii de spectatori.
"Am deschis porţile acestui oraş. S-a întâmplat acest miracol", a explicat fenomenul FITS, într-un interviu acordat AGERPRES, preşedintele festivalului, Constantin Chiriac.
Până în 17 iunie, 3.300 de artişti din 73 de ţări îşi etalează talentul în 74 de spaţii de joc, în cea de a 25-a ediţie a FITS, aflată sub patronajul Prinţului Charles şi al preşedintelui Klaus Iohannis. FITS este cel mai important festival al artelor spectacolelor din România şi unul din cele mai mari din Europa. AGERPRES / (AS - Isabela Paulescu, editor: Marius Frăţilă, editor online: Anda Badea)
Sursa foto:  sibfest.ro
