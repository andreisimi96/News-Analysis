Preselecţia pentru cea de-a XXI-a ediţie a Galei Tânărului Actor - HOP se va desfăşura în perioada 11-13 iulie (cu posibilitatea de prelungire, în funcţie de numărul concurenţilor înscrişi), la Sala Mică a Teatrului Naţional ''I.L. Caragiale'' din Bucureşti.
Potrivit site -ului UNITER, la preselecţie se pot înscrie actori care au absolvit facultatea (licenţă) începând cu promoţia 2014.
Candidaţii trebuie să trimită la adresa de e-mail doina@uniter.ro un curriculum vitae, copie după diploma de absolvire sau după adeverinţă, în cazul absolvenţilor anului 2018, o fotografie (portret, rezoluţie 300 dpi) şi titlul exerciţiului prezentat. De asemenea, dacă sunt anumite cerinţe tehnice, candidaţii sunt rugaţi să le menţioneze. Data limită de înscriere este 30 iunie.
Tema ediţiei din acest an va fi "Pirandello, structura ludică. Eu şi personajul".
La Secţiunea Individual, concurenţii vor avea de pregătit un moment (monolog, colaj, studiu) bazat pe texte din opera lui Luigi Pirandello (nuvele, piese de teatru, romane, scrisori). În construcţia momentului, concurentul trebuie să integreze maximum două minute performative care să îi pună în valoare calităţile, abilităţile personale (dans, cânt, capacitatea de a folosi instrumente muzicale, capacitatea de a mânui marionete, acrobaţie, magie, etc). Durata maximă a show-ului nu trebuie să depăşească 10 minute.
La Secţiunea Grup, concurenţii vor pregăti un spectacol/ studiu/ work in progress (multimedia, instalaţie, teatru fizic, teatru dans, performance) având ca suport un text pirandellian sau un text al unui autor modern, contemporan, ce are ca temă revizitarea operei lui Pirandello, durata maximă a momentului neavând voie să depăşească 30 minute. Componenţa maximă a unui grup trebuie să fie de cel mult şase persoane, informează organizatorii.
Un program permanent al UNITER, Gala HOP este un concurs ce are ca scop promovarea şi lansarea tinerilor absolvenţi din învăţământul superior artistic.
Prima ediţie a avut loc în anul 1998 sub direcţia regizorului Cornel Todea.
Gala se desfăşoară sub forma unui concurs deschis tuturor absolvenţilor facultăţilor de teatru din Bucureşti şi din ţară (ultimele cinci promoţii). AGERPRES/(AS - autor: Petronius Craiu, editor: Mihai Simionescu, editor online: Gabriela Badea)
Sursa foto:  galahop.ro  
