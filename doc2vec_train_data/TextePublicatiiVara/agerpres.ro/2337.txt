Centrul cultural palestinian Mahmoud Darwish a fost inaugurat marţi seară la Bucureşti, printr-un eveniment la care au fost prezenţi invitaţi palestinieni de marcă, membri ai corpului diplomatic, precum şi membri ai comunităţii palestiniene din România.
Noul centru cultural - care are printre membrii fondatori atât români, cât şi palestinieni care locuiesc în România - are ca scop declarat, potrivit unui broşuri editate de organizatori, "promovarea culturii şi valorilor culturii palestiniene, valori cu rădăcini străvechi şi asupra cărora şi-au pus amprenta cele mai însemnate civilizaţii ale istoriei universale".
În cadrul evenimentului desfăşurat la hotelul Athenee Palace Hilton, invitaţii palestinieni - arhiepiscopul Theodosios din Sebastia din cadrul Patriarhiei Ortodoxe a Ierusalimului şi directorul Muzeului Mahmoud Darwish, Sameh Khader - au mulţumit României pentru ce a făcut de-a lungul timpului pentru poporul lor şi au precizat că lansarea noii instituţii este un prilej de a-şi prezenta nemijlocit românilor moştenirea culturală şi identitatea, dincolo de percepţiile formate în urma relatărilor din media despre conflictul israeliano-palestinian.
"Scopul acestei instituţii pe care o inaugurăm astăzi este ca mesajul Palestinei să ajungă la români, deoarece de multe ori nu au ajuns la dvs informaţiile care trebuie să ajungă. Palestinienii, şi eu sunt unul dintre ei, nu sunt o grupare de terorişti, de criminali, aşa cum ne descriu unele mass-media din Occident. Noi ne iubim pământul, iubim libertatea şi demnitatea şi pentru ele am făcut multe sacrificii", a spus arhiepiscopul Theodosios din Sebastia.
"Această instituţie vă va aduce imaginea reală a palestinienilor, a acestui popor cult. Ştiţi că în Palestina există 0% analfabeţi? Ştiţi că poporul palestinian este unul dintre cele mai culte popoare arabe şi cele mai progresiste? Ştiţi că în Palestina există cultură, gândire, instituţii, presă, intelectuali, oameni de litere, scriitori, printre care şi marele Mahmoud Darwish dispărut dintre noi? Aceasta este Palestina a cărei imagine duşmanii vor să o mutileze. Noi suntem un popor care iubeşte viaţa, cultura, filosofia, gândirea, dar înainte de toate iubeşte libertatea. Şi vom lupta, ca palestinieni, până când vom trăi liberi în patria noastră", a adăugat prelatul palestinian creştin ortodox.
"Mesajul meu pentru România creştină, ortodoxă, cu o istorie străveche, este că România poate, şi biserica sa poate, să joace un rol de bază în apărarea drepturilor şi refuzarea opresiunii oriunde ar fi acestea. România, pe care o iubim şi o preţuim, poate să fie o punte între popoare, între cei care ţin de o multitudine de culturi şi civilizaţii", a mai spus Theodosios din Sebastia, care a avut şi o întâlnire cu Preafericitul Părinte Daniel, patriarhul Bisericii Ortodoxe Române, cu prilejul vizitei în România.
Directorul general al Muzeului Mahmoud Darwish din Palestina, Sameh Khader, care a studiat şi literatura israeliană, a vorbit despre conceptul unei "culturi a păcii" şi spune că unul dintre principalele scopuri ale culturii în general este de "a crea punţi între oameni".
"România este o ţară foarte importantă în percepţia publică a palestinienilor. Mii de palestinieni au fost educaţi în universităţi româneşti, mulţi dintre ei s-au căsătorit cu doamne din România, motiv pentru care avem o legătură socială cu ţara dvs, într-un fel", a spus scriitorul palestinian.
În al doilea rând, a precizat el, marea moştenire spirituală a României, aşa cum este prezentată de bisericile româneşti din Locurile sfinte din Palestina, este "o altă motivaţie pentru a depăşi distanţa geografică şi a încerca să creăm punţi între palestinieni şi români pentru a promova cultura păcii, valorile umane şi cooperarea culturală între cele două ţări".
Directorul Muzeului Mahmoud Darwish din Ramallah a mai spus că speră că deschiderea centrului cultural la Bucureşti să fie o platformă pentru cei interesaţi de literatura şi de arta arabă în general.
"Am vrut să fie nu doar o poartă de intrare pentru palestinieni, ci şi o poartă de intrare pentru români (...) Am dorit să fie un loc pentru a cultiva speranţa, declaraţiile pacifiste, nu discursul care incită la ură, în special cu toate nebunia care există acum în lume, cred că a venit vremea ca oamenii raţionali să acţioneze şi să adune oamenii în jurul valorilor umane care rămân", a pledat scriitorul palestinian.
"Vrem să învăţăm de la voi, să ne prezentăm în faţa voastră ca prieten. Asta nu înseamnă ca dacă devenim prieteni, veţi fi duşmanii Israelului, este vorba doar de a apăra cauza cunoaşterii noastre reciproce", a mai spus el.AGERPRES/(AS - autor: Florin Ştefan, editor: Mariana Ionescu, editor online: Ada Vîlceanu)
