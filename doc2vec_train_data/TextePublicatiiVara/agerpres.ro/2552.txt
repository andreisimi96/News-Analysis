Demonstraţii cu cai, poveşti cu haiduci, jocuri şi concursuri vor avea loc, începând de vineri până duminică, la Haidook Summer Fest, în comuna Runcu.
''Spectacol, adrenalină, relaxare şi un peisaj de basm! Cele mai electrizante show-uri de cascadorie ecvestră îşi dau întâlnire 3 zile la rând, pe 15, 16 şi 17 iunie, în locul numit Vârf la In (Crucea Runcu), Comuna Runcu (judeţ Dâmboviţa) la cea de-a treia ediţie a Haidook Summer Fest. Haiduci moderni readuc în actualitate legenda haiducului Radu Anghel şi poveştile cu comori ascunse ale masivului Leaota şi le transpun în "arena" hipică prin momente intense de dresură cu cai, demonstraţii de artă a călăriei, competiţii ecvestre, dresaj natural, Voltije şi Djighit'', se arată într-un comunicat al organizatorilor festivalului.
Invitat special în acest an este, pentru a treia oară consecutiv, maestrul Miron Bococi, maramureşean de fel, dar stabilit în Barcelona. Vrăjitorul de cai, cum este supranumit, vine la Haidook Summer Fest pentru a crea magie ecvestră. Prin tehnici "nemaivăzute şi nemaiauzite", el va vrăji caii Feeling, Bruce şi Talisman să danseze într-un spectacol unic.
Mare iubitor de cai, actorul Denis Ştefan vine şi el în faţa publicului cu un spectacol inedit de dresaj natural alături de Uma, calul pe care l-a salvat şi îmblânzit cu multă atenţie, răbdare şi antrenament.
Organizatorii mai anunţă că, după ce a dublat actori celebri din filmele "Cold Mountain" sau "Cei trei muşchetari", Vali Vasilescu, unul dintre cei mai renumiţi cascadori din România, va prezenta, alături de compania sa de teatru, "Basme cu Cai", cea mai nouă punere în scenă a poveştii "Baba Samca", un basm realizat filmic, care va face cunoştinţă publicului nostru cu mitologia românească.
Prima zi a evenimentului Haidook Summer Fest, 15 iunie, va fi dedicată pasionaţilor şi practicanţilor de călărie care îşi vor demonstra abilităţile în prima etapă a concursului de Working Equitation. Această primă zi a concursului se va axa pe disciplina dresajului. În plus, cei prezenţi vor asista la o serie de antrenamente ale artiştilor care vor performa în arenă în zilele de sâmbătă şi duminică.
''Cea de-a doua zi, 16 iunie 2018, va fi ziua în care Răzvan Popescu şi Flick Domnu' Rimă, gazdele evenimentului, vor da startul demonstraţiilor ecvestre. Ei îi vor binedispune pe cei prezenţi cu rime inspirate şi poveşti despre haiducie culese din rândul localnicilor. Este ziua în care vom vedea în acţiune mari maeştri ai momentului, printre care şi Miron Bococi şi Denis Ştefan. Ei ne vor delecta cu eleganţa dansului ecvestru şi în acelaşi timp ne vor ţine cu sufletul la gură în momente spectaculoase cu acrobaţii şi cascadorii călare. Cu această ocazie spectatorii vor descoperi Djighitul, reprezentat de o serie de acrobaţii ecvestre inspirate din tehnica mongolă de călărie, păstrate de pe vremea lui Genghis Khan'', se mai arată în comunicatul organizatorilor festivalului.
Ultima zi a Haidook Summer Fest va fi dedicată copiilor. Programul va cuprinde demonstraţii de voltije, gimnastică pe spinarea calului aflat în mişcare la lonjă, aduse în arenă de Asociaţia Bate Şaua, urmate de un moment dedicat atelajelor trase de ponei şi de un nou moment marca Miron Bococi. Ziua şi festivalul se vor încheia cu un basm autentic românesc pus în scenă de Basme cu Cai.
''În plus, sâmbătă şi duminică, participanţii la festival vor avea parte de diverse activităţi, de la atelierele pentru copii şi plimbări călare, la jocuri şi concursuri. Bineînţeles, nu vor lipsi nici ceaunele cu mâncare aburindă, băuturile reci, lenevitul pe baloţi la soare şi aruncatul cu privirea în zarea albastră'', mai spun organizatorii.
Festivalul este dedicat atât iubitorilor de cai, familiilor cu copii, cât şi tuturor celor aflaţi în căutare de activităţi în natură.
Evenimentul este organizat de Asociaţia Ride Wild Carpathia în parteneriat cu Federaţia Romană de Turism Ecvestru, cu sprijinul Primăriei şi Consiliului Local Runcu, Consiliului Judeţean Dâmboviţa, Art & Craft. AGERPRES/(AS-Cornelia Dumitru, editor: Karina Olteanu, editor online: Irina Giurgiu)
Sursa foto: facebook.com/ Haidook
