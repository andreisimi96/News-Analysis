Organizaţia Naţiunilor Unite (ONU) şi Comitetul Internaţional al Crucii Roşii (CICR) au făcut apel miercuri la toate părţile implicate în războiul din Yemen să-i protejeze pe civili după ce coaliţia sub comandament saudit a lansat un atac aerian şi terestru asupra oraşului-port Hodeidah, situat la Marea Roşie şi care are o importanţă vitală, relatează agenţia Reuters.
''Potrivit dreptului umanitar internaţional, părţile în conflict trebuie să facă tot ce este posibil pentru a-i proteja pe civili şi a asigura că ei au acces la asistenţa de care au nevoie pentru a supravieţui'', a declarat Lise Grande, coordonatorul ONU pe probleme umanitare pentru Yemen, într-un e-mail trimis agenţiei de presă Reuters.
Din Geneva, purtătoarea de cuvânt a CICR Marie-Claire Feghali a afirmat că atacul asupra oraşului Hodeidah ''va agrava probabil situaţia umanitară, deja catastrofală, din Yemen'', unde reţelele de apă şi de electricitate sunt vitale pentru supravieţuirea populaţiei civile.AGERPRES/(ASD - autor: Angela Sârbu, editor: Mariana Ionescu, editor online: Irina Giurgiu)
