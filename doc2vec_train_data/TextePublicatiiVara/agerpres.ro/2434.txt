Premierul Viorica Dăncilă va începe joi o vizită în Lituania, care va fi urmată de o alta în Estonia.
Potrivit Guvernului, vizita premierului în cele două ţări va avea loc în perioada 14 - 16 iunie, iar dialogul politic cu oficialii din cele două state membre UE se va concentra pe reconfirmarea relaţiilor bilaterale apropiate, fundamentate pe un parcurs similar şi pe interese comune legate de tematicile europene şi pe asigurarea securităţii flancului estic. Un obiectiv major va fi reprezentat de agenda europeană şi de pregătirea preşedinţiei rotative a României la Consiliul UE, precum şi de armonizarea poziţiilor pe dosarele aflate în negociere în plan european.
La Vilnius, prim-ministrul român va avea întrevederi cu omologul lituanian, Saulius Skvernelis, şi cu preşedintele Parlamentului, Viktoras Pranckietis.
Cu această ocazie, premierul Dăncilă va face o vizită la Centrul NATO pentru Securitate Energetică din Vilnius şi va participa la un moment solemn organizat la monumentul "Colina Victimelor", în contextul în care, la 14 iunie, Lituania comemorează deportările masive din anul 1941.
Conform sursei citate, vizita la Tallinn - 15 şi 16 iunie - este prima la nivel de prim-ministru în Estonia după restabilirea relaţiilor diplomatice ale României cu statul baltic, în 1991.
Şefa Executivului român va avea o serie de consultări la nivel înalt cu preşedintele Republicii Estonia, Kersti Kaljulaid, cu premierul Juri Ratas şi cu vicepreşedintele Parlamentului, Enn Eesmaa.
De asemenea, Dăncilă va efectua vizite la Centrul Cooperativ de Excelenţă NATO pentru Apărare Cibernetică (CCDCOE) şi la Showroom e-Estonia, un important centru executiv de informare, prin intermediul căruia este realizată prezentarea modalităţii de funcţionare a societăţii digitale estone.
Un alt moment al vizitei va fi un omagiu adus de premierul român ostaşilor estoni căzuţi în Războiul de Independenţă, prin depunerea unei coroane de flori la "Estonian Memorial".
Pe 16 iunie, premierii român şi eston vor zbura cu o cursă inaugurală a companiei estone Nordica pe ruta Tallinn - Constanţa.
Ulterior, cei doi înalţi oficiali vor participa la inaugurarea Consulatului Onorific al Republicii Estonia la Constanţa. AGERPRES/(AS - autor: Mădălina Cerban, editor: Andreea Rotaru, editor online: Daniela Juncu)
