Biroul de control din Ministerul american al justiţiei dă publicităţii joi mult-aşteptatul raport privind felul în care a gestionat poliţia federală FBI ancheta privind corespondenţa electronică a fostei candidate la preşedinţia SUA Hillary Clinton, despre care ea susţine că a contribuit la înfrângerea sa în alegeri în favoarea republicanului Donald Trump, relatează Reuters.
Raportul realizat de inspectorul general Michael Horowitz, care urmează să fie făcut public la ora 2 p.m. (18.00 GMT), este rezultatul unei investigaţii lansate cu circa o săptămână înainte de instalarea în funcţie a lui Trump, în ianuarie 2017.
Inspectorii Ministerului justiţiei au urmărit să stabilească dacă afirmaţiile publice făcute de fostul director al FBI James Comey referitor la ancheta declanşată de agenţia sa cu privire la folosirea de către Hillary Clinton a unui server privat pentru a trimite e-mail-uri, în timp ce ea era secretar de stat, s-au bazat pe "consideraţii incorecte".
Mai concret, în iulie 2016, Comey a ţinut o conferinţă de presă neobişnuită în care a explicat de ce FBI nu recomandă punerea sub acuzare a lui Hillary Clinton în legătură cu folosirea serverului privat. El a criticat-o atunci pentru "neglijenţa sa extremă", dar a afirmat că nu sunt suficiente dovezi pentru a o acuza de o infracţiune federală.
Dar, în octombrie 2016 - cu mai puţin de două săptămâni înainte de ziua alegerilor prezidenţiale - Comey le-a trimis unor membri ai Congresului o scrisoare în care anunţa că ancheta cu privire la Hillary Clinton a fost redeschisă, după ce s-au găsit noi e-mail-uri în computerul fostului reprezentant Anthony Weiner, care era soţul principalei consiliere a candidatei democrate, Huma Abedin.
Pentru ca peste alte câteva zile, cu doar două zile înaintea alegerilor din 8 noiembrie, Comey să anunţe că FBI nu a găsit noi dovezi.
James Comey a fost demis de Trump în mai a.c., în timp ce conducea o altă anchetă a FBI privind de această dată amestecul Rusiei în alegerile prezidenţiale din 2016, alegaţii respinse în mod repetat de Trump.
Inspectorul General a urmărit de asemenea să stabilească dacă angajaţi ai FBI au dezvăluit informaţii despre anchetele asupra organizaţiei de caritate şi corespondenţei electronice a lui Hillary Clinton, cu scopul de a ajuta campania lui Donald Trump.
Surse din ministerul public au declarat mai devreme pentru Reuters că aceste informaţii au ajuns la fostul primar al New Yorkului Rudy Giuliani, consilier în campania lui Trump şi care acum i-a devenit avocat, în contextul anchetei lansate de procurorul special Robert Mueller cu privire la presupusa ingerinţă rusă în alegerile din 2016.
Raportul face referire şi la Peter Strzok şi Lisa Page, doi angajaţi ai FBI pe care republicanii i-au acuzat de părtinire în detrimentul lui Trump, după ce au fost făcute publice mii de sms-uri transmise de pe telefoanele lor de serviciu. Unele dintre aceste mesaje erau chiar anti-Trump, iar altele erau critice la adresa unor legislatori ca senatorul Bernie Sanders, învins de Hillary Clinton la alegerile primare democrate.
Cei doi, Page şi Strzok, au fost implicaţi atât în ancheta cu privire la Clinton, cât şi în cea privind Rusia. Robert Mueller l-a exclus pe Peter Strzok din echipa sa după ce a aflat de sms-uri.AGERPRES/(AS - autor: Mihaela Toth, editor: Mariana Ionescu, editor online: Irina Giurgiu)
