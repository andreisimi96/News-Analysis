Blockbuster-ul cu supereroi ''Black Panther'' a fost marele câştigător al ediţiei din 2018 a MTV Movie & TV Awards, obţinând patru premii din şapte nominalizări, în cadrul galei desfăşurate pe 16 iunie la Los Angeles şi difuzate pe 18 iunie, informează Reuters.
Foto: (c) Matt Sayles/AP
Ediţia de anul acesta a nonconformistei gale, ai cărei câştigători - desemnaţi prin votul publicului - sunt recompensaţi cu trofee în forma unor pungi de popcorn, a fost găzduită de actriţa de comedie Tiffany Haddish.
Cu încasări de 1,3 miliarde de dolari la nivel global, "Black Panther" şi-a adjudecat trofeele la categoriile "cel mai bun actor într-un film" (Chadwick Boseman), "cel mai reuşit personaj negativ" (Michael B. Jordan), "cel mai bun erou" (Chadwick Boseman) şi "filmul anului".
Boseman, care joacă rolul unui lider african fictiv Wakanda, a oferit trofeul câştigat unui bărbat fără legătură cu Hollywood-ul. "Un premiu pentru cel mai bun erou este uimitor, dar şi mai bine este să oferim recunoaştere eroilor din viaţa reală", a declarat actorul, invitându-l pe scenă pe James Shaw Jr., electricianul de 29 de ani ce l-a dezarmat pe atacatorul care a ucis patru persoane la un outlet Waffle House din Nashville, în luna aprilie, şi a salvat vieţile mai multor clienţi. "Va sta la tine acasă", i-a spus Boseman, înmânându-i trofeul.
Şi de această dată, reţeaua MTV, cunoscută pentru galele sale neconformiste, a sfidat clasificările de gen, plasând femeile şi bărbaţii împreună în categorii dedicate interpretării, pentru a sublinia egalitatea şi fluiditatea genurilor.
"Stranger Things" a câştigat la categoria "serialul anului" , în timp ce adolescenta Millie Bobby Brown, în vârstă de 14 ani, a fost recompensată cu premiul pentru cel mai bun actor dintr-un serial pentru prestaţia sa din "Eleven". Tânăra britanică, care şi-a şters contul de Twitter săptămâna trecută după o serie de comentarii pline de ură, s-a folosit de discursul său de acceptare a premiului pentru a vorbi despre hărţuire (bullying). "Dacă nu aveţi nimic frumos, pur şi simplu nu spuneţi. Nu ar trebui să existe loc în această lume pentru bullying, nu am de gând să o tolerez şi nici voi nu ar trebui să o faceţi", a declarat ea.
Actriţa din "Wonder Woman", Gal Gadot, a câştigat premiul pentru "cea mai bună luptă împotriva sistemului" în timp ce "Keeping Up with the Kardashians" a fost votat cel mai bun reality-show.
De asemenea, gazda galei din acest an, Tiffany Haddish a fost recompensată cu premiul pentru cea mai bun prestaţie într-o comedie pentru interpretarea din "Girls Trip" (2017), în timp ce starul din "Jurassic World" şi "Avengers: Infinity War", Chris Pratt, a primit Generation Award, un premiu acordat anual, printre cei recompensaţi în alţi ani figurând nume mari ale industriei cinematografice ca Tom Cruise, Sandra Bullock şi Will Smith.
Foto: (c) Matt Sayles/AP
Actriţa şi scriitoarea Lena Waithe, care anul trecut a devenit prima femeie de culoare care a câştigat un premiu Emmy pentru scenariu, a fost recompensată cu MTV Trailblazer Award. AGERPRES/(AS - autor: Ana Bîgu, editor: Simona Tatu, editor online: Gabriela Badea)
