Ministerul Sănătăţii a transmis un mesaj de Ziua Mondială fără Tutun subliniind importanţa prevenţiei, principala preocupare care stă la baza politicilor publice în sănătate, şi încurajând populaţia să adopte un stil de viaţă sănătos, inclusiv prin eliminarea consumului de tutun.
"Ziua Mondială fără Tutun este un bun prilej de conştientizare a populaţiei fumătoare cu privire la consecinţele fumatului. Ministerul Sănătăţii subliniază încă o dată importanţa prevenţiei, principala preocupare care stă la baza politicilor publice în sănătate, şi încurajează populaţia să adopte un stil de viaţă sănătos, inclusiv prin eliminarea consumului de tutun. Cetăţenii trebuie să conştientizeze faptul că sunt responsabili pentru sănătatea lor. Astăzi, cu ocazia Zilei Mondiale Fără Tutun 2018, Ministerul Sănătăţii din România îşi reafirmă angajamentul de continuare a punerii în aplicare a politicilor de control al consumului de tutun, politici care concură la atingerea obiectivelor Strategiei de sănătate publică 2014 - 2020 şi care au fost asumate de România ca semnatară a Convenţiei-cadru privind controlul consumului de tutun", se arată într-un comunicat al MS, transmis joi AGERPRES.
An de an, la data de 31 mai, Organizaţia Mondială a Sănătăţii şi partenerii săi marchează Ziua Mondială fără Tutun printr-o serie de evenimente menite să evidenţieze riscurile asociate consumului de tutun şi problemele de sănătate pe care acesta le cauzează, militând, totodată, pentru adoptarea unor măsuri eficiente de reducere a acestui consum, potrivit site-ului oficial al OMS.
Anul acesta, Ziua Mondială fără Tutun se desfăşoară sub genericul "Tutunul şi afecţiunile cardiace", evidenţiind legătura dintre consumul de tutun şi bolile cardiace şi cardiovasculare, care, combinate, reprezintă principala cauză de mortalitate la nivel global. Prin urmare, campaniile derulate în 2018 propun o serie de măsuri ce pot fi adoptate atât la nivel administrativ, cât şi de către publicul larg, pentru a reduce riscurile cardiace provocate de tutun. AGERPRES/(AS - autor: Roberto Stan, editor: Andreea Rotaru, editor online: Irina Giurgiu)
