Antrenorul ceh Ivan Hasek îl va înlocui pe legendarul fotbalist argentinian Diego Maradona la conducerea echipei Al Fujairah SC, din liga a doua a campionatului Emiratelor Arabe Unite, anunţă presa pragheză, citată de AFP.
Hasek, care a mai pregătit-o pe Al Fujairah în sezonul 2014-2015, a semnat un contract pe un an, anunţă săptămânalul Tyden pe site-ul său.
Maradona a demisionat din funcţie în luna aprilie, nereuşind să obţină promovarea în liga de elită cu Al Fujairah. Fostul număr 10 argentinian a semnat apoi, la jumătatea lunii mai, un contract pe trei ani cu clubul Dinamo Brest din Belarus, unde va îndeplini rolul de preşedinte şi va superviza "dezvoltarea strategică" după Mondialul 2018 din Rusia (14 iunie - 15 iulie).
Fost internaţional, Ivan Hasek a fost selecţionat de 56 ori în naţionala ţării sale (5 goluri), între 1984 şi 1994. Desemnat cel mai bun mijlocaş din fosta Cehoslovacie în 1987 şi 1998, el a evoluat în cursul carierei sale la Sparta Praga şi RC Strasbourg.
Ca antrenor, el a pregătit echipe precum Sparta Praga, RC Strasbourg şi Saint-Etienne (Franţa), Vissel Kobe (Japonia), Al Ahli (Dubai, Al Hilal (Arabia Saudită) şi Qatar SC.
În vârstă de 54 ani, Ivan Hasek a ocupat şi funcţia de preşedinte al Federaţiei de fotbal din Cehia, între 2009 şi 2011. AGERPRES (autor: Mihai Dragomir, editor: Mihai Ţenea, editor online: Gabriela Badea)
Sursa foto:  fotbal.idnes.cz
