Pugilista română Steluţa Duţă (cat. 48 kg) şi-a asigurat o medalie la Campionatele Europene de box feminin la Sofia, după ce a învins-o, vineri, în sferturile de finală, pe turcoaica Ayse Cagirir, la puncte (4-0).
Steluţa Duţă (36 ani), campioană europeană în 2006, 2007, 2014 şi medaliată cu bronz în 2005, 2009, 2011, va boxa în semifinale cu bulgăroaica Sevda Iulianova Asenova.
Claudia Nechita s-a calificat în sferturile cat. 51 kg, după ce a dispus de italianca Roberta Mostarda la puncte (5-0), următoarea sa adversară fiind turcoaica Buse Naz Cakiroglu.
La cat. 75 kg, Ionela Nane a dispus prin KO tehnic în prima repriză de Patricia Martin Cabrera (Spania), iar în sferturi urmând să boxeze cu galeza Lauren Louise Price.
Tot vineri, la cat. 57 kg, Lăcrămioara Perijoc a pierdut în sferturi la puncte în faţa rusoaicei Daria Abramova (2-3).
Dana Maria Borzei (cat. 64 kg) a fost învinsă şi ei în sferturi de rusoaica Ekaterina Dinik, la puncte (0-5).
Europenele de la Sofia sunt şi criteriu de calificare la Jocurile Europene din 2019 de la Minsk, primele zece clasate la categoriile 51 kg, 57 kg, 60 kg, 69 kg şi 75 kg urmând să obţină biletele pentru competiţia din Belarus, potrivit site-ului EUBC.
AGERPRES (editor: Mihai Ţenea, editor online: Adrian Dădârlat)
