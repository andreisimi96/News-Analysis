Preşedintele organizaţiei PSD Vaslui, Dumitru Buzatu, a declarat luni că, în cazul în care şeful statului nu respectă ordinea constituţională, ar trebui declanşate procedurile pentru suspendarea lui din funcţie.
"Dacă nu respectă Constituţia (ar trebui să se înceapă procedurile pentru suspendarea din funcţie - n.r.). Eu cred că nu e vorba de părerea PSD, dacă preşedintele unei ţări, în speţă România, nu respectă Constituţia trebuie să fie o opinie unanimă a cetăţenilor că trebuie suspendat şi demis un asemenea preşedinte. Eu sunt unul dintre susţinătorii acestei idei. În cazul în care preşedintele va insista să nu respecte ordinea constituţională, atunci nu avem altă cale de ales, trebuie să declanşăm această procedură", a afirmat Buzatu, la Palatul Parlamentului, întrebat dacă ar trebui declanşate procedurile de suspendare a preşedintelui Klaus Iohannis dacă nu respectă decizia CCR cu privire la revocarea şefei DNA.
Buzatu a spus că e puţin probabil, în opinia sa, ca preşedintele Iohannis să nu respecte hotărârea CCR. AGERPRES/(A - autor: Dana Piciu, editor: Andreea Rotaru, editor online: Gabriela Badea)
