O delegaţie americană discută cu responsabili nord-coreeni la Panmunjon, în Zona demilitarizată (DMZ) dintre cele două Corei, despre un posibil summit SUA-Coreea de Nord, a afirmat duminică o purtătoare de cuvânt a Departamentului de Stat, citată de Reuters.
"O delegaţie din Statele Unite discută în prezent cu oficiali nord-coreeni la Panmunjon", a declarat Heather Nauert într-un briefing de presă.
"Continuăm să ne pregătim pentru o întâlnire între preşedintele Donald Trump şi liderul nord-coreean, Kim Jong Un", a adăugat purtătoarea de cuvânt a diplomaţiei de la Washington.
Donald Trump s-a arătat optimist în ce priveşte menţinerea acestei întâlniri istorice, prevăzută pentru 12 iunie la Singapore, după ce anunţase joi anularea summitului, notează AFP.
Preşedintele sud-coreean, Moon Jae-in, şi liderul de la Phenian, Kim Jong Un, au avut sâmbătă o întâlnire neanunţată, în localitatea Panmunjon.
"Kim Jong Un i-a mulţumit lui Moon Jae-in pentru eforturile sale deosebite în vederea organizării summitului" dintre Coreea de Nord şi Statele Unite şi şi-a exprimat "voinţa neabătută" de a se întâlni cu preşedintele american, potrivit agenţiei oficiale de presă nord-coreene, KCNA.
La Washington, Donald Trump a declarat sâmbătă seară că lucrurile "se mişcă foarte frumos" şi că obiectivul de a organiza summitul la 12 iunie, în Singapore, "nu s-a schimbat".
Preşedintele SUA anunţase joi că i-a transmis o scrisoare liderului nord-coreean prin care îl înştiinţa că a decis să anuleze summitul lor, invocând 'ostilitatea deschisă' manifestată în ultimele declaraţii ale regimului de la Phenian.
Cu toate acestea, Coreea de Nord a făcut cunoscut vineri că este în continuare deschisă dialogului cu Statele Unite. "Reiterăm Statelor Unite hotărârea noastră de a ne aşeza faţă în faţă, în orice moment şi în orice mod ar fi, pentru a rezolva problema", a declarat Kim Kye Gwan, prim-viceministru de externe, într-un comunicat dat publicităţii de agenţia oficială KCNA.AGERPRES/(AS - editor: Alic Mîrza, editor online: Daniela Juncu)
