Aproximativ 10 milioane de români se află în străinătate, potrivit precizărilor făcute marţi, la Zalău, de secretarul de stat în Ministerul pentru Românii de Pretutindeni, Debelka Lilla, ministrul de resort lansând pentru aceştia o campanie naţională de informare a românilor cu privire la riscurile la care se supun atunci merg în altă ţară pentru a munci sau a studia.
"Ne află astăzi în faţa dumneavoastră pentru a discuta despre o temă de importanţă majoră, care ne preocupă atât la nivelul administraţiei guvernamentale, cât şi la nivel social, problemele cu care se confruntă românii din afara graniţelor ţării, printre care remarcăm pericolul exploatării prin muncă, al exploatării sexuale, al exploatării prin cerşetorie, al traficului de persoane. Considerăm că un cetăţean informat este un cetăţean câştigat, întrucât are la dispoziţie instrumente necesare pentru a face faţă situaţiilor dificile, fiind echipat cu informaţia care îi poate salva viaţa în caz de necesitate, prin solicitarea sprijinului autorităţilor competente din România şi din ţara de rezidenţă", a precizat Debelka Lilla, la evenimentul de lansare în Sălaj a campaniei "Informare acasă! Siguranţă în lume!".
Potrivit acesteia, românii aflaţi în afara graniţelor reprezintă o prioritate strategică înscrisă în programul de guvernare 2017-2020, motiv pentru care a fost demarată, împreună cu partenerii instituţionali, campanie intitulată sugestiv "Informare acasă! Siguranţă în lume!". Proiectul se va derula în două etape, prima în lunile mai-iunie, destinată tinerilor, iar a doua în perioada septembrie-octombrie, destinată persoanelor adulte, şi se va desfăşura la nivelul celor 41 de judeţe ale României.
"În derularea acestei campanii ne-am propus să creştem gradul de informare a românilor cu privire la riscurile la care se pot expune odată cu decizia de a căuta un loc de muncă, un program de studii sau alte oportunităţi în afara graniţelor României. Potrivit datelor statistice ale strategiei naţionale pentru românii de pretutindeni, există aproximativ 10 milioane de români care se află în străinătate. (...) De aceea, prin planul de acţiuni pe anul 2018 campania naţională 'Informare acasă! Siguranţă în lume!' îşi propune să realizeze informarea profesională şi autorizată, prevenirea şi combaterea factorilor de risc la care se pot expune cetăţenii români, odată prin decizia de a căuta un loc de muncă, un program de studii sau de a se stabili în afara graniţelor ţării", a subliniat secretarul de stat.
La întâlnirea de la Zalău au participat directori şi directori adjuncţi de la fiecare liceu din judeţ, diriginţi ai claselor a XI-a şi a XII-a, reprezentanţi ai consiliilor elevilor şi reprezentanţi ai părinţilor. AGERPRES/(A - autor: Sebastian Olaru, editor: Karina Olteanu, editor online: Anda Badea)
