Serviciul de Securitate al Ucrainei (SBU) a efectuat luni percheziţii la Centrul cultural român ''Eudoxiu Hurmuzachi'' din Cernăuţi şi în prezent anchetează conducerea acestuia pentru unele materiale care ar conţine ''apeluri la încălcarea integrităţii teritoriale a statului'' ucrainean. Potrivit site-ului web al SBU, este vorba de prezentarea unei hărţi a României Mari (care include şi nordul Bucovinei) în timpul unui eveniment public, desfăşurat la Cernăuţi, informează marţi portalul Bucpress.eu.
SBU a descins luni la sediul unei organizaţii a etnicilor români din Cernăuţi, suspectată de difuzarea de literatură şi hărţi "care ar atenta la integritatea statului ucrainean", au transmis media ucrainene, între care agenţia de presă Interfax.ua.com.
Percheziţiile au avut loc în cadrul unui dosar penal intentat în baza articolului 110 al Codului Penal al Ucrainei. "Angajaţii SBU au constatat că hărţile au fost imprimate pentru promovarea 'aniversării' în Ucraina a 100 de ani de la crearea 'României Mari'", se menţionează în comunicatul SBU, citat de media de la Kiev.
Cu toate că pe pagina de internet oficială a SBU nu se menţionează despre care asociaţie românească este vorba, presa din Ucraina, inclusiv unele posturi de televiziune, au realizat reportaje cu filmări la sediul Centrului cultural român "Eudoxiu Hurmuzachi", notează Bucpress.eu.
Potrivit SBU, membrii societăţii au distribuit texte de literatură care pot fi interpretate ca apeluri la restabilirea "adevărului istoric" prin anularea unor documente internaţionale şi interstatale existente şi "readucerea" nordului Bucovinei, Basarabiei de Nord şi Basarabiei de Sud în componenţa României. SBU subliniază că ancheta este în curs de desfăşurare şi că va publica rezultatele investigaţiei.
Contactat de BucPress, preşedintele Centrului cultural român "Eudoxiu Hurmuzachi", Vasile Tărâţeanu, a declarat că, în timpul percheziţiilor, au fost ridicate toate hărţile României anului 1918, exemplare din revistele "Glasul Bucovinei", ziarul "Neamul Românesc" şi unele cărţi cu conţinut istoric.
"Cu asemenea acţiuni la centre culturale româneşti, dar şi la alte centre, Ucraina nu va ajunge în UE, dar am impresia că conducerea (ucraineană) nici nu vrea aderare, ci doar bani europeni. Îmi pare rău că nu se respectă libertăţile oamenilor, libertatea la întruniri şi mai ales la exprimare. Asemenea percheziţii provoacă temeri şi neîncredere, suspiciuni, dezbinarea societăţii. Se doreşte intimidarea noastră. În loc să fie create condiţii pentru minorităţi, ne simţim de la o zi la alta tot mai rău", a declarat Vasile Tărâţeanu, precizând că "istoria trebuie să o cunoaştem aşa cum este".
"Noi doar am arătat harta României din 1918, nu am popularizat nimic, discutăm despre istoria noastră comună", a subliniat el, adăugând că evenimentul la care a fost prezentată harta respectivă făcea parte din evenimentele cu caracter istoric, organizate cu ocazia Centenarului Marii Uniri. AGERPRES/(AS - autor: Lilia Traci, editor: Mariana Ionescu, editor online: Gabriela Badea)
