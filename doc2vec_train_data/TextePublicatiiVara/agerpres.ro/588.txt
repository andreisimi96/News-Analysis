Industria asigurărilor are un rol social şi economic important, contribuind semnificativ la dezvoltarea economică prin compensarea pierderilor accidentale rezultate din activitatea companiilor, susţine vicepreşedintele Autorităţii de Supraveghere Financiară (ASF), Cornel Coca Constantinescu.
"Industria asigurărilor are un rol social şi economic important şi contribuie semnificativ la dezvoltarea economică prin compensarea pierderilor accidentale rezultate din activitatea companiilor şi prin punerea la dispoziţie a resurselor necesare reluării activităţii. În acelaşi timp, însăşi activitatea de asigurare promovează managementul responsabil şi recompensează utilizarea mijloacelor adecvate de administrare a riscului aferente activităţii", a declarat joi vicepreşedintele ASF, la evenimentul "Pieţele Financiare din România".
În opinia acestuia, asigurările stimulează piaţa creditului, inclusiv cel imobiliar, impulsionează comerţul şi tranzacţiile prin acoperirea riscului derivat din pierderi neprevăzute, dar posibile.
"Societăţile de asigurare au rolul de catalizator al resurselor financiare atrase prin intermediul produselor de asigurări de viaţă şi efectuează distribuţia acestora în economie prin investiţiile realizate. Contribuţia societăţilor de asigurare la succesul ofertelor publice din ultimii ani nu a fost de neglijat. Societăţile de asigurare îndeplinesc şi rolul de investitor instituţional pe termen lung, prin investirea fondurilor în diferite societăţi, de regulă cele tranzacţionate pe piaţa de capital care îndeplinesc cerinţele de guvernanţă corporativă şi transparenţa faţă de investitori, contribuind astfel la dezvoltarea pieţei de capital", a spus vicepreşedintele ASF.
Nu în ultimul rând, Coca Constantinescu susţine că rolul pieţelor financiare în economie şi al activităţii de intermediere este vital. "Asigurătorii au un rol semnificativ în finanţarea economiei. Structura investiţională agregată a societăţilor de asigurare din România, reflectă faptul că 85% din plasamentele financiare ale asiguratorilor sunt orientate către instrumente financiare lichide, de tipul obligaţiunilor", a adăugat vicepreşedintele Autorităţii de Supraveghere Financiară (ASF), Cornel Coca Constantinescu. AGERPRES/(AS - autor: Mariana Nica, editor: Andreea Marinescu, editor online: Ada Vîlceanu)
