Selecţionata Belgiei a învins cu scorul de 3-0 (2-0) reprezentativa Egiptului, într-o partidă de pregătire în vederea Cupei Mondiale de fotbal ediţia 2018, disputată miercuri seara pe stadionul "Regele Baudouin" din Bruxelles, în faţa a 40.000 de spectatori.
Naţionala egipteană, care nu a putut conta în acest joc pe starul său Mohamed Salah (FC Liverpool), accidentat în finala Ligii Campionilor cu Real Madrid (1-3), nu a putut face faţă redutabilei ofensive belgiene, care a punctat de trei ori, prin Romelu Lukaku (27), Eden Hazard (38) şi Marouane Fellaini (90+2).
Lukaku, atacantul lui Manchester United, a înscris cu această ocazie al 34-lea său gol în 79 de selecţii, consolidându-şi statutul de golgheter absolut al selecţionatei belgiene.
Belgia va mai disputa un meci amical, cu Costa Rica, pe 11 iunie, înainte de a debuta la Cupa Mondială 2018 împotriva naţionalei Panama, şapte zile mai târziu, urmând să întâlnească apoi Tunisia şi Anglia.
Egiptul nu va mai juca, în schimb, nicio partidă de pregătire până la startul turneului final, unde va întâlni în prima partidă selecţionata Uruguayului, pe 15 iunie, iar apoi va înfrunta Rusia şi Arabia Saudită.
În partida de la Bruxelles au evoluat următoarele formaţii:
Belgia: Courtois - Alderweireld, Ciman, Vertonghen (Boyata, 80) - Meunier (T. Hazard, 70), Witsel (Fellaini, 46), De Bruyne, Carrasco - Mertens (Chadli, 46), R. Lukaku (Batshuayi, 46), E. Hazard (Januzaj, 46). Selecţioner: Roberto Martinez.
Egipt: El Hadary (El-Shenawy, 46) - Fathy (Elmohamady, 71), Gabr, Hegazy, Abdelshafy - Said, Elneny - Warda (Gaber, 79), Hamed (Morsy, 62), Sobhi (Kahraba, 67) - Mohsen (Trezeguet, 55). Selecţioner: Hector Cuper.
AGERPRES (autor: Mihai Dragomir, editor: Mihai Ţenea, editor online: Anda Badea)
