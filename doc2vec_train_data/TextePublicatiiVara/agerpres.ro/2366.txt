Atacantul Kylian Mbappe şi fundaşii Djibril Sidibe şi Samuel Umtiti s-au antrenat normal miercuri cu naţionala de fotbal a Franţei, după ce starea lor fizică a putut stârni îngrijorare, cu trei zile înaintea meciului cu Australia de la Cupa Mondială 2018 din Rusia, informează AFP
Cei 23 de jucători din lotul Franţei au participat la toate exerciţiile din cadrul antrenamentului de la începutul după-amiezii.
Mbappe a părăsit mai devreme antrenamentul de marţi, după o intrare cu talpa a fundaşului central Adil Rami, în urma căreia s-a ales cu un bandaj la piciorul stâng.
"Sunt bine. A fost doar o lovitură şi nu este gravă, dar mulţumesc pentru mesajele voastre", a scris, pe contul său de Twitter, atacantul în vârstă de 19 ani, cu patru zile înainte de intrarea în cursă a echipei Franţei la Cupa Mondială 2018.
Mbappe i-a luat apărarea coechipierului său Adil Rami, care a fost atacat pe reţelele de socializare. "Lăsaţi-l pe prietenul meu @Ramiofficiel, nu este rău", a postat jucătorul lui PSG.
Sidibe şi Umtiti au avut iniţial un program "diferenţiat", cum a afirmat luni selecţionerul Didier Deschamps, fără să precizeze motivele. Cei doi fundaşi s-au antrenat marţi la marginea grupului, fără să ia parte la antrenamentul colectiv deschis publicului.
Sidibe şi Umtiti au avut recent probleme la genunchi. Sidibe, victima unei leziuni de menisc la genunchiul drept pe 15 aprilie, a reluat antrenamentele colective cu echipa sa de club, AS Monaco, pe 8 mai, el hotărând să nu se opereze. Sidibe a jucat în ultimele meciuri din Ligue 1, apoi în două din cele trei meciuri de pregătire ale Franţei.
Umtiti, fundaşul Barcelonei, a jucat în acest an deşi a avut dureri de genunchi. În timpul pregătirilor în vederea Mondialului, el a asigurat că este acum la "100%" din capacitate.
În afară de Franţa şi Australia, din Grupa D a Mondialului mai fac parte Danemarca şi Peru. AGERPRES (autor: Mircea Lazaroniu, editor: Mihai Ţenea, editor online: Gabriela Badea)
