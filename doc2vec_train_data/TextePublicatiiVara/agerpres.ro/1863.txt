Dialogul cu Donald Trump "poate fi constructiv", a afirmat Vladimir Putin, în timp ce preşedintele american a cerut vineri ca Rusia să reintegreze G7 şi relaţiile dintre Moscova şi Washington se află la cel mai scăzut nivel, relatează AFP.
Preşedintele american "este o persoană cumpănită, ştie să asculte şi să răspundă la argumentele interlocutorului său", a declarat Vladimir Putin, în cursul unei emisiuni care urmează să fie difuzată sâmbătă şi pe care agenţiile ruse de presă o citau vineri seară.
"Toate acestea îmi oferă motivul să cred că dialogul poate fi constructiv" cu Donald Trump, a afirmat liderul de la Kremlin.
Declaraţia preşedintelui rus a intervenit într-un moment în care Donald Trump a propus ca Rusia să reintegreze G7, de unde a fost exclusă în 2014. Nu se ştie dacă a fost înregistrată înainte sau după afirmaţiile preşedintelui american.
"Trebuie să avem Rusia la masa de negocieri" , a declarat Donald Trump vineri dimineaţă, înainte de a părăsi Washingtonul pentru summitul G7 din Canada.
Ţările europene din G7, Franţa, Germania, Italia şi Marea Britanie, au afirmat însă că se opun reintegrării Rusiei în absenţa unui progres substanţial în dosarul ucrainean.
Ultima întâlnire dintre Vladimir Putin şi Donald Trump a avut loc în noiembrie 2017, în Vietnam.
La începutul lui aprilie, consilierul pe probleme internaţionale al Kremlinului, Iuri Uşakov, a afirmat că Donald Trump a propus, în cursul unei convorbiri telefonice, o întâlnire cu Vladimir Putin.
'Însă ulterior, relaţiile noastre bilaterale s-au deteriorat din nou', a explicat Uşakov, referindu-se la expulzările reciproce de diplomaţi în legătură cu otrăvirea cu un agent neurotoxic a fostului agent dublu rus Serghei Skripal şi a fiicei acestuia, Iulia, pe teritoriul Marii Britanii.
Pe lângă afacerea Skripal, relaţiile dintre Washington şi Moscova sunt afectate de mai multe luni de acuzaţiile de ingerinţă a Rusiei în prezidenţialele americane din 2016 şi suspiciunea de înţelegere secretă între echipa de campanie a lui Donald Trump şi Kremlin.
Relaţiile dintre Moscova şi Washington s-au deteriorat după ani de dezacorduri în privinţa conflictului sirian, anexarea Crimeii şi războiul din estul Ucrainei.
Decizia lui Donald Trump de a retrage Statele Unite din acordul asupra programului nuclear iranian a adăugat un subiect de dezacord între cele două ţări, Moscova reafirmându-şi ataşamentul faţă de acest tratat.AGERPRES/(AS - editor: Alic Mîrza, editor online: Adrian Dădârlat)
