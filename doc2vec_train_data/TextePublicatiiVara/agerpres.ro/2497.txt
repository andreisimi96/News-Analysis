Cercetătorii Staţiunii legumicole Buzău au aclimatizat în această primăvară peste 10 noi plante legumicole aduse din China, India şi Coreea, folosite în gastronomia vegetariană.
"Anul acesta am îmbogăţit sortimentul de plante legumicole cu spanacul urcător, spanacul de Malabar, care produce frunze proaspete suculente din luna mai şi până la venirea îngheţului, iarba grasă, foarte valoroasă, bogată în Omega 3, diferită de cea din flora spontană, salata picantă, care poate fi folosită şi pentru a orna cu frunzele sale delicate platourile pentru invitaţi, varietăţi de busuioc alimentar cu diverse arome, perila, o plantă folosită în salatele de lux, adusă din Coreea, din care se face un ulei special, crizantema comestibilă, bogată în caroten", a declarat, pentru AGERPRES, cercetătorul Costel Vânătoru, membru corespondent al Academiei de Ştiinţe Agricole şi Silvice.
Potrivit sursei citate, probleme de aclimatizare manifestă Moringa Oleifera, planta care conţine toţi nutrienţii ce se regăsesc în carne.
"Proteinele reprezintă o problemă a vegetarienilor, din păcate nu am terminat cercetările la Moringa Oleifera, acesta nu rezistă peste iarnă în câmp, sperăm anul acesta să treacă cu bine testele, căci este planta care are toţi nutrienţii pe care îi găsim în carne", a mai precizat sursa citată.
Costel Vânătoru a mai spus că printre creaţiile de ultimă oră ale cercetătorilor Staţiunii din Buzău se mai află mătăciunea moldovenească, o plantă bogată în fier şi caroten, două varietăţi de măghiran, precum şi penicasa, un castravete mare în formă de pepene.
"Aceasta din urmă este adusă din India, fructul se păstrează mult timp după recoltare, poate fi folosit în sistem bio, dar în acelaşi timp poate fi cultivată şi ca plantă port-altoi, folosită la altoirea pepenilor, a castraveţilor, pentru că are o rădăcină puternică şi este rezistentă la boli şi dăunători", a mai spus sursa citată. AGERPRES/(A - autor: Dorin Ivan, editor: Oana Popescu, editor online: Ada Vîlceanu)
