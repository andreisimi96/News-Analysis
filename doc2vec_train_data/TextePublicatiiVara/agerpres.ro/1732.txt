Cetatea Medievală a Sighişoarei găzduieşte, în acest weekend, a treia ediţie a Festivalului Internaţional de Filme şi Artă cu Vampiri, ocazie cu care va avea loc şi premiera filmului britanic ''Crucible of the Vampire''.
A treia ediţie a Festivalului Internaţional de Filme şi Artă cu Vampiri, cunoscut şi sub numele de Vampfest, a început în noaptea de joi spre vineri cu proiecţia filmului "La Rose de Sang" (Rose of Blood) şi o sesiune de Q&A cu directorul şi regizorul peliculei. Premiera filmului "Crucible of the Vampire", regizat de Iain Ross-McNamee, cu Neil Morrissey, Katie Goldfinch şi Florence Cady, este programată vineri, de la ora 20:00, în Sala Festivă a Primăriei Municipiului Sighişoara.
Potrivit Primăriei Sighişoara, festivalul, care se va derula până duminică, are ca temă filmele cu vampiri, dar include şi literatură, jocuri şi prestigioasa conferinţă academică organizată de Universitatea Seton Hill din America.
Această ediţie a Festivalului Internaţional de Filme şi Artă cu Vampiri îi are ca invitaţi speciali pe doi dintre cei mai bine vânduţi autori de cărţi din domeniu, Christopher Golden, care a scris "Buffy The Vampire Slayer" şi Tim Lebbon, cu "30 Days of Night". 
Potrivit programului Vampfest, comunicat de Primăria Sighişoara, vineri, de la ora 17,30, în Sala Sander, este programată o selecţie de scurtmetraje cu vampiri: Blood Drive, The Party, Red & Blue, Popsy, B(l)ackstage, Cold Blood şi Taste the Night, plus discuţii cu regizorul acestei selecţii.
De la ora 23,00, la Vartigo Club este anunţat un bal al vampirilor.
Sâmbătă, de la ora 14,00, la Hotel Sighişoara va fi prezentată o nouă selecţie de scurtmetraje cu vampiri: Dracula's Return, Those Who Can Die, Blood Drive, Red & Blue, B(l)ackstage, The Party, Cold Blood, Popsy şi Taste the Night. De la ora 22,00, în Sala Sander, va fi prezentat filmul 'Denise Castro's Dracula', la care participă regizorul şi producătorul.
Duminică, de la ora 18.00, în Sala Sander, vor fi decernate Premiile Golden Stakes (Ţăruşul de Aur) pentru cel mai bun lungmetraj cu vampiri, cel mai bun scurtmetraj cu vampiri, cel mai bun roman cu vampiri şi cea mai bună povestire cu vampiri.
În cadrul galei va fi prezentat şi filmul "Nosferatu -Simfonia groazei", un film mut german, produs în anul 1922, în regia lui Friedrich Wilhelm Murnau, o adaptare a romanului "Dracula" de Bram Stoker, declarat cel mai bun film de groază al tuturor timpurilor de către Festivalului Internaţional de Filme şi Artă cu Vampiri Sighişoara. AGERPRES/(AS - autor: Dorina Matiş, editor: Diana Dumitru, editor online: Gabriela Badea)
