Comisarul european pentru educaţie, cultură, tineret şi sport, Tibor Navracsics, a declarat joi, într-o conferinţă de presă susţinută la Târgu Mureş, că statisticile arată că în fiecare stat membru unul din punctele problematice în ce priveşte învăţământul îl constituie comunităţile minoritare.
"Politica educaţională a Uniunii Europene are un aspect foarte important: educaţia comunităţilor minoritare în limba maternă. Mai ales pentru că statisticile arată că în fiecare stat membru punctele problematice, din punct de vedere al învăţământului, îl constituie comunităţile minoritare, care au foarte multe probleme din multe puncte de vedere - al religiei, al problemelor sociale etnice, au acces restricţionat la procesul educaţional şi astfel întâmpină probleme în carieră, în viitorul lor. (...) Din această cauză problemele educaţiei în limba minorităţilor naţionale este şi problema comunităţii majoritare. De aceea trebuie să avem un dialog continuu, să vedem cum să ne ajutăm reciproc şi cum să ajungem la un proces de succes. Acesta nu este nu numai un aspect al politicii educaţionale, ci şi un aspect social, de responsabilitate. Cred că printr-un dialog putem să ajungem la consens şi prin discuţii putem identifica problemele", a afirmat Tibor Navracsics, potrivit traducerii oficiale.
Comisarul european pentru educaţie, cultură, tineret şi sport a precizat că, joi, la Târgu Mureş, a avut o întrevedere cu ministrul Educaţiei din România, Valentin Popa, întrucât domeniul educaţiei capătă un aspect tot mai european.
"Am avut o discuţie, de dimineaţă, cu domnul ministru şi aceasta dovedeşte că domeniul educaţiei devine un aspect tot mai european. Sunt tot mai multe puncte de discuţie care necesită sprijin european. Trebuie să ne axăm pe un spaţiu educaţional comun european. Mobilităţi ale studenţilor, mult mai intense, mobilităţi ale profesorilor, posibilităţi de învăţare a limbilor străine, aplicarea şi recunoaşterea diplomelor eliberate de diferitele instituţii de învăţământ din Europa. Am discutat aceste aspecte cu domnul ministru şi cred că am găsit un important partener în aceste discuţii, fiindcă ne-a ajutat foarte mult în activitatea noastră. Sperăm să fie aşa şi pe viitor", a subliniat comisarul european.
Ministrul Educaţiei, Valentin Popa, a arătat, la conferinţa de presă, că l-a informat de Tibor Navracsics cu privire la creşterea numărului de manuale tipărite în limbile minorităţilor naţionale.
"L-am informat pe domnul comisar european şi de faptul că anul acesta vom avea foarte multe manuale în limbile minorităţilor. Avem în momentul de faţă în editare 41 de titluri şi de asemenea mai avem şi pentru prima dată şi 10 traduceri ale manualelor. Comparăm aceste cifre cu o medie de două titluri pe an în anii precedenţi. Sunt sigur că în maximum două luni aceste manuale vor ajunge în depozitele unităţilor şcolare", a precizat Valentin Popa.
Ministrul a precizat că în cadrul discuţiilor de la Târgu Mureş a fost abordată şi problema învăţământului în limba română din Ucraina. AGERPRES/(A - autor: Dorina Matiş, editor: Karina Olteanu, editor online: Ada Vîlceanu)
