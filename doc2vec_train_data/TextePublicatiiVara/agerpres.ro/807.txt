Perechea formată din jucătoarele române Irina Maria Bara şi Mihaela Buzărnescu s-a calificat, sâmbătă, în optimile probei feminine de dublu din cadrul turneului de tenis de la Roland Garros, al doilea de Mare Şlem al anului, după 2-6, 6-3, 6-3 cu favoritele numărul patru, Latisha Chan (Taiwan) şi Bethanie Mattek-Sands (SUA).
Bara şi Buzărnescu au obţinut victoria după exact două ore de joc.
Cele două perechi şi-au împărţit perioadele de dominare, Chan şi Mattek-Sands controlând primul set, după care româncele s-au impus clar în următoarele două acte, obţinând o victorie nescontată.
Chan şi Mattek-Sands au comis 6 duble greşeli, iar româncele au avut 3, transformând doar 8 din cele 20 de şanse de break.
Bara şi Buzărnescu şi-au asigurat un cec de 41.000 de euro şi 240 de puncte WTA la dublu, iar în optimi vor înfrunta americancele Jennifer Brady şi Vania King.
În optimi la dublu va mai evolua şi Sorana Cîrstea, alături de Sara Sorribes Tormo (Spania), contra cuplului format din Hao-Ching Chan (Taiwan) şi Zhaoxuan Yang (China), favoritele numărul opt.
De remarcat că Buzărnescu este calificată şi în optimi la simplu. Tot sâmbătă este programată să joace în turul al doilea la dublu Irina-Camelia Begu, alături de chinezoaica Qiang Wang, împotriva perechii Andreja Klepac (Slovenia)/María José Martinez Sanchez (Spania).
AGERPRES (editor: Mihai Ţenea, editor online: Irina Giurgiu)
