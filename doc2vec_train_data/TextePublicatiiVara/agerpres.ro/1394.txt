Preşedintele PSD, Liviu Dragnea, a afirmat, miercuri, că la mitingul organizat de partid în 9 iunie încearcă să se infiltreze "tot felul de indivizi, care vor susţine că au fost ameninţaţi, plătiţi, forţaţi".
"Ce vreau să transmit tuturor celor care se agită şi care văd că sunt foarte nervoşi: nu ne speriaţi şi nu renunţăm la miting. Ba, dimpotrivă, continuaţi aşa pentru că o să vină şi mai mulţi şi o să vină şi mai implicaţi şi mai motivaţi. Deja am aflat că se încearcă să se infiltreze tot felul de indivizi în timpul mitingului, care să fie bineînţeles luaţi de către televiziunile clasice să spună că au fost plătiţi, forţaţi, ameninţaţi. De asemenea, am înţeles că sunt incitaţi tot felul de indivizi ca să posteze că au fost ameninţaţi de PSD să vină la miting", a declarat Dragnea, la Palatul Parlamentului.
El a susţinut că nimeni nu este forţat să vină la miting şi i-a invitat să participe pe toţi cei care au suferit abuzuri.
"Nimeni nu este forţat să vină la miting, dar, în acelaşi timp, toţi cei care au tăcut până acum şi care au suferit destul şi n-au avut nicio reacţie când s-au tăiat pensiile, când au fost ascultate telefoanele într-una, când au văzut abuzuri peste abuzuri au posibilitatea să vină sâmbătă seara la miting şi să se exprime liber. (...) Noi vrem să facem un miting sigur, dar, în acelaşi timp, îi aşteptăm pe toţi cei care vor să se exprime. Nu este un miting exclusiv PSD", a spus liderul social-democraţilor.
Întrebat cine incită la ură, Dragnea a răspuns: "Este un site care a fost creat acum. Statul paralel".
El a menţionat că "tot ce ţine de organizarea mitingului nu se face doar în interiorul PSD".
Liviu Dragnea nu consideră ca fiind anormal ca parcările de la Palatul Parlamentului să fie folosite de colegi de-ai parlamentarilor PSD, care eventual doresc să viziteze fosta Casă a Poporului: "Care ar fi justificarea să nu poată să fie folosite? Nu este un miting de partid. Pe de altă parte, dacă parlamentari de la PSD vor să folosească acest prilej ca simpatizanţi, colegi de-ai dumnealor care vin în Bucureşti să poată să viziteze şi Parlamentul, de ce nu s-ar putea asta?". AGERPRES/(A - autor: Cătălina Matei, editor: Claudia Stănescu, editor online: Irina Giurgiu)
