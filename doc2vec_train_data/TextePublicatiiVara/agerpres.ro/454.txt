Bucureşti, 30 mai /Agerpres/ - Mai bine de 80 de cărţi-eveniment, prinse în cele 31 de lansări, sesiuni de autografe şi întâlniri cu scriitorii constituie oferta Humanitas de la această ediţie a Bookfest.
Potrivit Gabrielei Maaz, director de promovare Humanitas, "începând de joi, 31 mai, de la ora 11,00, manifestările editurii debutează la standul SUA cu un eveniment dedicat seriei de autor Matei Călinescu".
Printre cărţile care vor fi lansate de această editură se numără: "Oamenii epocii fanariote: Chipuri din bisericile Ţării Româneşti şi Moldovei" de Tudor Dinu; "Nebiruita flacără a vieţii: Amintiri, 1867-1952" de Ana Kretzulescu-Lahovary; "Cum am trecut prin comunism: Primul sfert de veac" de Lucian Boia; "Eu mă consider făcătoare de minuni: Viaţa lui Arsenie Boca" de Tatiana Niculescu; "Un om care scrie: Jurnal, 2011-2017" de Mircea Cărtărescu şi "Cartea Filocaliilor: Cele mai frumoase pagini".
"La această ediţie a Bookfest, unul dintre invitaţii Editurii Humanitas este scriitorul israelian Etgar Keret, unul dintre cele mai importante nume ale literaturii israeliene. Vineri, de la ora 16,30, în standul Israelului, organizăm o discuţie cu acesta despre ocupaţia de scriitor, iar sâmbătă, de la ora 16,00, în standul editurii noastre vor fi lansate două cărţi apărute la Humanitas: 'Şapte ani buni', un volum publicat în colecţia Memorii, Jurnale şi volumul de povestiri 'Şi deodată cineva bate la uşă', apărut la Humanitas Fiction", a precizat Gabriela Maaz.
De asemenea, ea a anunţat prezenţa la standul Humanitas de la Bookfest a scriitorului austriac Oliver Jens Schmitt, care va lansa, sâmbătă, de la ora 15,00, cartea "România în 100 de ani: Bilanţul unui veac de istorie", ca şi a lui Cătălin Dorian Florescu, care va lansa, sâmbătă, de la ora 17,00, cartea "Bărbatul care aduce fericirea", o traducere din limba germană semnată de Mariana Bărbulescu.
În seria dedicată Centenarului Marii Uniri, Humanitas propune cititorilor "Jurnalul unui medic militar: 1917-1918" de Raul Dona şi "Însemnările unui soldat german în România ocupată" de Gerhard Velburg. AGERPRES/(A - autor: Daniel Popescu, editor: Georgiana Tănăsescu)
