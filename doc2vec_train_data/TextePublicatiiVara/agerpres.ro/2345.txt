Echipa Germaniei, campioana mondială en titre, s-a antrenat pentru prima oară în Rusia miercuri dimineaţă, cu patru zile înaintea debutului său la Cupa Mondială de fotbal, contra Mexicului, în prezenţa a câteva sute de spectatori entuziaşti, informează AFP.
La Vatutinki, la periferia din sudul Moscovei, unde s-a instalat "Die Mannschaft", elevi de şcoală veniţi împreună cu profesorii lor au purtat tricouri în culorile echipei Germaniei şi au fluturat steguleţe germane.
După şedinţa de pregătire, mai mulţi jucători au venit în întâmpinarea lor pentru a le acorda autografe şi a face selfie-uri cu micuţii.
Selecţionerul Joachim Loew a folosit întreg efectivul, toţi jucătorii părând în formă, inclusiv portarul Manuel Nueuer, a cărui accidentare l-a ţinut departe de teren timp de opt luni.
Germania va juca în Grupa F, cu Mexic (17 iunie la Moscova), Suedia (23 iunie la Soci) şi Coreea de Sud (27 iunie la Kazan). AGERPRES (autor: Vlad Constantinescu, editor: Mihai Ţenea, editor online: Gabriela Badea)
