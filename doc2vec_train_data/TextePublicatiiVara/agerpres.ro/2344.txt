Preşedintele FIFA, elveţianul Gianni Infantino, a confirmat miercuri la Moscova că va participa pentru un nou mandat la alegerile forului internaţional, programate pe 5 iunie 2019, la al 69-lea Congres de la Paris, relatează EFE.
În faţa Congresului de la Moscova, înainte de încheierea lucrărilor, Infantino a declarat public că va candida pentru un nou mandat în fruntea FIFA.
Termenul limită pentru prezentarea candidaturilor la funcţiile de conducere din FIFA este 5 februarie 2019, pe 5 mai se vor confirma oficial candidaturile admise, iar pe 5 iunie vor avea loc alegeri pentru funcţia de preşedinte.
Infantino ocupă postul de preşedinte din 26 februarie 2016, când a fost ales cu 115 voturi, în timp ce contracandidatul său Salman bin Ibrahim al Khalifa (Bahrain) a primit 88. Elveţianul i-a succedat la preşedinţia FIFA camerunezului Issa Hayatou, care a fost interimar începând cu vara anului 2015, după ce elveţianul Joseph Blatter a renunţat la post, deşi fusese ales pentru un al cincilea mandat pe 29 mai.
Blatter a fost apoi suspendat din fotbal pentru 8 ani, din cauza unei plăţi neloiale de 1,8 milioane euro făcute către Michel Platini, preşedintele UEFA de atunci, care a primit aceeaşi sancţiune. TAS i-a redus suspendarea lui Platini la 4 ani şi aceasta se va încheia chiar după alegerile de anul viitor. AGERPRES/(autor: Teodor Ciobanu, editor: Mihai Ţenea, editor online: Gabriela Badea)
