Ministrul polonez de externe Jacek Czaputowicz a apărat modificările la sistemul judiciar făcute de guvernul de la Varşovia, în contextul procedurii în desfăşurare de sancţionare a Poloniei de către Comisia Europeană, spunând că executivul din care face parte va duce la capăt noile legi, relatează dpa.
"Nu vedem nicio ameninţare la adresa statului de drept în Polonia", a declarat vineri Czaputowicz pentru postul public polonez de radio. "Ne vom menţine punctul de vedere şi vom finaliza aceste reforme", a mai spus el.
Bruxellesul şi Varşovia sunt în dispută din ianuarie 2016, după ce partidul naţional-conservator Lege şi Justiţie (PiS) a lansat o serie de reforme care includ şi modificări judiciare despre care criticii spun că introduc o influenţă politică mult prea mare şi ameninţă independenţa justiţiei.
Miercuri, prim-vicepreşedintele Comisiei Europene, Frans Timmermans, a anunţat că Bruxellesul a îndemnat statele membre să înainteze cu procedura de atenţionare a Poloniei prin organizarea unei audieri formale cu Varşovia.
Czaputowicz a spus despre această audiere că este o "oportunitate" pentru Polonia să îşi explice punctul de vedere.
"Vrem să sporim independenţa sistemului de justiţie", a afirmat el, reluând argumentul PiS conform căruia actualii judecători din Polonia ar fi corupţi.
Printre reforme se numără şi posibila intenţie de a forţa 27 din cei 72 de judecători ai Curţii Supreme din Polonia să se retragă la 3 iulie, lucru puternic criticat de Comisia Europeană.
Potrivit lui Czaputowicz, schimbările recente aduse reformelor de către guvern au făcut ca acestea să respecte acum solicitările Bruxellesului. Totuşi, Comisia Europeană a spus că aceste amendamente nu elimină principalele îngrijorări.
"Sperăm că Timmermans va face propuneri despre cum să punem capăt disputei", a spus Czaputowicz, care urmează se se întâlnească luni la Varşovia cu prim-vicepreşedintele Comisiei Europene.
Czaputowicz nu a exclus ajustări suplimentare la reforme, însă a cerut criticilor "să ofere sistemului de justiţie o şansă să funcţioneze". AGERPRES/(AS - autor: Ionuţ Mareş, editor: Sorin Popescu, editor online: Gabriela Badea)
