Fostul şef al guvernului spaniol, Mariano Rajoy, care a anunţat marţi că va părăsi şefia Partidului Popular (PP, conservator) după ce a fost demis de parlament, a dat asigurări miercuri că renunţă 'definitiv' la politică, transmite AFP.
'Intenţia mea este să abandonez definitiv politica, există alte lucruri de făcut în viaţă decât să te dedici politicii', a afirmat Rajoy la un post de radio privat.
'Am avut o viaţă politică extrem de intensă şi cred că nu are rost să mai rămân aici, ceea ce spun acum este că nu mă voi prezenta la congresul partidului', care îl va alege pe noul lider, a adăugat Rajoy, în vârstă de 63 de ani.
Mariano Rajoy, figură centrală a scenei politice spaniole de aproape 15 ani, a anunţat marţi că părăseşte conducerea Partidului Popular, după ce vinerea trecută a fost înlăturat din fruntea guvernului printr-o moţiune de cenzură iniţiată de socialişti.
Rajoy a fost ales pentru prima oară în Galicia natală în 1981, a prezidat PP începând din 2004 şi a fost şef al guvernului spaniol din decembrie 2011 şi până la 1 iunie 2018.
În fruntea executivului, a supravieţuit mai multor crize majore, recesiunii, din care a scos ţara prin măsuri severe de austeritate, precum şi lunilor de blocaj politic din 2016 şi tentativei de secesiune a Cataloniei, nu însă şi moţiunii de cenzură, căreia puţini observatori îi dădeau şanse de reuşită, dar care l-a adus la putere pe socialistul Pedro Sanchez. AGERPRES/(AS - autor: Irina Cristea, editor: Gabriela Ionescu, editor online: Anda Badea)
