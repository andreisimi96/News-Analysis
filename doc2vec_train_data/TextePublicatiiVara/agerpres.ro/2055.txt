Companiile româneşti, IMM-urile în special, au nevoie de un program de susţinere financiară şi informală care să nu mai depindă de vreun premier, de vreun ministru, plecând de la noua ordine geopolitică, a declarat, luni, Ilan Laufer, fost ministru pentru Mediul de Afaceri Comerţ şi Antreprenoriat, iniţiatorul şi coordonatorul programului Smart Start USA.
"Plecăm cu acest program de la realităţile actuale, de la faptul că doar 15% din exporturile româneşti merg spre ţări din afara Europei. Priorităţile investiţionale ale României trebuie să se îndrepte către China, SUA şi India. SUA este un investitor important în România. Acum, administraţia de la Washington şi Donald Trump deschid noi porţi către investiţii. Smart Start USA este un program destinat facilitării accesului IMM-urilor din România şi Europa de Est pe piaţa americană. Vrem să facem lobby astfel încât România să devină membră OECD", a spus Ilan Laufer.
Acesta a precizat că şi-a deschis şi el o afacere în SUA, ţară în care va şi locui şi de unde va urmări îndeaproape programul pe care l-a iniţiat.
"În prezent, Ambasada SUA la Bucureşti acordă anual circa 40.000 de vize pentru turişti şi nu mai mult de 100 pentru oamenii de afaceri, ceea ce spune totul despre faptul că trebuie să informăm companiile despre oportunităţile de pe piaţa americană. Mai mult, rata de neacordare a vizelor turistice este de 8-10%, ceea ce înseamnă mult. Dacă aducem această rată sub 5% avem şanse reale pentru eliminarea vizelor în scop turistic în SUA. Şi pentru aceasta îmi propun să fac lobby în SUA", a spus Ilan Laufer.
Programul Smart Start USA, care va începe efectiv în luna septembrie 2018, îşi propune să faciliteze accesul unui număr de 10.000 de companii mici şi mijlocii şi antreprenori, anual, pe piaţa nord-americană. Aceştia vor fi în măsură să îşi promoveze produsele şi serviciile, devenind investitori străini pentru economia americană şi, astfel, să contribuie la dezvoltarea schimburilor bilaterale şi la creşterea exporturilor româneşti.
"Implementăm un program ce va oferi oportunităţi reale şi imediate pentru antreprenorii români de a se conecta cu cea mai mare economie a lumii. Prin intermediul programului Smart Start USA, antreprenorii americani vor fi la rândul lor ajutaţi şi încurajaţi să îşi extindă business-ul în România, crescând în acest fel volumul investiţiilor străine. IMM-urile eligibile vor putea accesa prin intermediul băncilor partenere în program fonduri între 50.000 - 100.000 de dolari, dar, în funcţie de specificul companiei, sumele pot ajunge la un milion de dolari", a precizat Laufer.
Programul SmartStart USA este disponibil pentru companiile din sectorul IT&C, auto, imobiliare, infrastructură şi construcţii, turism, investiţii financiare, agricultură, producţie de mobilă, consultanţă, industria farmaceutică şi medicală. AGERPRES/(AS - autor: Carmen Marinescu, editor: Andreea Marinescu, editor online: Anda Badea)
