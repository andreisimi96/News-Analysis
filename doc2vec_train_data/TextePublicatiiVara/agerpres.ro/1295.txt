Selecţionata Rusiei, gazda Cupei Mondiale de fotbal ediţia 2018, a terminat la egalitate, 1-1 (1-0), meciul de pregătire cu reprezentativa Turciei, disputat marţi seara pe stadionul VEB Arena din Moscova şi arbitrat de românul Ovidiu Haţegan.
Ruşii au deschis scorul în minutul 25, prin Aleksandr Samedov, mijlocaşul echipei Spartak Moscova, după o greşeală a fundaşului turc Caglar Soyuncu. Turcia, pregătită de românul Mircea Lucescu, a restabilit însă egalitatea în repriza secundă, prin Yunus Malli, atacantul echipei FSV Mainz (min. 60).
La turneul final al CM 2018 (14 iunie - 15 iulie), Rusia va evolua în Grupa A şi va avea ca adversare Arabia Saudită, Uruguay şi Egipt.
Rusia: Akinfeev - Kutepov, Smolnikov (Fernandes, 77), Ignaşevici, Jirkov - Gazinski (Kudriaşov, 76), Zobnin, Samedov (Anton Miranciuk, 87), Golovin, Dzagoev (Aleksei Miranciuk, 62) - Smolov.
Turcia: Serkan Kirintili - Sener Ozbayrakli (Mehmet Celik, 90), Caglar Soyuncu, Kaan Ayhan, Hasan Ali Kaldirim - Cengiz Under (Serdar Gurler, 76), Irfan Can Kahveci (Malli, 46), Okay Yokuşlu, Mahmut Tekdemir (Oguzhan Ozyakup, 46), Yusuf Yazici (Mehmet Topal, 46) - Kenan Karaman (Emre Akbaba, 81).
AGERPRES (autor: Mihai Dragomir, editor: Mihai Ţenea, editor online: Gabriela Badea)
