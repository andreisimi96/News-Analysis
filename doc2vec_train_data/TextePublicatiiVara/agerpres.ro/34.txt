Circulaţia pe Autostrada Soarelui (A2) se desfăşoară normal, începând de sâmbătă, de la ora 8:30, după aproximativ 11 ore de la începerea intervenţiei pentru remedierea deformării care a apărut la km 17 al
autostrăzii, pe sensul de mers Constanţa - Bucureşti, din cauza ridicării bruşte a două plăci de beton.
Potrivit unui comunicat al Companiei Naţionale de Administrare a Infrastructurii Rutiere (CNAIR), remis sâmbătă AGERPRES, suprafaţa carosabilă a fost readusă la nivel şi asfaltată, lucrările fiind efectuate de o echipă de 15 muncitori şi două utilaje.
"Deşi a fost impusă restricţie de viteză de 60 de km/h pe o porţiune de 200 de metri, circulaţia s-a putut desfăşura pe ambele benzi, pe întreaga perioadă în care s-a lucrat la remedierea suprafeţei benzii de urgenţă de la km 17 al A2. Pe tot parcursul intervenţiei, sectorul de drum în cauză a fost iluminat, semnalizat şi supravegheat de un echipaj al Poliţiei Rutiere, astfel încât lucrările să se poată desfăşura eficient şi în condiţii de siguranţă", precizează CNAIR.
Potrivit sursei citate, directorul general al CNAIR, Narcis Neaga, s-a deplasat la faţa locului şi a cerut intervenţia rapidă pe timp de noapte a muncitorilor şi utilajelor în zonă.
AGERPRES/(AS - editor: Mariana Nica, editor online: Simona Aruştei)
