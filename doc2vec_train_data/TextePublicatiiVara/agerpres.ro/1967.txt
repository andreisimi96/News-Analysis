Organizatorii de festivaluri sunt "în serviciul artiştilor", deoarece aceştia sunt cei care "creează alchimia", a declarat duminică, în cadrul unei conferinţe de presă, directorul Festivalului de la Edinburgh, Fergus Linehan.
El a vorbit despre ce ar vrea să "lase în urmă" din poziţia sa de director al unuia dintre cele mai importante evenimente dedicate artelor spectacolului.
"Cred că grija este conceptul de bază. (...) Să ai foarte multă grijă în tot ceea ce faci şi să ai încredere enormă în organizaţia ta şi apoi să îi laşi pe artişti să se exprime. Cred că ăsta este un alt lucru pe care încerc să îl subliniez - suntem în serviciul artiştilor, ei sunt cei care creează alchimia. Asta nu înseamnă că rolul nostru de a servi artiştii exclude creativitatea, dar suntem în serviciul lor. Cred că dacă artiştii simt că li s-a permis să îşi facă treaba aşa cum şi-au dorit ei - eu sunt mulţumit de ce am lăsat în urmă", a punctat Fergus Linehan.
El a amintit că s-a născut într-o familie de artişti.
"Am crescut în lumea teatrului. Mama mea este actriţă, iar tata este scriitor. Intrarea mea în lumea asta a fost diferită. Majoritatea aleg să fie artişti din rebeliune, practic aleg să fugă cu circul, în timp ce eu m-am născut în mijlocul circului", a spus Linehan.
Directorul Festivalului de la Edinburgh a mărturisit că ceea ce l-a atras la meseria de manager în lumea artei a fost sentimentul plăcut de "a aduce oamenii împreună şi de a le crea un mediu confortabil".
"Publicul ne va da indicii atunci când festivalul va deveni prea mare", a spus Fergus Linehan, având în vedere că evenimentul de la Edinburgh devine din ce în ce mai amplu.
El a evidenţiat că atitudinea faţă de eşec este esenţială, în ceea ce priveşte managementul unui eveniment atât de complex.
"Cum fac faţă oamenii eşecului este mai important decât cum fac parte succesului. Când vine vorba de succes, toţi reacţionăm în acelaşi fel - mergem la bar şi sărbătorim. Dar o organizaţie este definită mai bine de modul în care manageriază eşecul, pentru că din eşecuri se pot naşte mari poveşti de succes", a afirmat directorul festivalului de la Edinburgh.
Despre relaţia cu publicul, el a subliniat că "oamenilor nu le place să li se spună ce înseamnă calitatea, ci le place să descopere acest lucru".
"Când vorbim de festivaluri, de multe ori lucrurile se rezumă la 'am adus ce mi-a plăcut în festivalul meu' - e o unitate de măsură obiectivă, dar efectul profund pe care festivalurile le au asupra indivizilor ar putea fi văzut peste 40 de ani. Cred că vorba de sentimentul de grijă", a punctat Linehan.
Fergus Linehan a venit sâmbătă, la FITS, să vadă spectacolele "Trei surori", montare a Novosibirsk State Academic Drama Theatre "Red Torch", şi "Povestea prinţesei deocheate", în regia lui Silviu Purcărete.
Festivalul de la Edinburgh are loc anul acesta în perioada 3 - 27 august. AGERPRES/(A - autor: Oana Ghiţă, editor: Claudia Stănescu, editor online: Anda Badea)
Sursa foto:  Fergus Linehan /Twitter
