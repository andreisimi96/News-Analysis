Comisarul european Tibor Navracsics, responsabil pentru educaţie, cultură, tineret şi sport, va vizita România miercuri şi joi, se arată într-un comunicat transmis AGERPRES de Reprezentanţa Comisiei Europene în România.
Potrivit sursei citate, comisarul european îşi va începe vizita în Bucureşti, unde se va întâlni miercuri cu ministrul Educaţiei, Valentin Popa, cu ministrul Culturii, George Ivaşcu, cu ministrul Tineretului şi Sportului, Ioana Bran, şi cu rectorul Universităţii din Bucureşti, Mircea Dumitru.
Seria întâlnirilor oficiale va fi urmată de un dialog cu cetăţenii despre viitorul Europei. Dezbaterea face parte din seria evenimentelor organizate în cadrul forumului Eurosfat 2018 şi va avea loc miercuri, începând cu ora 16,00, la Casa Universitarilor din Bucureşti. La finalul dezbaterii, comisarul european va răspunde întrebărilor jurnaliştilor, începând cu ora 18,00.
Totodată, joi, Tibor Navracsics va merge la Târgu-Mureş, unde va participa la un forum pe tema educaţiei, urmat de o dezbatere cu privire la patrimoniul cultural. Începând cu ora 12,30, comisarul european şi preşedintele UDMR, Kelemen Hunor, vor susţine declaraţii de presă comune la Palatul Culturii din Târgu-Mureş, se mai arată în comunicat. AGERPRES/(AS - editor: Florin Marin, editor online: Daniela Juncu)
