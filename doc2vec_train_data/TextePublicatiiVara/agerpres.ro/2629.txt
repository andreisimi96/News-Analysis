Primăria Braşov în colaborare cu Regia Autonomă de Transport RATBV SA au pus vineri în circulaţie autobuzul turistic al Braşovului, pentru turiştii care doresc să viziteze oraşul vechi şi obiectivele turistice din zonă.
Autobuzul, dotat cu instalaţie de aer condiţionat şi sistem wi-fi, este inscripţionat distinctiv şi va afişa pe tabela electronică mesajul ''BUS TURISTIC''. În autobuz este montat un ecran LCD pe care rulează imagini şi informaţii scrise despre obiectivele turistice pe lângă care se trece, în limbile română, engleză şi franceză. Biletele vor fi validate la urcare şi îşi pierd valabilitatea la sfârşitul orarului de circulaţie al acelei zile. De asemenea, în autobuz sunt amplasate mai multe suporturi în care sunt postate pliante cu informaţii pentru turişti.
''Începând de azi circulă autobuzul turistic în centrul vechi al Braşovului, special dedicat turiştilor care vin în oraşul nostru şi vor să viziteze cât mai multe obiective. Autobuzul pleacă din Livada Poştei până în Piaţa Unirii, cu şapte staţii pe parcurs. Suntem convinşi că împreună cu RATBV S.A am ales cele mai bune staţii de unde turiştii să aibă acces la toate obiectivele turistice din zona centrală a oraşului. Vrem să le asigurăm turiştilor care ajung în oraşul nostru cât mai multe facilităţi, iar acest sistem de autobuz turistic este una dintre ele. Dacă va fi necesar acest autobuz va funcţionat şi în perioada de iarnă. Totodată, dacă numărul turiştilor va fi mare vom introduce în circulaţie încă un autobuz'', a declarat purtătorul de cuvânt al Primăriei Braşov, Sorin Toarcea.
Directorul executiv al RATBV SA, Ovidiu Bucurei, a precizat că punerea în circulaţie a autobuzului turistic este o nouă pagină pentru societate, în sensul diversificării activităţii.
''Ne bucurăm că putem să punem la dispoziţia turiştilor acest mijloc de transport şi sperăm să fie de impact în rândul acestora. Pentru societate înseamnă o nouă pagină,în sensul diversificării activităţii noastre'', a spus Ovidiu Bucurei.
Traseul autobuzului turistic, în lungime de 6,8 km o cursă, este următorul: Livada Poştei-Strada Mureşenilor (Piaţa Sfatului)-strada G.Bariţiu- strada C.Brâncoveanu- strada Prundului (Piaţa Unirii)- strada Poarta Schei- strada N.Bălcescu-strada C.Dobrogeanu Gherea-Aleea Tiberiu Brediceanu (Aleea de sub Muntele Tâmpa)-strada C.Dobrogeanu Gherea-strada N.Bălcescu-bulevardul 15 Noiembrie 1987-strada Agrişelor-bulevardul Iuliu Maniu-strada N.Iorga-Livada Poştei. Pe acest traseu sunt şapte staţii de îmbarcare/debarcare, respectiv Livada Poştei-Piaţa Sfatului, Piaţa Unirii-Colegiul Naţional ''Andrei Şaguna''-Aleea Tiberiu Brediceanu-Magazinul Star-Primărie.
Pe traseul autobuzului turistic se află Muzeul Judeţean de Istorie, Muzeul ''Casa Mureşenilor'', Biserica Neagră, Piaţa Sfatului, Muzeul Primei Şcoli Româneşti, Biserica ''Sf. Nicolae'', Muzeul Civilizaţiei Urbane a Braşovului, Strada Sforii, Sinagoga, Bastionul Ţesătorilor.
Zilnic, vor fi efectuate 10 curse, inclusiv în zilele de sâmbătă, duminică, sărbători legale, cu plecări din Livada Poştei, din faţa Casei Baiulescu, în intervalul orar 9.00-18.00, cu plecări la oră fixă, 9,00, 10.00, 11.00, 12.00...18.00. Tariful de călătorie este de 10 lei./zi, iar cu un bilet poţi efectua un număr nelimitat de călătorii într-o zi. Călătorii se pot urca şi coborî de câte ori doresc, de oriunde de pe traseu, dar numai în ziua pentru care au validat biletul. Biletele de călătorie se pot achiziţiona de la şofer sau de la staţiile din Livada Poştei şi este valabil doar pentru autobuzul turistic. AGERPRES/(A-autor: Jana Pintili, editor: Karina Olteanu, editor online: Anda Badea)
