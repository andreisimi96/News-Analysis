România pierde anual 1,5 miliarde de euro pentru că traficul de tranzit al mărfurilor de la Marea Neagră spre Europa l-am pierdut complet şi se face prin toate celelalte porturi estice ale Europei, mai puţin prin România, a declarat joi Sorin Bota, deputat PSD, la conferinţa ''2018 - Moment de răscruce pentru infrastructura din România''.
"Dacă luăm în calcul traficul de tranzit de la Marea Neagră spre Europa l-am pierdut complet. Astăzi se face prin toate celelalte porturi estice ale Europei şi mai puţin prin România, inclusiv, din păcate, traficul pentru importul de mărfuri româneşti. Au ajuns să se importe prin alte porturi europene decât prin portul Constanţa. Dau o cifră. Am făcut un mic studiu. Pierderea anuală din acest trafic şi din faptul că aceste mărfuri nu sunt taxate la intrarea în Uniunea Europeană pe teritoriul României este undeva la 1,5 miliarde de euro pe ansamblul acestui business, de la port, taxe, canale, profituri, agenţi economici. Şi la capăt ce? Transportatorii şi administratorii de infrastructură: tui, taxe de navigaţie, taxe de autostrăzi şi aşa mai departe. Un calcul duce la această sumă anuală", a spus Sorin Bota.
Potrivit acestuia, avem creştere economică şi a importurilor, dar acest trafic stagnează sau merge în jos. De asemenea, acesta a spus că este nevoie de a restructura anumite instituţii.
"Avem un punct comun cu colegii din opoziţie legat de faptul că astăzi la nivelul CFR şi acolo încă nu s-au făcut restructurări, nici măcar gândite nu sunt la ora asta şi la nivelul CNAIR, CNADNR, AND cum vrem să-i spunem. E clar că acolo dacă lucrurile au mers prost de 10 ani, de 12 ani, de câţi vrem noi, e clar că cu aceeaşi oameni, oricât i-ai recicla şi i-ai muta de pe un post pe altul, nu poţi să faci lucrurile să meargă mai bine", a afirmat Sorin Bota.
De asemenea, deputatul USR, Cătălin Drulă, a declarat că sunt probleme cu resursa umană, cu aceia care ocupă din partea statului de dezvoltarea infrastructurii.
"Aceşti oameni sunt total nepotriviţi pentru a administra mari proiecte. Proiecte de miliarde de euro. Nu ştiu, nu vor uneori şi nu pot. Tot încercăm să facem infrastructură şi a ajuns un loc comun că ne plângem că nu ne iese, că am încercat orice, dar de fapt încercăm din nou şi din nou aceeaşi reţetă să facem mega-proiecte cu oameni care nu ar putea gestiona nici o reţea de drumuri comunale, probabil", a spus Cătălin Drulă.
O a doua cauză a situaţiei din infrastructură o reprezintă, potrivit lui Cătălin Drulă, slaba pregătire a proiectelor care sunt lansate la licitaţie, fapt care duce la întârzieri în faza de execuţie, la creşteri de costuri, dar mai ales la blocaje şi rezilieri, iar în final la nerealizarea acestor proiecte.
Asociaţia Română a Antreprenorilor de Construcţii împreună cu Asociaţia Română a Inginerilor Consultanţi organizează joi conferinţa cu tema ''2018 - Moment de răscruce pentru infrastructura din România". AGERPRES/(AS - autor: George Bănciulea, editor: Andreea Marinescu, editor online: Gabriela Badea)
