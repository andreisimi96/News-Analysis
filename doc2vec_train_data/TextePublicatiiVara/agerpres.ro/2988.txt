Circulaţia rutieră pe DN15, respectiv pe raza localităţii Bistricioara din judeţul Neamţ, a fost redeschisă luni seara pentru toate categoriile de autovehicule, informează Compania Naţională de Administrare a Infrastructurii Rutiere (CNAIR) într-un comunicat remis AGERPRES.
"Pe DN 15, ( km 237+850 - km 238+180), pe raza localităţii Bistricioara, judeţul Neamţ, astăzi, 02.07.2018 începând cu ora 19:00 a fost deschisa circulaţia rutieră pentru toate categoriile de autovehicule. Reprezentanţii CNAIR SA acţionează în permanenţa în toate zonele afectate de condiţiile meteorologice din ultimele zile pentru a asigura desfăşurarea traficului rutier în condiţii de siguranţă", precizează compania de drumuri.
Circulaţia în localitatea Bistricioara a fost închisă duminică seara din cauza inundaţiilor.
Reprezentanţii CNAIR fac apel la conducîtorii auto să circule prudent, să adapteze viteza la condiţiile din trafic şi să se informeze în prealabil cu privire la condiţiile din zonele tranzitate. AGERPRES/(AS - editor: Mariana Nica, editor online: Simona Aruştei)
