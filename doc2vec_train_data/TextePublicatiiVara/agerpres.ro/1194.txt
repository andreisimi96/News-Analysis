Aproximativ 700 de copii din învăţământul preşcolar, de la 15 grădiniţe din judeţul Galaţi, alături de educatori şi părinţi, au participat, marţi, în Sala Sporturilor din Galaţi la un flash-mob dedicat Centenarului Marii Uniri dar şi Zilei Educatorului.
Acţiunea a fost organizată de Inspectoratul Şcolar Judeţean Galaţi. Îmbrăcaţi în tricouri roşii, galbene şi albastre, copiii au format un imens drapel naţional, au cântat şi au dansat pe ritmuri ale cântecelor patriotice.
În deschiderea evenimentului, primarul municipiului Galaţi, Ionuţ Pucheanu, le-a urat educatorilor la mulţi ani de ziua lor: "Faceţi o muncă extraordinară şi vă felicit pentru asta, La mulţi ani!".
Manifestarea, intitulată "Centenar aniversar în inimi de preşcolar", s-a desfăşurat în cadrul proiectului naţional "EduGal-un secol de România" care are drept scop celebrarea Centenarului Marii Uniri prin implicarea copiilor, elevilor şi cadrelor didactice în activităţi educaţionale menite să le dezvolte celor mici sentimentele de identitate şi mândrie naţională, asumarea apartenenţei culturale şi competenţele de cetăţenie activă în context naţional şi european şi să amplifice implicarea şi integrarea instituţiilor şcolare gălăţene în viaţa comunităţii. AGERPRES/(AS-autor: Dan Paic, editor: Karina Olteanu, editor online: Ada Vîlceanu)
