 Vicepreşedintele Comisiei Europene (CE) responsabil cu Uniunea Energetică, Maros Sefcovic, a declarat, luni, că trebuie investit mult în energie cu emisii scăzute de carbon.
Cu prilejul unei vizite efectuate în campusul Universităţii Politehnica din Bucureşti (UPB), el a spus că a discutat cu parlamentarii români pe tema producerii şi consumului de energie în Europa în următorii ani.
"Cred că modelul, planificarea sunt foarte importante din punctul de vedere al investiţiilor viitoare, deoarece, dacă sunteţi cercetător în acest domeniu, dacă construiţi o centrală electrică, indiferent de centrala electrică, miza este pentru alţi 40 de ani şi cu toţii am fost de acord (....) că în a doua parte a acestui secol, care e de fapt în 40 de ani, dorim să avem o societate care să nu fie poluată cu carbon. Aceasta înseamnă că trebuie să investim mult în energie cu emisii scăzute de carbon, în energie curată şi, de asemenea, într-o soluţie inteligentă de utilizare a acestei energii. Cred că direcţia pe care trebuie să o urmăm e destul de clară", a spus Sefcovic.
El a menţionat că, pentru 2030, planurile europene au fost concretizate în câţiva indicatori cheie.
"Săptămâna trecută am aprobat că până în 2030 vom avea un procent de 32% din energia noastră produsă din surse regenerabile", a afirmat Sefcovic.
El a declarat că estimarea este ca până în 2030 peste 70% din energia electrică să provină din surse cu emisii scăzute de carbon.
În opinia acestuia, sunt necesare investiţii în ceea ce priveşte transportul, precizând că oamenii se plâng din ce în ce mai mult de poluare.
"Avem statistici foarte negative că în fiecare an în Europa avem 400.000 de decese premature cauzate de boli respiratorii şi poluarea aerului", a arătat acesta.
Vicepreşedintele Comisiei Europene responsabil cu Uniunea Energetică a vizitat mai multe obiective din cadrul UPB şi a participat la o sesiune de prezentări, în cadrul căreia studenţii au avut posibilitatea să-i adreseze întrebări. AGERPRES/(A - autor: Iulia Carciog, editor: Georgiana Tănăsescu, editor online: Ada Vîlceanu)
