Trupul neînsufleţit al turistului american care a decedat miercuri după ce căzut cu parapanta în Masivul Bucegi a fost recuperat de salvamontişti din zona stâncoasă în care se afla, acesta urmând a fi predat IML-ului.
Potrivit purtătorului de cuvânt al ISU Prahova, Raluca Vasiloae, cadavrul va fi transportat la Piatra Arsă, iar de acolo va fi preluat de reprezentanţi ai IML.
Un turist american a murit după ce a căzut cu parapanta în zona Crucii Caraiman . Potrivit purtătorului de cuvânt al ISU Prahova, trupul acestuia a fost localizat din elicopter, undeva în dreapta Crucii Caraiman, pe stânci, înfăşurat în parapantă.
Conform datelor furnizate de Inspectoratul Judeţean de Jandarmi Prahova, miercuri dimineaţă, în jurul orei 9,00, a fost primit un apel pe numărul de urgenţă 112, în care se sesiza faptul că un turist american a dispărut după ce s-a lansat în zbor cu parapanta de la Crucea Caraiman spre staţiunea Buşteni. Victima făcea parte dintr-un grup format din doi americani şi un neozeelandez, toţi cei trei lansându-se cu parapanta spre Buşteni.
La acţiunea de căutare au participat salvamontişti, jandarmi montani şi o sută de pompieri militari. AGERPRES/(AS - autor: Anamaria Toma, editor: Karina Olteanu, editor online: Irina Giurgiu)
