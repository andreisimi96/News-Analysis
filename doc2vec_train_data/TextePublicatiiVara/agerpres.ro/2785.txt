Pro România consideră că preşedintele Camerei Deputaţilor, Liviu Dragnea, întârzie voit o decizie cu privire la cererea de înfiinţare a unui grup parlamentar nou pentru a nu putea fi urmate procedurile legale de sesizare a Curţii Constituţionale în această privinţă, precizează formaţiunea politică într-un comunicat transmis luni.
Potrivit sursei citate, 11 deputaţi aparţinând Pro Romania au înaintat în data de 30 mai 2018 Secretariatului General al Camerei Deputaţilor o cerere de înfiinţare a unui grup parlamentar, respectând procedura.
"Biroul Permanent al Camerei Deputaţilor înaintează la data de 4 iunie cererea respectiva către Comisiile de regulament şi statut, de unde nu s-a primit niciun răspuns până în acest moment. Liviu Dragnea, preşedintele Camerei Deputaţilor, întârzie voit o decizie cu privire la această cerere, nedorind să transmită un răspuns până la sfârşitul primei sesiuni ordinare a Parlamentului din acest an, pentru a nu putea fi urmate procedurile legale de sesizare către Curtea Constituţională a României", menţionează Pro România în comunicat.
Reprezentanţii Pro România susţin că Liviu Dragnea conduce Camera Deputaţilor "în mod lipsit de transparenţă şi echidistanţă".
"Nu mai este o surpriză pentru nimeni modul în care Liviu Dragnea înţelege să conducă instituţia în fruntea căreia se află, într-un mod lipsit de transparenţă şi echidistanţă faţă de cei care fac parte din Camera Deputaţilor. Reamintim faptul că, exercitând puterea într-un mod discreţionar, Liviu Dragnea a obţinut un punct de vedere într-o singură zi. Aceeaşi comisie "nu reuşeşte" să transforme punctul de vedere într-o propunere de decizie a Camerei în 18 zile!", subliniază Pro România.
În data de 30 mai, Comisiile de regulament şi de statut au transmis, la solicitarea liderului PSD Daniel Suciu, Biroului permanent al Camerei Deputaţilor un punct de vedere potrivit căruia deputaţii neafiliaţi nu-şi pot constitui un grup parlamentar, iar formarea de grupuri parlamentare ale unor partide care nu au obţinut mandate în urma alegerilor este interzisă. Biroul Permanent a luat act de acest punct de vedere.
În data de 31 mai, deputatul Daniel Constantin, lider al PRO România, a criticat acest lucru, menţionând că interdicţia constituirii unui grup parlamentar din deputaţi neafiliaţi sau care au candidat pe liste ale unor formaţiuni politice diferite reprezintă o încălcare a Constituţiei şi a anunţat că face demersurile legale necesare, inclusiv contestarea Regulamentului Camerei Deputaţilor la CCR. AGERPRES/(AS - autor: Alina Novăceanu, editor: Florin Marin, editor online: Anda Badea)
