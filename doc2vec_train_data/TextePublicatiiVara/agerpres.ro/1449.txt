Procurorii Parchetului de pe lângă Curtea de Apel Galaţi vor cerceta împrejurările în care s-a produs incidentul aviatic de la Băleni, în urma căruia un avion utilitar care efectua o operaţiune de stropire a culturilor agricole în zona localităţii a aterizat forţat, miercuri, pilotul şi mecanicul de bord fiind răniţi şi transportaţi la spital.
Potrivit reprezentantului ISU Galaţi, Avram Marian, la stingerea incendiului la un avion care erbicida terenurile din jurul comunei Băleni s-a intervenit cu o ambulanţă şi un elicopter SMURD, două autospeciale de stingere cu apă şi spumă şi grupa operativă a inspectoratului.
,,Cei doi ocupanţi ai avionului au fost transportaţi la Spitalul Judeţean Galaţi, unul cu ambulanţa Serviciului Judeţean de Ambulanţă Galaţi şi unul cu elicopterul SMURD. În aterizarea forţată, avionul a lovit un camion care era angajat în trafic, iar şoferul acestuia a refuzat transportul la spital", a declarat Marian.
Pilotul avionului, în vârstă de 55 ani, a fost transportat cu elicopterul SMURD.
'Pacientul este stabil hemodinamic şi respirator, cu TCC minor, grad zero, plagă contuză spâncenară stângă şi parietală stângă, cu traumatism de şold drept şi arsuri superficiale antebraţ drept. Va fi investigat la Spitalul Judeţean Galaţi. În acest moment rănile nu îi pun viaţa în pericol. După investigaţii suplimentare se va decide un alt diagnostic de certitudine", a precizat dr. Ioana Mircea, de la SMURD.
Aflat la faţa locului, prefectul de Galaţi, Dorin Otrocol, a oferit primele informaţii legate de incident.
,,Se pare că pilotul a pierdut controlul aparatului, probabil, din pricini tehnice a lovit, încercând să aterizeze forţat, camionul cu o roată, s-a răsucit, s-a răsturnat şi a luat foc. Important este că şi pilotul şi mecanicul sunt bine, sunt transportaţi la spital, unul cu elicopterul şi unul cu ambulanţa, cu răni uşoare", a afirmat Otrocol.
Şoferul camionului care circula pe DJ 253 şi care a fost lovit de avion este bucuros că a scăpat cu viaţă.
,,Mare noroc, am rămas cu sperietura, dar bine că sunt sănătos şi am scăpat aşa. Am văzut avionul venind din stânga, am văzut avionul cum a întors, era sus la altitudine şi dintr-o dată a pierdut din altitudine şi când l-am văzut că vine spre mine, reacţia era... deja eram sub volan. Am călcat frâna, după cum se vede. Dacă aş povesti cuiva că m-a lovit avionul, fiind cu camionul, toată lumea ar râde, nimeni nu ar crede. Mă bucur că şi ei cât de cât sunt sănătoşi, cu răni uşoare. Sincer, nu ştiu de ce au pierdut din altitudine. Veneam dinspre Târgu Bujor şi mergeam spre Cudalbi", a spus şoferul Nicolae Ploieşteanu.
În urma aterizării forţate, avionul, un AN2, a luat foc, incendiul extinzându-se şi într-un lan de grâu. Incendiul a fost localizat, aeronava fiind distrusă în proporţie de 90%.
Procurorii Parchetului de pe lângă Curtea de Apel Galaţi au deschis o anchetă în acest caz. AGERPRES/(A, AS-autor: Dan Paic, editor: Antonia Niţă, editor online: Ada Vîlceanu)
