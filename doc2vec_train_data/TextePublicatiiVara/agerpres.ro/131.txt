Antrenorul echipei de fotbal AFC Hermannstadt, Alexandru Pelici, a declarat, duminică seara, într-o conferinţă de presă, că formaţia sa a câştigat respectul întregii ţări prin evoluţia din finala Cupei României cu CS Universitatea Craiova, pierdută cu scorul de 0-2.
"Noi am venit la Bucureşti încrezători, hotărâţi să muncim mult pentru fiecare minge şi duel. Am reuşit să punem probleme Craiovei, am făcut o primă repriză curajoasă, dar din păcate nu am reuşit să marcăm din şansele pe care ni le-am creat. Am greşit în ultimii 25-30 de metri, nu am găsit soluţiile cele mai bune. În schimb, Craiova a speculat fiecare greşeală pe care am făcut-o şi a marcat. Am încercat să le oferim mai mult suporterilor noştri, dar nu am putut. Îi felicit pe cei de la Craiova, dar şi pe jucătorii mei pentru tot ceea ce au realizat sezonul acesta. Prin ceea ce am arătat în acest sezon cred că am câştigat respectul sibienilor. Iar prin ceea ce am arătat azi cred că am câştigat respectul unei ţări întregi pentru că suntem echipă care venim din Liga a II-a şi au fost momente când am jucat de la egal la egal cu Craiova", a spus Pelici.
"Sunt diferite sentimentele care mă încearcă acum. Pentru că am satisfacţia muncii bine făcute, a faptului că Universitatea Craiova nu a marcat din atacuri bine construite, ci din greşelile noastre. Asta ne dă încredere că am făcut bine, iar dacă eliminăm aceste greşeli personale atunci ne vom prezenta onorabil în Liga I. Vrem să facem faţă şi să nu fim doar pasageri în Liga I. Cred că am fi putut mai mult azi dacă marcam la scorul de 0-0. Dacă reuşeam, cred că Craiova ar fi avut un meci mai greu", a adăugat tehnicianul.
Alexandru Pelici a menţionat că nu va schimba radical echipa înaintea debutului în Liga I, precizând că jucătorii săi merită să joace în primul eşalon după munca depusă în actualul sezon. "Probabil că vor veni şi întăriri, dar în mare parte aceasta este echipa cu care vom juca în Liga I. Sunt jucători care au demonstrat că merită să fie acolo pentru că au muncit pentru asta", a explicat el.
Echipa de fotbal CS Universitatea Craiova a câştigat Cupa României după o pauză de 25 de ani, duminică seara, pe Arena Naţională din Bucureşti, după victoria cu 2-0 (1-0) din finala disputată împotriva formaţiei de ligă secundă AFC Hermannstadt. Universitatea Craiova şi-a trecut în palmares al şaptelea său trofeu în Cupa României, după cele din 1977, 1978, 1981, 1983, 1991 şi 1993. AGERPRES (editor: Marius Ţone, editor online: Daniela Juncu)
Sursa foto:  Cupa României  / Facebook
