Portarul Hugo Lloris, căpitanul naţionalei Franţei, va disputa al 100-lea său meci în tricoul naţionalei în meciul cu Peru, programat joi în Grupa C a Cupei Mondiale de fotbal din Rusia, relatează AFP.
Lloris, de la Tottenham Hotspur, este recordmanul de selecţii pe postul de portar al Franţei, înaintea lui Fabien Barthez (87). Liderul absolut al selecţiilor este fostul fundaş Lilian Thuram (142).
Primul meci al lui Lloris la naţională datează din 19 noiembrie 2008, la un amical cu Uruguay (0-0), pe Stade de France. El a purtat de 75 ori banderola de căpitan al Franţei.
AGERPRES/(autor: Teodor Ciobanu, editor: Mihai Ţenea, editor online: Simona Aruştei)
