Lituania va fi obligată să accepte verdictul Curţii Europene a Drepturilor Omului (CEDO) care stipulează că ţara a găzduit o închisoare secretă pentru SUA şi a încălcat astfel Convenţia Europeană a Drepturilor Omului, a declarat joi preşedinta Dalia Grybauskaite, citată de Xinhua.
"Decizia CEDO a fost luată. Ea nu este favorabilă Lituaniei. Pagubele asupra reputaţiei au fost deja comise. Suntem angajaţi faţă de Convenţia Europeană a Drepturilor Omului şi de aceea va trebui să acceptăm decizia", a precizat Grybauskaite într-un comunicat prezidenţial transmis presei locale.
Joi, tribunalul de la Strasbourg a emis verdictul că Lituania şi România au găzduit închisori secrete pentru CIA în urmă cu un deceniu, unde deţinuţii erau ţinuţi ilegal.
Elvinas Jankevicius, adjunctul ministrului justiţiei, a declarat că Lituania are posibilitatea de a face apel împotriva verdictului, deşi nu a decis încă modul în care va acţiona.
"Este o decizie foarte amplă a curţii, de circa 300 de pagini. O vom lua în considerare şi vom analiza situaţia. Avem posibilitatea de a face apel la la Marea Cameră a Curţii, dar decizia nu a fost luată încă", a declarat Jankevicius potrivit presei locale.
Potrivit acestuia, Lituania are trei luni la dispoziţie pentru a lua decizia.
CEDO a judecat cazul lui Abu Zubaydah împotriva Lituaniei privind alegaţiile că Lituania a permis CIA să-l mute într-un aşa-numit "black site" de pe teritoriul său în baza programului de detenţie secretă şi în care a suferit rele tratamente.
Curtea a ajuns la concluzia că este clar că Lituania a găzduit un centru de detenţie al CIA între 17 sau 18 februarie 2005 şi 25 martie 2006 şi că Abu Zubaydah a fost deţinut aici. Autorităţile lituaniene au cunoscut scopul activităţilor CIA de pe teritoriul ţării şi au cooperat, menţionează CEDO în verdict.
CEDO a decis că Lituania a încălcat articolul 3 privind interzicerea torturii din Convenţia Europeană a Drepturilor Omului, articolul 5 privind dreptul la libertate şi securitate, articolul 8 referitor la respectarea vieţii private şi articolul 13 privind dreptul la îngrijire medicală eficientă.
Instanţa a decis că Lituania trebuie să-i plătească reclamantului 100.000 de euro, cu titlu de daune imateriale, şi 30.000 de euro pentru costuri şi cheltuieli.
Comisia pentru securitatea naţională şi apărare din parlamentul lituanian a efectuat o anchetă asupra acestui subiect în 2009 şi a ajuns la concluzia că Agenţia de informaţii din Lituania a ajutat CIA să înfiinţeze o unitate de detenţie.AGERPRES/(AS - editor: Florin Ştefan, editor online: Anda Badea)
