Accesul Siriei la preşedinţia Conferinţei pentru dezarmare a ONU este "o farsă", a afirmat marţi ambasadorul Statelor Unite ale Americii pentru dezarmare, Robert Wood, care a ieşit pentru scurt timp din sală, în timpul discursului reprezentantului sirian, relatează AFP şi Reuters.
"Prezenţa Siriei aici este o farsă. Este inacceptabil ca sirienii să conducă acest for. Nu au nici autoritatea morală, nici credibilitatea de a face acest lucru", a declarat ambasadorul american pentru France Presse.
La începutul reuniunii care se desfăşoară la sediul Naţiunilor Unite de la Geneva, Robert Wood s-a ridicat şi a ieşit din sală, în semn de protest, în timpul alocuţiunii inaugurale a reprezentantului sirian. Wood a revenit ulterior şi a ţinut la rândul lui un discurs în care a anunţat că SUA vor face tot posibilul pentru a împiedica preşedinţia siriană să ia iniţiative, în următoarele patru săptămâni.
"Astăzi este o zi tristă şi ruşinoasă în istoria acestui organism", a denunţat el în faţa reprezentanţilor celor 65 de state membre ale Conferinţei pentru dezarmare.
Preşedinţia Conferinţei este asigurată prin rotaţie, în ordine alfabetică, iar preşedinţia siriană a debutat luni, marţi având loc prima sesiune plenară a organismului ONU.
"Un regim care a folosit arme chimice împotriva propriului popor nu are ce căuta la preşedinţia Conferinţei pentru dezarmare", a transmis luni pe Twitter ambasadorul american.
Şi ambasadorul britanic, Matthew Rowland, a deplâns luni într-un comunicat "faptul că Siria preia preşedinţia Conferinţei, dată fiind nerespectarea constantă a normelor şi acordurilor cu privire la neproliferare şi dezarmare de care dă dovadă regimul".
Pe aceeaşi linie, mai multe delegaţii au indicat că nu vor fi reprezentate de ambasadori, în semn de protest faţă de preşedinţia siriană, a menţionat luni o sursă diplomatică de la Geneva.
Întrebat în legătură cu acest subiect, secretarul general al ONU, Antonio Guterres, a explicat că nu are "nicio putere" în ce priveşte principiul rotaţiei la preşedinţia Conferinţei pentru dezarmare.
AGERPRES/(AS - autor: Mihaela Toth, editor: Mariana Ionescu, editor online: Simona Aruştei)
