Fostul selecţioner al Spaniei, Julen Lopetegui, concediat miercuri, cu o zi înaintea debutului Cupei Mondiale de fotbal 2018, a declarat, cu ochii în lacrimi, că aceasta a fost "cea mai tristă zi" din viaţa sa, după cea a în care a decedat mama sa, informează AFP.
"Însă astăzi este cea mai fericită zi din viaţa mea", a adăugat Lopetegui, cu ocazia prezentării sale ca antrenor al lui Real Madrid, joi, în sala de ceremonii a stadionului Santiago Bernabeu.
Preşedintele clubului Real Madrid, Florentino Perez, a avut la rândul său cuvinte dure la adresa Federaţiei spaniole de fotbal, care avut în opinia sa "un răspuns disproporţionat, injust şi fără precedent în lumea fotbalului, în cazuri similare", prin concedierea lui Lopetegui.
Perez a denunţat, totodată, "o reacţie absurdă de orgoliu prost plasat".
Anunţul privind numirea lui Lopetegui la cârma lui Real Madrid, în locul francezului Zinedine Zidane, după Cupa Mondială 2018, a declarat o psihodramă înaintea competiţiei din Rusia, la care naţionala spaniolă se numără printre favorite.
Foarte supărat că a aflat despre acest lucru "cu cinci minute" înainte de publicarea comunicatului de către Real Madrid, preşedintele Federaţiei spaniole, Luis Rubiales, a decis să-l demită imediat din funcţie pe Lopetegui, la trei săptămâni după ce îi prelungise contractul până în 2020.
"Suntem convinşi că am acţionat într-o manieră absolut corectă şi absolut clară", s-a apărat Lopetegui. "Mi-aş fi dorit ca Rubiales să fi făcut lucrurile într-un alt mod", a adăugat el.
AGERPRES (autor: Mihai Dragomir, editor: Mihai Ţenea, editor online: Irina Giurgiu
