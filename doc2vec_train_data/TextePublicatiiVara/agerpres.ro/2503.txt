Peste 40 de colecţionari din toată ţara vor participa, în perioada 22 - 24 iunie, la Târgul de antichităţi de la Muzeul Naţional al Ţăranului Român.
"În miez de vară, în preajma Sânzienelor, peste 40 de colecţionari din toată ţara vin la Târgul de antichităţi de la Muzeul Naţional al Ţăranului Român, cu lucruri frumoase, nelipsite înainte vreme din gospodăria ţărănească sau de la oraş. Între 22 şi 24 iunie, de la orele 10 dimineaţa şi până la 6 seara, puteţi admira şi târgui fel de fel de obiecte vechi", informează MNŢR, într-un comunicat transmis joi AGERPRES.
Printre obiectele pe care amatorii de antichităţi şi le pot procura din târg se numără: piese de costum ţărănesc, ţesături de interior (covoare, ştergare, feţe de pernă şi feţe de masă), icoane pe lemn şi pe sticlă, cruci, pristolnice, podoabe, mobilier crestat, pictat - lăzi de zestre, mese, scaune, blidare, lingurare, dulapuri, ceramică, doniţe, vase din lemn, putinei, căuce, furci şi roţi de tors, fuse, vârtelniţe, felinare, ceasuri, candelabre, piuliţe şi râşniţe de alamă, dar şi publicaţii socio-etnografice din perioada interbelică, bancnote vechi, timbre cu subiecte etnografice.
De asemenea, gazdele îmbie publicul cu prăjituri, cozonaci şi miere, nelipsite fiind şi "plantele de leac".
De Sânziene, duminică, 24 iunie, vizitatorii sunt aşteptaţi cu mic, cu mare să împletească coroniţe din levănţică şi flori de câmp.
Preţul biletului de acces este de 4 lei şi de 2 lei pentru elevi, studenţi, pensionari. AGERPRES/(AS - autor: Daniel Popescu, editor: Georgiana Tănăsescu, editor online: Ada Vîlceanu)
