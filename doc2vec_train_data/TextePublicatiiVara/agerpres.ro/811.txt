Una dintre priorităţile politicii externe a României este reprezentată de intensificarea cooperării cu statele din Africa, zona Caraibilor şi Pacific (ACP), a evidenţiat secretarul general al Ministerului Afacerilor Externe, Cosmin Dinescu, cu ocazia participării la cea de-a 43-a sesiune a Consiliului de miniştri ACP-UE, care a avut loc în perioada 31 mai - 1 iunie la Lome, Togo.
În cadrul întrevederilor avute cu acest prilej, secretarul general al MAE a analizat, împreună cu interlocutorii săi, stadiul relaţiilor bilaterale şi a amintit faptul că România va deţine, în primul semestru al anului 2019, preşedinţia rotativă a Consiliului UE, oportunitate pentru intensificarea dialogului bilateral şi multilateral, se arată într-un comunicat transmis sâmbătă de MAE.
Potrivit sursei citate, pe agenda reuniunii au figurat teme privind cadrul de cooperare dintre Uniunea Europeană şi statele ACP: migraţia, implementarea acordurilor de parteneriat economic, vulnerabilitatea şi reducerea riscurilor la dezastre, exploatarea resurselor naturale şi situaţia ţărilor cu venituri medii. În cadrul evenimentului, statele ACP şi Uniunea Europeană au adoptat o declaraţie comună privind schimbările climatice, conform prevederilor Acordului de la Paris.
În contextul discuţiilor privind vulnerabilitatea şi reducerea riscurilor la dezastre, secretarul general Cosmin Dinescu a prezentat atât expertiza României în domeniu, cât şi diverse iniţiative naţionale de interes pentru ţările participante la reuniune, precum Platforma naţională pentru reducerea riscurilor la dezastre gestionată de Ministerul Afacerilor Interne. De asemenea, oficialul român a reiterat sprijinul pentru transferul de expertiză către statele partenere, menţionează MAE.
Totodată - conform comunicatului amintit - în linie cu interesul exprimat constant de ţara noastră şi în conformitate cu Consensul european pentru dezvoltare şi Agenda 2030, secretarul general al MAE a subliniat importanţa colaborării cu statele cu venit mediu, pentru a aborda vulnerabilităţile şi inegalităţile existente la nivel naţional, în vederea implementării obiectivelor de dezvoltare durabilă.
În marja reuniunii, şeful delegaţiei României a avut întrevederi bilaterale cu viceprim-ministrul din Insulele Samoa, miniştrii afacerilor externe din Republica Botswana, Republica Vanuatu şi Belize, cu vice-ministrul afacerilor externe din Republica Mozambic, precum şi cu şefii delegaţiilor din Republica Africa de Sud, Republica Guineea şi Republica Dominicană.
Consiliul de Miniştri ACP-UE este instituţia supremă a parteneriatului ACP-UE, reprezentat de Acordul de la Cotonou. Acesta se întruneşte o dată pe an, alternativ la Bruxelles şi într-o ţară ACP, şi se compune din membri ai Consiliului UE (SM UE), un membru al Comisiei şi câte un membru al guvernului fiecărui stat ACP.
Reuniunile sunt prezidate de un stat ACP şi de statul membru UE care deţine preşedinţia rotativă, în primul semestru al anului.
În timpul preşedinţiei Consiliului UE, din primul semestru al anului 2019, România va co-prezida această reuniune la Bruxelles, împreună cu un stat ACP. AGERPRES/(AS, editor: Karina Olteanu, editor online: Irina Giurgiu)
