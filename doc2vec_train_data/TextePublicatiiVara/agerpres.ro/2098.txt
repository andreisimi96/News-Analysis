Premierul polonez conservator Mateusz Morawiecki îşi doreşte ca Varşovia să joace un ''rol de cheie de boltă'' în relaţiile dificile dintre SUA şi UE, afectate de taxele pe oţel impuse de preşedintele american Donald Trump, relatează AFP.
"Toată lumea poate să vadă că drumurile SUA şi ale UE se îndepărtează tot mai mult unul de altul", a declarat Morawiecki într-un interviu care va apărea în săptămânalul Gazeta Polska, apropiat de conservatori, şi din care media de dreapta au publicat luni extrase.
"Noi trebuie să decidem acum dacă vom juca rolul de cheie de boltă, de integrator între cele două entităţi, sau dacă vom rămâne într-o situaţie inconfortabilă, condamnaţi să facem mereu manevre între cele două", a afirmat premierul polonez, subliniind că el "alege fără rezerve prima opţiune".
"Lucrăm deja în favoarea acestui scenariu", a adăugat Morawiecki fără a face alte precizări, spunând doar că acest lucru "oferă Poloniei o adevărată şansă". El a făcut această declaraţie după eşecul summitului G7.
După venirea la putere a PiS în 2015, Polonia, membră a Uniunii Europene din 2004, privilegiază relaţiile sale politice şi militare cu SUA, în timp ce legăturile cu Bruxellesul sunt marcate de tensiuni. AGERPRES/(AS - editor: Ionuţ Mareş, editor online: Gabriela Badea)
