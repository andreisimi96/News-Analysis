Ziua internaţională a ziaristului sportiv este sărbătorită, anual, la 2 iulie. Această dată a fost aleasă în 1994, de către Asociaţia Internaţională a Presei Sportive (AIPS), cu prilejul aniversării a 70 de ani de la înfiinţare, potrivit http://www.aipsmedia.com .
Semnificaţia datei de 2 iulie vizează marcarea înfiinţării AIPS şi evidenţierea realizărilor, precum şi rolul jurnaliştilor sportivi din întreaga lume. Jurnalismul sportiv nu se rezumă doar la relatări şi statistici competiţionale, ci poate contribui la asigurarea păcii şi bunei înţelegeri între naţiunile implicate în diverse întreceri. Sportul şi fairplay-ul sunt bune prilejuri de apropiere între oameni, iar un bun jurnalist sportiv ştie şi foloseşte acest lucru.
Cu prilejul Zilei internaţionale a ziaristului sportiv, se organizează conferinţe şi evenimente menite să accentueze rolul jurnalistului sportiv în mass-media, precum şi numeroase competiţii sportive la care participă jurnalişti.
Jurnalismul sportiv a cunoscut o ascensiune remarcabilă în mass-media începând cu anii '50-'60 ai secolului trecut. De atunci, au apărut nenumărate publicaţii, posturi de radio şi televiziuni dedicate exclusiv sportului. Din domeniul presei scrise, câteva titluri care au marcat istoria jurnalismului sportiv sunt L'Equipe din Franţa, Gazzetta dello Sport din Italia, franciza americană Sports Illustrated şi Sporting News (SUA).
Şedinţa constitutivă a AIPS avut loc la Paris, la 2 iulie 1924, şi a reunit 80 de reprezentanţi din 18 state, printre care şi România, sub preşedinţia lui Henry Pate, reprezentant al guvernului Franţei, în calitate de Înalt Comisar pentru Educaţie Fizică şi Sport. Cu prilejul primei reuniuni, ziariştii sportivi au elaborat statutul AIPS. Conform acestuia, AIPS îşi propune "apărarea intereselor ziariştilor sportivi, strânsa colaborare pentru progres şi educaţie, îndeplinirea misiunii de fraternitate şi pace între oameni şi popoare."
Asociaţia Presei Sportive din România (APS) este afiliată AIPS. Preşedintele APS este Dumitru Graur, reales în funcţie la 16 mai 2015, pentru un mandat de patru ani. APS a luat fiinţă în decembrie 1927, atunci când mai mulţi gazetari sportivi din Bucureşti au luat iniţiativa înfiinţării asociaţiei şi au ales primul comitet de conducere, potrivit http://www.apsmedia.ro/.
La 5 mai 2018, a avut loc Adunarea Generală a APS pe anul 2018, printre altele fiind prezentat raportul de activitate al Asociaţiei pe anul 2017.
În luna martie 2018, Asociaţia Presei Sportive din România a primit Înaltul Patronaj al Majestăţii Sale Margareta, Custodele Coroanei Regale. AGERPRES/(Documentare - Horia Plugaru, editor: Marina Bădulescu, editor online: Adrian Dădârlat)
