Negociatorul şef al UE pentru Brexit Michel Barnier a avertizat vineri că UE nu ''se va lăsa impresionată'' de Marea Britanie în negocierile privind viitorul lor parteneriat după plecarea acesteia din UE, relatează AFP.
''Nu ne vom lăsa impresionaţi, nu mă voi lăsa impresionat de această formă de 'blame game', un joc al reproşurilor instaurat de 'unii' în Marea Britanie, care 'caută să ne facă să ne asumăm responsabilitatea pentru consecinţele' unei retrageri din UE, a declarat Barnier, în cadrul unei conferinţe de presă la Bruxelles.
Referindu-se la discuţiile în curs privind forma pe care o va lua relaţia dintre cele două părţi după Brexit atât din punct de vedere economic, cât şi strategic, responsabilul francez a subliniat un paradox: ''Până în prezent în toate ziarele britanice pe care le primim şi pe care le-am citit cu atenţie (...) există o cerere pentru statu quo, o formă de continuitate, mai degrabă paradoxală în contextul în care ţara a luat decizia de a părăsi Uniunea Europeană", a declarat Michel Barnier.
"Astfel, Regatul Unit pare să dorească să menţină toate avantajele relaţiei actuale, în timp ce se îndepărtează de cadrul nostru de reglementare, de cadrul nostru comun de supraveghere şi de punerea sa în aplicare", a continuat el.
Ieşirea Marii Britanii din UE este prevăzută pentru sfârşitul lunii martie 2019 şi cele două părţi au convenit asupra ideii unei perioade de tranziţie până la sfârşitul anului 2020, perioadă necesară pentru a negocia un acord de liber schimb, în special odată ce Marea Britanie a devenit o terţă ţară.
"Dacă vrem să construim o nouă relaţie avem nevoie de o bază de încredere, avem nevoie de mai mult realism despre ceea ce este şi va fi posibil şi ceea ce nu este", a explicat Barnier.
De cealaltă parte a Canalului Mânecii, tensiunile din cadrul guvernului britanic rămân puternice între susţinătorii unui Brexit "dur" şi al unuia "flexibil".
În cadrul unui dineu privat care a avut loc la începutul acestei săptămâni, ministrul britanic de externe Boris Johnson a vorbit despre UE ca fiind un "inamic" care trebuie combătut. Brexit-ul va fi "ireversibil", dar "există riscul să nu poate fi cel pe care îl dorim", a adăugat el.AGERPRES/( AS - autor: Violeta Gheorghe, editor: Mariana Ionescu, editor online: Irina Giurgiu)
