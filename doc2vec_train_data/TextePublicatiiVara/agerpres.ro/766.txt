Bărbatul din Roman care a căzut în puţul adânc de 14 metri a fost scos de pompieri şi este stabil, a anunţat purtătorul de cuvânt al ISU Neamţ, căpitan Adrian Rotaru.
Bărbatul, în vârstă de 35 ani, a fost preluat de un echipaj al Serviciului Judeţean de Ambulanţă şi va fi transportat la Spitalul municipal Roman.
Bărbatul a cooperat pe tot parcursul intervenţiei şi a fost scos de un pompier care a coborât, în ham, până la el.
Pompierii Detaşamentului ISU Roman au intervenit, sâmbătă dimineaţă, pentru salvarea unui bărbat care a căzut într-un canal adânc de circa 14 metri, în municipiul Roman.
Inspectorul şef al ISU Neamţ, colonelul Mihai Mitrea, a declarat, pentru AGERPRES, că intervenţia este dificilă având în vedere atât adâncimea puţului cât şi faptul că are doar 60 de centimetri lăţime.
Din primele informaţii, se pare că victima a construit puţul cu gândul să facă o fântână. Pereţii canalului sunt din pământ pentru că bărbatul nu a pus tuburile specifice unei fântâni. A acoperit gura canalului cu un capac, iar sâmbătă, când a călcat pe acesta, capacul s-a rotit sub picior şi bărbatul a căzut în gol. AGERPRES/(A -autor: Gabriel Apetrii, editor: Diana Dumitru)
