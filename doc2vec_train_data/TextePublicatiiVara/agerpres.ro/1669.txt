Documentarul AGERPRES "Marea Unire - România, la 100 de ani" este un film accesibil pe care poate să-l urmărească oricine, este o lecţie de istorie pe înţelesul tuturor, a apreciat, joi seară, marea actriţă Ileana Popovici.
Aflată la Iaşi pentru a lua parte la a noua ediţie a Serilor Filmului Românesc, Ileana Popovici s-a declarat impresionată de documentarul "Marea Unire - România la 100 de ani", realizat de AGERPRES cu prilejul Centenarului Marii Uniri.
"Este un film accesibil pe care poate să-l urmărească oricine. Istoricii vorbesc în termeni normali. Eu o consider o lecţie de istorie pe înţelesul tuturor, realizat într-o manieră absolut de profesionişti. Sunetul este impecabil. De obicei sunetul este mai tare, muzică nepotrivită, total aiurea, se acoperă anumite lucruri. Este foarte binevenit. Structura este excepţională", a declarat Ileana Popovici, în prezenţa celor veniţi la Ateneul din Iaşi să vadă proiecţia documentarului AGERPRES.
Totodată, artista s-a arătat interesată de "cine a gândit până la urmă să lege lucrurile aşa", ea fiind impresionată de faptul că în spatele documentarului se află jurnalişti de la AGERPRES.
"Faptul că leagă lume atât de diferită, adică sunt ţărani, intelectuali, copii, sunt oameni care au trăit în vremurile respective, oameni care şi-au închipuit vremurile respective, este de un impact emoţional extraordinar", a spus Ileana Popovici.
Aceasta a spus publicului spectator că documentarul "Marea Unire - România la 100 de ani" este un film "care trebuie să ruleze ca o lecţie de istorie".
"E mai greu să citeşti cărţi, mai ales că acum tinerii nici nu se preocupă, dar să stea o oră să vadă un film...Cred că este de datoria fiecăruia să promoveze filmul ăsta în şcoli, în facultăţi, că poate mulţi ar dori să-l vadă. Aşa vor privi obiectiv istoria, obiectiv, pentru că este un film care nu are parti-pris, nu are lucruri particulare. Este o lecţie de istorie foarte echilibrat şi echidistant prezentat. Cei care sunt de specialitate, istoricii, au voce caldă, fără să fie împătimiţi, relatează o poveste, un lucru extraordinar. Momentele emoţionale cu cei care au trăit sau care vin au un impact emoţional extraordinar. Felicitări celor care s-au gândit să facă aşa ceva, să promoveze un lucru de mare valoare", a spus Ileana Popovici.
Joi seara, în cea de-a doua zi a Serilor Filmului Românesc, la Ateneul din Iaşi a avut loc vernisajul expoziţiei de fotografie AGERPRES intitulată "România: Evoluţie - 100" . Evenimentul a fost urmat de proiecţia documentarului agenţiei naţionale de ştiri "Marea Unire - România, la 100 de ani".
Documentarul "Marea Unire - România, la 100 de ani" este realizat de Mihuţ Năstăsache, Marilena Stănescu şi Sergiu Olteanu. Imaginea este semnată de Alfred Schupler, Sergiu Olteanu şi Andrei Cârlan. Reporteri au fost Marilena Stănescu, Mihuţ Năstăsache şi Camelia Moise. Grafica, sunetul şi montajul sunt semnate de Andrei Cârlan, asistent tehnic fiind Alexandru Vintilescu.
Practic, echipa AGERPRES a mers pe urmele celor care au înfăptuit Unirea: în Basarabia, Bucovina de Nord şi Transilvania, iar urmaşii celor care au pus umărul la reîntregirea ţării deschid culisele celui mai important moment istoric. AGERPRES / (A - autor: Daniela Malache, editor: Marius Frăţilă, editor online: Irina Giurgiu)
