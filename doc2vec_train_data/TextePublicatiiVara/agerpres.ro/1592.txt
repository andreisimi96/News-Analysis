Naţionala de handbal masculin a intrat în linie dreaptă cu pregătirile pentru barajul cu Macedonia pentru calificarea la Campionatul Mondial din 2019, sportivii români fiind implicaţi în ultimele zile în pregătiri pentru două meciuri pe care le consideră ''destul de complicate''.
Extremele Valentin Ghionea şi Marius Sadoveac au declarat, joi, presei, că atât partida care va avea loc la Skopje, cât şi cea de la Cluj-Napoca sunt în egală măsură importante, chiar dacă jucarea ultimului meci acasă le aduce mici avantaje.
"Am avut nevoie de câteva zile în care am pregătit mai mult tactic meciul cu Macedonia, ei au mai multe acţiuni care ne pot încurca şi pentru asta trebuie să fim pregătiţi pentru meciul de la Skopie şi pentru meciul de acasă. E o dublă destul de complicată, pentru că Macedonia este una dintre echipele care participă frecvent la campionate europene, mondiale, sunt bine puşi la punct fizic, tactic. Şi atmosfera acolo este un pic grea, au nişte suporteri înfocaţi, dar sperăm să trecem cu brio peste partida de acolo care, zicem noi, este cea mai complicată", a declarat Valentin Ghionea după antrenamentul de joi, care a avut loc în baza sportivă a UBB din parcul "Iuliu Haţieganu".
Avantajul naţionalei noastre ar putea fi, potrivit sportivului, unitatea de grup şi faptul că ar putea întâlni pe teren o reprezentantă a Macedoniei ceva mai relaxată la gândul că echipa României nu este o obişnuită a turneelor finale.
"Noi ne bucurăm că au declarat presei lor că au avut noroc că au 'căzut' cu România, înseamnă că e ceea e gândesc şi noi vom intra pe teren să încercăm să ne calificăm", a mai spus Ghionea.
La rândul său, Marius Sadoveac a afirmat că echipa este foarte concentrată înaintea meciului dificil de la Skopje, care este unul de calificare pentru Campionatul Mondial.
"Nu am mai reuşit să ne calificăm la CM din 2011 şi ne dorim foarte mult. Macedonia cu siguranţă porneşte cu prima şansă deoarece este nelipsită de la campionatele mondiale şi europene, au o experienţă mult mai mare ca noi pe plan internaţional, au şi jucători care joacă la echipe foarte bune din Europa. Dar de aceea este frumos sportul, deoarece întotdeauna există surprize", a spus Sadoveac.
Spaniolul Xavier Pascual, selecţionerul naţionalei de handbal masculin a României, a convocat un lot de 23 de jucători pentru barajul cu Macedonia, pentru calificarea la Campionatul Mondial din 2019.
Prima manşă a duelului va avea loc pe 10 iunie, la Skopje (ora 21,30), în timp ce revanşa e programată pe 13 iunie, de la ora 18,30, în Sala Sporturilor Horia Demian din Cluj-Napoca. AGERPRES/(A - autor: Elena Stanciu, editor: Mihai Ţenea, editor online: Irina Giurgiu)
