Kremlinul a salutat miercuri "începutul unui dialog direct" între SUA şi Coreea de Nord, după prima întâlnire între preşedintele american Donald Trump şi liderul nord-coreean Kim Jong Un, avertizând totodată că actuala criză nord-coreeană "nu poate fi rezolvată într-o oră", informează AFP şi TASS.
"Nu putem decât să salutăm faptul că o asemenea întrevedere a avut loc şi începutul unui dialog direct", a declarat purtătorul de cuvânt al Kremlinului, Dmitri Peskov. "Indiferent care sunt rezultatele unor asemenea întrevederi, ele permit fără îndoială aplanarea tensiunilor în peninsulă (...) iar aceasta nu poate suscita decât mulţumire", a subliniat Peskov.
"Însă, este evident că atunci când este vorba de dosare complicate, ar fi greşit să sperăm că toate aceste probleme de dată lungă ar putea fi rezolvate într-o oră", a adăugat purtătorul de cuvânt al Kremlinului.
Dmitri Peskov a reiterat poziţia Rusiei, conform căreia "singura cale posibilă" pentru rezolvarea crizei nord-coreene este cea a unui "dialog direct".
În cadrul aceluiaşi briefing de presă, Peskov a declarat că preşedintele SUA, Donald Trump, la fel ca liderii altor state este un "oaspete dorit" la Cupa Mondială de Fotbal care va avea loc în Rusia.
El a mai informat, de asemenea, că preşedintele rus Vladimir Putin va avea joi o întrevedere preşedintele prezidiului Adunării Supreme a Poporului din Coreea de Nord, Kim Yong Nam.
În opinia preşedintelui Comisiei pentru afaceri externe din cadrul Consiliului Federaţiei, Konstantin Kosaciov, rolul-cheie în procesul de negocieri cu Phenianul le revine Rusiei şi Chinei. "În mod categoric, acesta este un rol important, unul cheie. Sunt convins că şi summitul dintre Coreea de Nord şi SUA pur şi simplu nu ar fi reuşit dacă nu ar fi existat o poziţie a Rusiei şi Chinei", a declarat Kosaciov miercuri, la postul Rossia 24, exprimându-şi convingerea că "acest rol va avea căutare şi pe viitor".
China, principala aliată a Coreei de Nord, a salutat marţi summitul de la Singapore dintre preşedintele american Donald Trump şi liderul nord-coreean Kim Jong Un, făcând din nou apel la o "denuclearizare totală" a ţării vecine.
Preşedintele american Donald Trump şi liderul nord-coreean Kim Jong Un s-au angajat marţi să acţioneze pentru denuclearizarea totală a peninsulei coreene, simultan cu oferirea de garanţii de securitate de către Washington pentru Phenian, însă declaraţia emisă la finalul summitului istoric din Singapore oferă puţine detalii despre cum anume va fi atins acest obiectiv.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
