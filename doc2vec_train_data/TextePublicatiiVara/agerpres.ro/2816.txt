Naţionala de rugby a României a urcat un loc în ierarhia mondială ajungând pe poziţia a 16-a, profitând de faptul că naţionala Samoa, care ocupa iniţial locul 16, a încheiat pe ultimul loc turneul Pacific Nations Cup 2018, la care a participat pentru prima oară şi reprezentativa Georgiei.
Conform clasamentului World Rugby dat publicităţii luni la Londra, ''Stejarii'', care se aflau pe locul 17 din luna martie, au rămas cu acelaşi număr de puncte, 68,25, punctaj pe care-l avea de pe 19 martie, făcând însă rocada cu Samoa, care are acum 68,24 puncte.
La vârful clasamentului, Noua Zeelandă domină în continuare cu autoritate, cu 93,99 puncte, urmată de Irlanda, 89,20 puncte şi surprinzător, Ţara Galilor, care a urcat de pe locul 5 pe 3, având 85,94 puncte, datorită victoriilor înregistrate în cele trei partide test susţinute în această lună.
Aşa cum se ştie, naţionala României a fost descalificată de la Cupa Mondială 2019 din Japonia din cauza folosirii unui jucător neeligibil în meciurile de calificare.
Clasamentul World Rugby:
1 (1). Noua Zeelandă 93,99 puncte
2 (2). Irlanda 89,20
3 (5). Ţara Galilor 85,94
4 (3). Australia 85,41
5 (7). Africa de Sud 84,65
6 (4). Anglia 84,35
