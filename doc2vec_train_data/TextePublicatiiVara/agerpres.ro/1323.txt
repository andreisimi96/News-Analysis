Tenismanul britanic Andy Murray, fostul număr unu mondial, şi-a amânat revenirea în circuit după operaţia la şold, însă speră să poată lua parte la turneul de Mare Şlem de la Wimbledon, programat luna viitoare, informează Reuters.
Murray, în vârstă de 31 ani, şi-a reluat pregătirile, însă a anunţat că nu va evolua la turneul pe iarbă de la Rosmalen, în apropiere de s-Hertogenbosch (Olanda), care va debuta pe 11 iunie.
"Cu regret trebuie să anunţ că nu voi fi pregătit să joc la Hertogenbosch. Eram nerăbdător să joc acolo pentru prima oară", a precizat Murray, al cărui ultim meci oficial a avut loc în 2017, în sferturile de finală de la Wimbledon.
"Încă nu sunt pregătit să revin. Îmi doresc în continuare să joc în următoarele săptămâni, dar vreau să fiu la capacitatea mea maximă atunci când voi reveni", a spus Murray, care a câştigat de două ori turneul de la Wimbledon.
"Sunt ieşit din circuit de aproape un an, ceea ce este mult mai mult decât mă aşteptam eu sau oricine din echipa mea, însă sunt aproape să joc din nou. Am început pregătirile în urmă cu câteva zile şi sper să-mi fac revenirea în cursul actualului sezon pe iarbă", a adăugat scoţianul.
Următorul turneu pe iarbă va avea loc la Queen's Club din Londra şi va debuta pe 18 iunie, cu două săptămâni înaintea starului competiţiei de la Wimbledon.
AGERPRES (autor: Mihai Dragomir, editor: Mihai Ţenea, editor online: Anda Badea)
