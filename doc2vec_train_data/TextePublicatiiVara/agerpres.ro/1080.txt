Preşedintele Klaus Iohannis a catalogat mitingul pe care PSD intenţionează să îl organizeze sâmbătă ca fiind ''o abordare caraghioasă şi pur populistă''.
"Mitingurile sunt o formă de protest şi protestul se asociază în mod normal, într-o democraţie, cu opoziţia sau cu societatea civilă nemulţumită de guvernare. În nicio societate normală mitingul de protest nu se asociază cu cei de la putere. Cei de la putere au Guvernul, au Parlamentul, au toate instrumentele pentru a rezolva problemele ţării. Ultima metodă este cea a protestului. Mi se pare o abordare caraghioasă şi pur populistă", a declarat Iohannis, marţi, la Palatul Cotroceni.
Liderul social-democraţilor, Liviu Dragnea, preşedinte al Camerei Deputaţilor, a anunţat luni organizarea, pe 9 iunie, de la ora 20,00, a unui miting "împotriva abuzurilor de mai mult timp" şi a încălcării principiilor statului de drept.
Decizia a fost luată de Comitetul Executiv Naţional al PSD.
"Îi aşteptăm pe toţi cei care doresc să trăiască într-o ţară liberă (...), într-o ţară în care din cauza unei propagande toxice uriaşe se pune problema ca o structură nelegitimă, obscură, subterană să paraziteze instituţiile statului, să paraziteze deciziile şi să influenţeze într-un mod ocult decizii importante, să permită abuzuri, (...) să permită ca zeci, mii de destine să fie distruse", a declarat preşedintele PSD, la finalul reuniunii CExN al formaţiunii. AGERPRES/(A, AS - autor: Mădălina Cerban, editor: Mihai Simionescu, editor online: Gabriela Badea)
