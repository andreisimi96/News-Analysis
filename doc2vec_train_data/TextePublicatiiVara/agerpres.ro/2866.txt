Ministrul Fondurilor Europene, Rovana Plumb, a discutat cu reprezentanţii Coaliţiei pentru Dezvoltarea României (CDR) despre transparenţa instituţională, mai buna comunicare cu beneficiarii de fonduri europene şi simplificarea procedurilor pentru accelerarea absorbţiei, se arată într-un comunicat al ministerului de resort, remis marţi AGERPRES.
Printre temele de discuţie s-au numărat transparenţa instituţională şi mai buna comunicare cu beneficiarii de fonduri europene, reanalizarea alocărilor existente ţinând cont de complementaritatea şi suprapunerea unor programe, amânarea unor apeluri în urma semnalelor primite din piaţă dar şi necesitatea unei metodologii clare referitoare la amânarea apelurilor în special în cazul POC şi POCU.
Cu acest prilej, a fost adusă în discuţie şi situaţia mai multor apeluri de proiecte din cadrul POCU. Reprezentanţii CDR au solicitat, în context, un timp mai îndelungat între aprobarea ghidului şi lansarea apelului în sistemul informatic MySMIS, pentru ca marile companii care vor să aplice pentru scheme de ajutor de stat să poată pregăti proiectele.
Propunerea a fost agreată de conducerea MFE, ministrul Plumb încurajând, în acelaşi timp, potenţialii beneficiari să depună cât mai multe proiecte.
Rovana Plumb a subliniat importanta dialogului cu reprezentanţii CDR, arătând deschidere permanentă pentru propuneri constructive, care să conducă la mai bună gestionare de către România a fondurilor europene.
Ministrul Fondurilor Europene a arătat că paşii parcurşi în acest sens au vizat simplificarea procedurilor pentru accelerarea absorbţiei, proces în continuă desfăşurare, comunicarea cu beneficiarii dar şi cu publicul larg, prin pregătirea unor proiecte punctuale şi lansarea unui nou site instituţional, mai prietenos cu utilizatorii, capabil să răspundă la obiect nevoii de cunoaştere a măsurilor de finanţare şi să conţină datele relevante din domeniu, actualizate permanent. AGERPRES/(AS - autor: Carmen Marinescu, editor: Mariana Nica, editor online: Gabriela Badea)
