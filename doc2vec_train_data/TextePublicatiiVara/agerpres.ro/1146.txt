''Crimă şi pedeapsă'' este un roman semnat de scriitorul rus F. M. Dostoievski (1821-1881), fiind considerat o lucrare de referinţă a literaturii universale.
Iniţial, a fost publicat sub formă de foileton în revista Russki Vestnik (Mesagerul Rus) pe parcursul anului 1866.
Personajul principal este Rodion Romanovici Raskolnikov, un fost student excentric, mizantrop, suferind de accente de grandomanie. Considerându-se un om extraordinar, ajunge să creadă că are inclusiv dreptul de a ucide. Determinat şi de circumstanţe exterioare, precum sărăcia, Raskolnikov comite o dublă crimă. Imediat după, devine măcinat de remuşcări atât de intense, încât se îmbolnăveşte.
De-a lungul romanului, sunt analizate dilemele de conştiinţă ale personajului, divizarea sa interioară, psihologia criminalului şi a anchetatorului, realizarea treptată a gravităţii gestului său şi dorinţa de a-şi confesa crima.
Esenţa romanului "Crimă şi pedeapsă" este obţinerea mântuirii prin suferinţă, ideea de inspiraţie creştină care se regăseşte şi în alte scrieri dostoievskiene. AGERPRES/(Documentare - Horia Plugaru, editor: Liviu Tatu, editor online: Gabriela Badea)
