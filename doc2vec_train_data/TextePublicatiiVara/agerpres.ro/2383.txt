Consiliul Judeţean Braşov a redeschis miercuri Baza Sportivă Olimpia, cu cinci terenuri de tenis complet modernizate, urmând ca în acest an în incinta bazei să fie înfiinţat şi Muzeul sportului braşovean.
Preşedintele Consiliului Judeţean, Adrian Veştea, a declarat că ar fi dorit ca această bază sportivă să fie administrată de reprezentanţi ai mediului privat, dar nu au fost persoane interesate în acest sens.
''În momentul în care am devenit preşedinte al Consiliului Judeţean Braşov, în urmă cu doi ani, această bază sportivă era într-o procedură de licitaţie, se făcuseră nişte evaluări şi atât. Am considerat de cuviinţă că este mult mai bine ca aceste terenuri să fie administrate de cei din mediul privat, pentru că administraţia judeţeană are, până la urmă, şi alte responsabilităţi în domeniul infrastructurii, spitale, aeroport. Anul trecut am derulat o serie de proceduri şi am fi dorit să vină cineva să o administreze şi să beneficieze de această bază. Negăsind pe nimeni interesat din mediul privat, am dorit un parteneriat cu Federaţia Română de Tenis pentru înfiinţarea unui centru de excelenţă, dar nu s-a reuşit. Aşa am ajuns la situaţia de azi, când această bază va fi administrată de Consilprest SRL, din subordinea Consiliului Judeţean. Sperăm că nu vor fi probleme'', a spus Adrian Veştea.
Fostul component al echipei României în Cupa Davis Traian Marcu, antrenor emerit al sportului, a declarat că el a crescut şi s-a pregătit pe Baza Sportivă Olimpia, pentru că locuieşte foarte aproape şi s-a arătat surprins de cât de repede s-a lucrat la refacerea acesteia.
''Pentru mine este un moment special, pentru că eu am crescut în această bază sportivă, aici mi-am petrecut foarte mulţi ani. Sunt foarte surprins cât de repede s-a lucrat la această bază sportivă. Eu sper că vor veni cât mai mulţi jucători de tenis din cei câteva sute, aproape 1.000, pe care-i avem în Braşov. Avem mulţi copii care sunt în vizorul nostru şi pentru ei vom lua legătura cu Federaţia Română de Tenis, pentru a face un centru de pregătire pentru ei la această bază sportivă. Va fi greu, dar sper să reuşim'', a afirmat Marcu.
Prezent la inaugurare, Dumitru Hărădău a declarat că la Baza Sportivă Olimpia a început în anul 1996 să organizeze un turneu care se adresa celor mai buni jucători de tenis din România.
''Cu sprijinul Consiliului Judeţean şi al Primăriei Braşov, am reuşit să organizez 21 de ediţii ale acestui turneu, ceea ce este o mare performanţă pentru România. Este una dintre cele mai frumoase baze sportive de tenis din România, fără discuţie. Am vorbit ieri cu reprezentanţii Federaţiei Române de Tenis şi au spus că încearcă să organizeze aici, la sfârşitul lunii august, un turneu internaţional pentru jucătorii de tenis profesionişti din România'', a spus Hărădău.
Baza Sportivă Olimpia are cinci terenuri de tenis cu o suprafaţă de 36/18, pentru fiecare teren de joc. Pentru toate cele cinci terenuri s-a folosit o cantitate de 50 de tone de zgură. Toată dotarea terenurilor este nouă, a precizat directorul executiv al Consilprest SRL, Radu Jica. Baza Sportivă Olimpia se află în cartierul vechi al oraşului, la baza muntelui Tâmpa.
Programul de joc este în fiecare zi între orele 8,00 şi 22,00. Pentru cei care au abonament ora de joc costă 25 de lei în intervalul orar 8,00-18,00 şi 40 de lei între orele 18,00 şi 22,00. Pentru jucătorii de tenis fără abonament ora de joc costă 35 de lei în intervalul 8,00-18,00 şi 50 de lei între orele 18,00 şi 22,00. În perioada de iarnă terenurile vor fi transformate în patinoar. AGERPRES/(A-autor: Jana Pintili, editor: Antonia Niţă, editor online: Anda Badea)
