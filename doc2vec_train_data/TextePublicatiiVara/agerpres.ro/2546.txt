Patru persoane şi-au pierdut viaţa joi într-o serie de violenţe, în sudul Turciei, în cursul vizitei unui deputat al partidului aflat la putere în campanie pentru alegerile de la 24 iunie, au anunţat media locale, relatează AFP.
O altercaţie în care a fost implicat anturajul deputatului AKP Ibrahim Halil Yildiz într-o vizită în oraşul Suruc, în apropierea graniţei cu Siria, potrivit surselor, unele media anunţând că au avut loc schimburi de focuri.
Circumstanţele acestui schimb de focuri fac obiectul unor versiuni divergente.
Media favorabile guvernului au informat că Yildiz şi susţinătorii săi au fost atacaţi de opozanţi înarmaţi cu bâte şi cuţite.
Agenţiile de presă Anadolu (de stat) şi Dogan au transmis că a fost un schimb de focuri.
Anadolu a mai scris că partizani ai partidului prokurd HDP au fost implicaţi în atac şi că fratele deputatului figurează printre persoanele ucise.
În acelaşi timp, media prokurde au imputat atacul gărzilor de corp ale deputatului, afirmând că acestea au deschis focul într-o piaţă a oraşului după ce Yildiz a fost primit cu ostilitate de comercianţi.
Biroul guvernatorului provinciei Saliurfa în care se află Suruc, oraş cu populaţie majoritar kurdă, a afirmat la rândul său într-un comunicat că "o altercaţie a izbucnit între două grupuri" în timpul vizitei deputatului în mai multe întreprinderi mici şi că trei persoane şi-au pierdut viaţa, iar alte nouă au fost rănite într-un "incident" care a avut loc după plecarea sa.
Unul dintre răniţi a murit la spitalul unde fusese internat, potrivit presei, care a precizat că deputatul a scăpat teafăr.
Preşedintele turc, Recep Tayyip Erdogan, a imputat, la rândul său, responsabilitatea acestor violenţe formaţiunilor HDP şi Partidului Muncitorilor din Kurdistan (PKK), o organizaţie considerată "teroristă" de Turcia şi aliaţii săi occidentali.
"Este o ilustrare a faptului că HDP şi PKK nu sunt capabile să renunţe la vărsarea de sânge kurd pentru a alimenta strategia lor de expansiune", a spus el.
În iulie 2015, un atentat atribuit grupării Stat Islamic a făcut 34 de morţi la Suruc. În urma acestui atac, Erdogan a lansat un "război împotriva terorismului" vizând în acelaşi timp PKK şi SI.AGERPRES/(AS - editor: Alic Mîrza, editor online: Daniela Juncu)
