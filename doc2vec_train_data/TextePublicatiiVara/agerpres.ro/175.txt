Un incendiu a izbucnit în cursul nopţii de 27 spre 28 mai 2018, în jurul orei 3.00, la acoperişul Şcolii nr. 124, de pe strada Mărgeanului nr. 10 din sectorul 5 al Capitalei.
Pompierii Inspectoratului pentru Situaţii de Urgenţă (ISU) Bucureşti-Ilfov au intervenit câteva ore pentru stingerea incendiului.
Elevii Şcolii nr. 124 vor fi relocaţi şi vor învăţa la alte unităţi de învăţământ, a declarat, la 28 mai, purtătorul de cuvânt al Inspectoratului Şcolar al Municipiului Bucureşti, Marian Banu. Astfel, copiii din clasele pregătitoare vor fi relocaţi la Grădiniţa nr. 35, cei din clasele I-IV vor învăţa la Şcoala nr. 126, iar elevii de gimnaziu la Şcoala nr.143.
Conform inspectorului, incendiul nu a afectat foile matricole, cataloagele şi arhiva unităţii şcolare.
La Şcoala nr. 124 învăţau 700 de elevi.
Incendii produse în unităţi de învăţământ de la începutul anului 2017 şi până în prezent:
12 mai 2018 - Un incendiu a izbucnit, seara, la un panou electric din holul de la intrare al Facultăţii de Muzică a Universităţii de Vest Timişoara.
9 aprilie 2018 - Un incendiu a izbucnit, în dimineaţa zilei, la un imobil al Facultăţii de Mecanică din Craiova - secţia automobile rutiere. Incendiul s-a produs la mansarda laboratoarelor catedrei de autovehicule rutiere, iar în urma acestuia au ars circa 300 mp de acoperiş, fiind salvate autovehiculele parcate în apropierea clădirii şi bunuri materiale din laboratoare. Focul a fost stins şi nu s-au înregistrat victime.
29 martie 2018 - Un incendiu a izbucnit, dimineaţa, la Colegiul Naţional "C.D. Loga" din Caransebeş, în urma incidentului nefiind înregistrate victime, doar pagube materiale minore. Incendiul s-a produs la un cablu, din cauza unui scurtcircuit electric. Copiii au fost evacuaţi până la sosirea pompierilor de către cadrul didactic prezent la clasă. Numărul elevilor a fost mic deoarece copiii se aflau în "Săptămâna altfel", când sunt organizate diferite acţiuni în afara şcolii.
29 ianuarie 2018 - Un incendiu a izbucnit la şcoala primară din satul Maghereşti, comuna Săcelu, judeţul Gorj, 17 copii fiind evacuaţi din unitate. În incendiu, acoperişul construcţiei a ars în întregime. Nimeni nu a avut nevoie de îngrijiri medicale.
20 noiembrie 2017 - Un incendiu a izbucnit, seara, într-o bucătărie din complexul studenţesc "Hasdeu" din Cluj-Napoca, 160 de persoane fiind evacuate, fără ca cineva să fie rănit.
4 aprilie 2017 - Cei 150 de elevi ai Liceului "Ion Bănescu" din Mangalia au fost evacuaţi din clase, dimineaţa, în urma unui incendiu izbucnit într-un spaţiu din subsolul clădirii.
9 martie 2017 - Aproximativ 60 de copii au fost evacuaţi dintr-o grădiniţă din localitatea Rebrişoara, judeţul Bistriţa Năsăud, în urma unui incendiu provocat de un aparat de cafea lăsat sub tensiune. Toţi s-au evacuat în condiţii de siguranţă, însă trei persoane adulte au suferit atacuri de panică.
8 martie 2017 - Un incendiu puternic a izbucnit, seara, la sala de sport a Şcolii nr. 13 din municipiul Brăila. Paznicul şcolii a venit să verifice sala de sport, după ce aici avusese loc un antrenament de karate, şi a observat că ardea panoul electric, moment în care a sunat la 112 şi a dat alarma. Focul s-a extins repede şi a cuprins întreg acoperişul tip "sandwich" al sălii de sport, cei aproximativ 100 de mp fiind distruşi în totalitate.
1 februarie 2017 - Şcoala nr. 4 din municipiul Rădăuţi a fost evacuată în urma unui incendiu izbucnit într-un grup sanitar al unităţii de învăţământ. Administratorul a fost transportat la spital, fiind intoxicat cu fum. Au fost evacuaţi în sala de sport 350 de elevi, 45 de cadre didactice şi personal auxiliar. Incendiul, care a fost stins, a izbucnit, se pare, de la un uscător de mâini.
16 ianuarie 2017 - Un incendiu a izbucnit la o grădiniţă din localitatea Malu, din judeţul Giurgiu. La ora producerii incendiului, în grădiniţă nu se aflau copii la cursuri. Focul a afectat o suprafaţă de aproximativ 200 de metri pătraţi din suprafaţa totală a acoperişului de aproximativ 450 de metri pătraţi. Preşcolarii învăţau într-o clădire cu o vechime de peste 100 de ani.
9 ianuarie 2017 - Un incendiu a izbucnit, în după-amiaza zilei, la şcoala gimnazială din localitatea covăsneană Comandău, frecventată de peste o sută de copii. Incendiul s-a produs din cauza unui coş de fum deteriorat şi a distrus, printre altele, acoperişul şcolii, biblioteca în care se aflau circa 9000 de cărţi, două laboratoare de informatică, arhiva, centrala termică şi o magazie în care erau depozitate echipamente sportive. Intervenţia pentru stingerea incendiului a fost anevoioasă din cauza condiţiilor meteorologice, pompierii fiind nevoiţi să lucreze la minus 20 de grade Celsius. AGERPRES/(Documentare - Doina Lecea, editor: Andreea Onogea)
