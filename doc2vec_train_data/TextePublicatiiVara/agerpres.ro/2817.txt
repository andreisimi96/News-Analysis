"Trebuie să acceptăm decizia arbitrului", a declarat selecţionerul naţionalei Coreei de Sud, Shin Tae-yong, citat de agenţia Yonhap după eşecul suferit luni în faţa Suediei (0-1) în Grupa F a Cupei Mondiale de fotbal din Rusia.
Suedia a primit penalty în minutul 65, după ce arbitrul a consultat reluările video (VAR), pentru un fault comis de Kim Minwoo la Viktor Claesson, iar căpitanul Andreas Granqvist a transformat lovitura de pedeapsă.
Shin Tae-yong a recunoscut că a avut îndoieli când arbitrul a dictat lovitură de la 11 metri.
"Eu am considerat că întâi Kim Minwoo a atis mingea şi după aceea l-a doborât pe Claesson. Cred însă că că trebuie cu toate acestea să respectăm decizia arbitrului", a spus Shin. "Eu accept decizia. Cred că jucătorii noştri ar fi trebuit să răspundă mai bine" după deschiderea scorului, a adăugat el.
Faultul lui Kim nu a fost singura problemă pentru Coreea de Sud, care nu a tras niciun şut pe spaţiul porţii, deşi a început bine meciul.
"Cred că ne-am retras prea mult şi i-am făcut viaţa uşoară portarului suedez. Suedezii au fost atât de greu de depăşit în careu. Cred că şi altor echipe le va fi greu să marcheze împotriva Suediei. Ei pot fi periculoşi împotriva oricărei echipe de la acest turneu", a spus selecţionerul.
Întrebat ce va reuşi naţionala sa în duelul de sâmbătă împotriva Mexicului, Shin a răspuns: "Balonul e rotund". În opinia sa, mexicanii "vor juca în alt stil faţă de meciul cu Germania".
AGERPRES (autor: Mircea Lazaroniu; editor: Adrian Drăguţ, editor online: Irina Giurgiu)
