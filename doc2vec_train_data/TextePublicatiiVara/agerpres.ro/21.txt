Brigada 30 Gardă "Mihai Viteazul" a organizat sâmbătă, în contextul sărbătoririi Centenarului Marii Uniri, Ziua Porţilor Deschise la sediul unităţii militare.
"Ca fiecare unitate militară avem câteva tradiţii la care ţinem. Când este vorba despre Brigada 30 Gardă, începând cu 1 iulie - Ziua Unităţilor de Gardă, continuăm cu 11 noiembrie - Hramul Bisericii Sfântul Mare Mucenic Mina - biserica unităţii noastre, construită cu sprijinul cadrelor şi soldaţilor din unitate. A treia activitate este 27 decembrie de Sfântul Ştefan - Ziua Veteranului Unităţii, când ne întâlnim toţi cei care au trecut pe aici prin unitate şi care au servit sub drapelul unităţii de gardă pentru a schimba impresii, amintiri. În acest sens, având în vedere că noi suntem, în ceea ce priveşte deschiderea către public în MApN, undeva în frunte, venim, prin această activitate pe care dorim să o facem tradiţională, în întâmpinarea nevoii de informaţie şi de transparenţă a comunităţii locale şi încercăm să facem o activitate cât mai amplă şi cât mai diversă, prin care publicul larg să se întâlnească şi în special publicul tânăr să se întâlnească nu numai cu armata actuală, ci şi cu tradiţiile Armatei României, care sunt păstrate şi cu ajutorul asociaţiilor de reconstituire istorică, cu ajutorul asociaţiilor de cercetaşi şi cu ajutorul muzeelor de istorie din Bucureşti", a declarat, pentru AGERPRES, comandantul Brigăzii 30 Gardă "Mihai Viteazul", colonel Bogdan Cernat.
El a spus că viaţa militarilor din cadrul brigăzii presupune multă muncă şi dedicaţie pentru misiunea ce "le-a fost încredinţată de către naţiune".
În cadrul programului, vizitatorii au putut asculta un concert al Muzicii Militare a brigăzii, au vizionat un exerciţiu demonstrativ de tip drill-team, o defilare a uniformelor de epocă şi exerciţii ale militarilor din cadrul forţele pentru operaţii speciale şi ai reprezentanţilor poliţei locale.
Cei prezenţi au asistat la momente de reconstituire istorică din epoci diferite, prezentate de asociaţiile de profil şi au vizitat ateliere şi o expoziţie de tehnică şi echipament şi standuri de prezentare a carierei militare.
În acest an, invitaţi speciali au fost militari ai Batalionului 620 Operaţii Speciale "Băneasa-Otopeni".
La eveniment au fost invitaţi reprezentanţi ai unor instituţii bucureştene de învăţământ şi cultură, ai unor muzee, edituri, asociaţii de cercetaşi, asociaţii de reconstituire istorică şi de colecţionari de efecte militare, reprezentanţi ai Poliţiei Locale. AGERPRES/(AS, A - autor: Roberto Stan, editor: Andreea Rotaru, editor online: Simona Aruştei)
