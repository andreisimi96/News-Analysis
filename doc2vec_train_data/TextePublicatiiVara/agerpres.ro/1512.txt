Un autocar înmatriculat în România, având la bord 48 de pasageri, a fost implicat, la 7 iunie 2018, într-un accident în Bulgaria, lângă Vidin, 11 români fiind răniţi uşor, potrivit primelor date transmise de Ministerul Afacerilor Externe.
Conform datelor obţinute de reprezentanţii Ambasadei României la Sofia, "în urma producerii accidentului, 11 cetăţeni români au suferit răni uşoare şi medii , care au necesitat îngrijiri medicale", arată sursa citată. Zece dintre aceştia au fost transportaţi la o unitate medicală din zonă, fiind ulterior externaţi la cerere pentru a-şi continua călătoria.
Cel mai grav accident de acest gen avut loc în după-amiaza zilei de 23 iunie 2013, în Muntenegru, când şi-au pierdut viaţa 18 români, iar alţi 29 au fost răniţi. Un autocar cu turişti s-a prăbuşit într-o prăpastie de 40 de metri. Accidentul s-a produs la Grlo, pe o şosea dintr-o regiune montană, la 30 de kilometri nord de Podgoriţa, capitala statului Muntenegru.
Un alt accident grav a avut loc în noaptea de 30/31 octombrie 2011, în urma impactului între un TIR înmatriculat în România şi un microbuz înmatriculat în Spania, care venea de la Valencia. Accidentul, produs pe autostrada M43 din Ungaria, între localitatea Mako şi Budapesta, s-a soldat cu decesul a 14 români, printre care şi trei copii cu vârste între 7 şi 14 ani. De asemenea, al 15-lea pasager al microbuzului a fost internat, în stare foarte gravă, la Spitalul Universitar din Szeged.
24 mai 2018 - Un cetăţean român a murit, într-un accident rutier produs în Ungaria, în apropierea oraşului Budapesta, în care au fost implicate două autoturisme înmatriculate în România.
22 mai 2018 - Nouă cetăţeni români au murit într-un accident rutier produs în apropierea oraşului Budapesta, Ungaria, în care a fost implicat un microbuz înmatriculat în România. Accidentul a avut loc pe Drumul Naţional 4 din Ungaria, la aproximativ 60 de kilometri de Budapesta, pe sensul de deplasare spre România.
19 martie 2018 - Cinci români au murit şi alţi trei au fost grav răniţi într-un grav accident auto produs pe drumul N270, la est de Helmond, Noord-Brabant, în Olanda, în urma coliziunii dintre un microbuz cu 9 locuri pentru transportul persoanelor şi un camion cisternă. Românii se aflau în microbuzul marca Ford Tranzit şi se întorceau spre casă din Helmond, unde lucrau pentru compania Horizon Groep.
25 noiembrie 2017 - Trei români au murit, iar cinci au fost răniţi într-un accident rutier produs pe raza localităţii Szolnok din Ungaria, după ce un microbuz cu numere de România s-a ciocnit cu un autocar.
10 septembrie 2017 - Cinci cetăţeni români au murit, iar alţi trei au fost răniţi, dintre care doi în stare gravă, într-un accident care a avut loc lângă Viena, informează un comunicat de presă al MAE. Potrivit sursei citate, conform datelor obţinute până la acest moment, în accident a fost implicat un microbuz înmatriculat în România, la bordul căruia se aflau 8 cetăţeni români.
23 august 2017 - Un autocar în care se aflau muncitoare sezoniere românce s-a răsturnat, în landul german Saxonia Inferioară, în nord-vestul ţării. Accidentul s-a produs când autocarul în care se aflau aproximativ 50 de persoane a derapat şi s-a răsturnat pe o şosea între Bad Essen şi Schwagstorf, în apropiere de Bohmte-Leckermühle. Şase persoane au suferit răni grave, iar 38 au fost rănite uşor. Autorităţile germane au mobilizat la locul accidentului mai multe echipaje de poliţie, maşini de pompieri, 17 ambulanţe şi două elicoptere.
21 august 2017 - Doi cetăţeni români şi-au pierdut viaţa în două accidente rutiere care s-au produs în Belgia. Un accident a avut loc pe şoseaua care leagă oraşul Anvers din Belgia de oraşul Eindhoven din Olanda, în direcţia de mers spre Olanda, şi în urma căruia un român a murit şi patru au fost răniţi. Într-un alt accident, produs în seara aceleiaşi zile, în regiunea belgiană Vielsalm, şi-a pierdut viaţa un bărbat de origine română.
25 iulie 2017 - Trei cetăţeni români au murit într-un accident rutier care a avut loc în Ungaria, în apropiere de punctul de trecere a frontierei Nădlac. Alţi şase români răniţi au fost transportaţi la unităţile sanitare din Szeged şi Mako, potrivit MAE.
25 mai 2017 - Cinci cetăţeni români (trei bărbaţi şi două femei) şi-au pierdut viaţa şi un altul a fost rănit, într-un accident rutier produs pe autostrada M6, în apropierea localităţii Stoke-on-Trent din Marea Britanie, potrivit ambasadei României la Londra.
15 februarie 2017 - Un român a murit şi alţi şase au fost răniţi într-un grav accident rutier de tip carambol produs în Ungaria, în apropiere de punctul de frontieră de la Nădlac, în care a fost implicat un autocar românesc ce venea de la Hamburg. În accident au mai fost implicate un TIR şi alte câteva autoturisme. AGERPRES/(Documentare-Cerasela Bădiţă, Suzana Cristache Drăgan, editor: Andreea Onogea, editor online: Gabriela Badea)
