Peste jumătate din software-ul instalat pe computerele din România, mai exact 59%, nu este licenţiat corespunzător, ceea ce creşte riscul atacurilor cibernetice, potrivit unui studiu BSA, remis, marţi, AGERPRES.
În întreaga lume, organizaţiile folosesc software-ul pentru a-şi îmbunătăţi modul în care fac afaceri, pentru a-şi spori profiturile, pentru a ajunge pe noi pieţe şi pentru a obţine avantaje competitive.
Însă, în cazul în care software-ul nu este licenţiat corespunzător, organizaţiile se confruntă cu un risc semnificativ de a cădea victimă unor ameninţări de securitate care duc adesea la afectarea activităţii de business.
"Organizaţiile din întreaga lume nu beneficiază de avantajele economice şi de securitate pe care le oferă software-ul bine gestionat", a declarat Victoria Espinel, preşedinte şi CEO al BSA The Software Alliance.
"Companiile ar trebui să aplice programe de management al software-ului (SAM) pentru a evalua şi gestiona software-ul din reţelele lor. Acest lucru, la rândul său, ajută organizaţiile să reducă riscul de atacuri cibernetice care le pot afecta activitatea şi contribuie la creşterea veniturilor", a adăugat ea.
La nivel mondial, 37% din softuri nu sunt licenţiate, ceea ce este alarmant.
Malware-ul asociat software-ului nelicenţiat costă companiile din întreaga lume aproape 359 miliarde de dolari pe an. Directorii de tehnologia informaţiei consideră că evitarea atacurilor de tip hacking la adresa datelor şi a altor ameninţări de securitate cauzate de malware reprezintă principalul motiv pentru a se asigura că software-ul din reţelele lor este pe deplin licenţiat.
Creşterea nivelului de respectare a condiţiilor de licenţiere a software-ului este acum un factor de creştere economică, pe lângă faptul că reprezintă un imperativ de securitate. Atunci când companiile adoptă măsuri pragmatice pentru a-şi îmbunătăţi gestionarea software-ului, îşi pot creşte profiturile cu până la 11%.
Organizaţiile pot adopta astăzi măsuri semnificative pentru a îmbunătăţi gestionarea software-ului. Studiile arată că organizaţiile pot obţine până la 30% economii în costurile anuale cu software-ul prin implementarea unui program solid de gestionare a resurselor software şi de optimizare a licenţelor pentru programele pentru calculator. AGERPRES/(AS - autor: Florentina Cernat, editor: Andreea Marinescu, editor online: Gabriela Badea)
