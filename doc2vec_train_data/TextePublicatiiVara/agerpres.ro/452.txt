"Povestea unui pierde-vară", ultimul film al lui Alexandru Papadopol, semnat de Paul Negoescu, va fi lansat la TIFF, informează un comunicat remis AGERPRES.
Aflat la a doua colaborare cu regizorul Paul Negoescu, după succesul de box office 'Două lozuri', Alexandru Papadopol interpretează un personaj inedit şi amuzant, un conferenţiar universitar, un pic cam fustangiu, îndrăgostit de matematică şi de studente, se arată în comunicatul TIFF.
"Am rolul principal într-o comedie în care sunt un veritabil pierde-vară. Petru este conferenţiar universitar la Politehnică, profesor de matematică, pasionat de cifre, care fuge de asumarea unei relaţii. Îi plac studentele, nefiind neapărat un personaj imoral. Şi de aici începe povestea", îşi caracterizează Alexandru Papadopol personajul, potrivit comunicatului.
O raritate în cinematografia românească actuală, lungmetrajul "Povestea unui pierde-vară" este filmat pe peliculă, pe străzile Bucureştiului. Oraşul are un aer european fermecător.
"Am văzut şi eu oraşul cu alţi ochi. Am filmat în centrul Bucureştiului şi în zone cu parfum interbelic. Pentru cei din sala de cinema, va fi, sunt sigur, o surpriză să redescopere Capitala cu alţi ochi", spune actorul Alexandru Papadopol.
Filmul "Povestea unui pierde-vară" are marea avanpremieră joi, 31 mai, de la ora 21,30, în cadrul Festivalului Internaţional de Film Transilvania de la Cluj. Filmul va fi lansat în cinematografe în toamnă. AGERPRES/(AS - autor: Elena Stanciu, editor: Antonia Niţă, editor online: Ada Vîlceanu)
