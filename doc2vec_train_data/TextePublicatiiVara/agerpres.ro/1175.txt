România consideră Muntenegru ''un prieten, un partener apropiat şi un aliat important'' în regiune, a declarat, marţi, ministrul de Externe, Teodor Meleşcanu, în cadrul unei conferinţe de presă comune cu omologul său muntenegrean, Srdan Darmanovic.
Şeful diplomaţiei române a amintit că în urmă cu un an Muntenegru a devenit membră NATO. "Pentru noi, pentru Bucureşti, pentru regiunea în care trăim este o evoluţie istorică foarte importantă", a punctat Meleşcanu.
Ministrul a adăugat că aderarea acestei ţări la NATO este ''o realizare majoră care contribuie într-o mare măsură şi la securitatea şi la stabilitatea regiunii şi care a fost susţinută constant de România".
"Aceste lucru este oarecum natural, pentru că noi considerăm că Muntenegru este un prieten, un partener apropiat şi un aliat important în regiunea noastră", a arătat Meleşcanu.
Acesta a vorbit şi despre parcursul european al ţării din Balcanii de Vest. "În opinia noastră, aderarea Muntenegru la Uniunea Europeană este mult mai mare decât un proiect de ţară, pentru că exemplul pe care Muntenegru îl poate oferi ţărilor din Balcanii de Vest din acest punct de vedere reprezintă, în opinia noastră, unul dintre cele mai importante motive şi raţiuni pentru adoptarea de reforme în cadrul procesului de asociere", a spus el.
Meleşcanu a făcut referire şi la importanţa securităţii în Balcani. "Stabilitatea în Balcani trebuie să fie înţeleasă de toate statele europene ca o prioritate şi ca un obiectiv comun, pentru că ameninţările la adresa ţărilor din Balcani din partea unor actori terţi continuă să afecteze regiunea cu consecinţe importante şi în afara sa", a menţionat Meleşcanu.
La rândul său, Srdan Darmanovic a vorbit despre România ca despre "o ţară aliată care a susţinut Muntenegru atât în drumul spre NATO, cât şi în cel către Uniunea Europeană".
"România este unul dintre cei mai importanţi prieteni şi parteneri ai noştri. Susţinem cu putere perspectiva europeană a Balcanilor de Vest şi poziţia UE potrivit căreia procesul trebuie să aibă ca bază exclusiv meritele individuale. Este ceva ce apreciem", a spus el.
Darmanovic a afirmat că, în context regional, ţara sa "are cel mai mare avans în negocieri".
"Să găsim, într-o zi, Balcanii de Vest, în întregime, în familia europeană. Credem că nu există stabilitate în Balcanii de Vest fără Europa şi nu există o Europă stabilă şi liberă care să nu cuprindă Balcanii", a afirmat ministrul muntenegrean.
În acest context, el şi-a exprimat speranţa ca perspectiva europeană a ţărilor din Balcanii de Vest să fie "o prioritate a agendei" României, în prima jumătate a anului viitor, când va deţine preşedinţia Consiliului Uniunii Europene. AGERPRES/(A - autor: Oana Ghiţă, editor: Georgiana Tănăsescu, editor online: Gabriela Badea)
