Argentina nu este favorită la câştigarea Cupei Mondiale de fotbal 2018, a estimat Lionel Messi, căpitanul şi marea vedetă a echipei "albiceleste", într-un interviu pentru o televiziune din ţara sa, Canal 13, scrie AFP.
"Avem speranţe. Suntem în formă, muncim mult, în linişte. Lumea trebuie să ştie că nu mergem în Rusia ca favoriţi, dar avem un grup de jucători foarte buni şi vom lupta", a declarat Messi.
Întrebat dacă Argentina poate câştiga Mondialul din acest an, atacantul a răspuns: "Cred că da, am încredere în această echipă." El a adăugat: "Avem jucători talentaţi şi cu experienţă. Nu putem trimite un mesaj că suntem cei mai buni, fiindcă nu e adevărat."
În opinia lui Messi, "mai multe naţionale sunt mai puternice", în primul rând Brazilia, Spania şi Germania.
Argentina va juca meciuri amicale cu Haiti (marţi) şi Israel (9 iunie) înaintea Mondialului din Rusia, unde va întâlni Islanda, Croaţia şi Nigeria în Grupa D, pe care Messi o consideră "complicată".
Câştigător al tuturor competiţiilor posibile cu FC Barcelona, Messi "ar da la schimb unul dintre aceste trofee" pentru un Mondial.
Messi a mai spus că ar vrea să joace în Argentina la Newell's Old Boys înainte să se retragă, notează Reuters. Singura echipă din cariera jucătorului care a câştigat de cinci ori Balonul de Aur este Barca.
"Sunt din ce în ce mai sigur că în Europa Barcelona va fi singura mea echipă", a afirmat el.
AGERPRES (editor: Mircea Lazaroniu, editor online: Ada Vîlceanu)
