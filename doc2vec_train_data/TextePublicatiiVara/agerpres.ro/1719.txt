Echipa Juventus Torino a decis să activeze opţiunea de cumpărare a internaţionalului brazilian Douglas Costa de la campioana Germaniei, Bayern Munchen, în valoare de 40 milioane euro, a anunţat gruparea italiană.
Costa, în vârstă de 27 ani, fostul elev al lui Mircea Lucescu la Şahtior Doneţk, a fost cedat de Bayern la Juve sub formă de împrumut, în vara anului trecut. El a semnat acum un contract pe patru ani cu clubul torinez.
Atacantul brazilian a fost unul dintre jucătorii-cheie ai lui Juventus în acest sezon, ajutând-o pe "Bătrâna Doamnă" să câştige al şaptelea titlu consecutiv de campioană a Italiei. El a înscris 6 goluri şi a oferit 14 pase decisive în 47 de meciuri disputate, în toate competiţiile.
Douglas Costa se află în prezent în cantonamentul Braziliei, cu care se pregăteşte să participe la Cupa Mondială 2018.
AGERPRES (autor: Mihai Dragomir, editor: Mihai Ţenea, editor online: Anda Badea)
