Costa Rica a învins formaţia Irlandei de Nord cu scorul de 3-0, duminică, la San Jose, într-o partidă de pregătire pentru Cupa Mondială de fotbal din Rusia (14 iunie - 15 iulie).
Latino-americanii s-au impus prin golurile marcate de Johan Venegas (30), Joel Campbell (46) şi Francisco Calvo (66), reuşitele unu şi trei venind în urma unor cornere.
Costa Rica avea doar două victorii în nouă partide înaintea jocului cu Irlanda de Nord, echipă care a făcut istorie, aliniind în repriza secundă două perechi de fraţi, Ryan şi Conor McLaughlin, respectiv Jonny şi Corry Evans.
Costaricanii vor mai disputa două partide de verificare în Europa, cu Anglia (7 iunie) şi cu Belgia (11 iunie), înaintea debutului în Grupa E a turneului final din Rusia, din care mai fac parte Brazilia, Elveţia şi Serbia.
La ediţia de acum patru ani, Costa Rica s-a oprit în sferturile de finală, eliminată la loviturile de departajare de Olanda.
Pe Estadio Nacional din San Jose, în faţa a 35.000 de spectatori, au evoluat echipele:
Costa Rica: Keylor Navas (Leonel Moreira, 34) - Giancarlo Gonzalez (Kendall Waston, 73), Oscar Duarte (Francisco Calvo, 46), Johnny Acosta (Ian Smith, 53) - Bryan Oviedo, Celso Borges (Yeltsin Tejeda, 53), David Guzman, Christian Gamboa, Johan Venegas (Ronald Matarrita, 70) - Daniel Colindres, Joel Campbell. Selecţioner: Oscar Ramirez.
Irlanda de Nord: Trevor Carson - Garet McAuley, Jonathan Evans, Liam Boyce, Lee Hodson (Gerard McLaughlin, 60) - Corry Evans (Jordan Thompson, 85), Stuart Dallas, Patrick McNair, Aaron Hughes - Craig Cathcart, Josh Magennis (Ryan McLaughlin, 60). Selecţioner: Michael O'Neill.
A arbitrat mexicanul Fernando Guerrero.
AGERPRES (autor: Mihai Ţenea, editor: Vlad Constantinescu, editor online: Anda Badea)
