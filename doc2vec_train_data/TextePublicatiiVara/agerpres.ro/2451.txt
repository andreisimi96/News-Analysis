Preşedintele sud-coreean, Moon Jae-in, va întreprinde o vizită oficială în Federaţia Rusă, la invitaţia omologului său rus Vladimir Putin, în perioada 21-23 iunie, a anunţat Preşedinţia Coreei de Sud, informează Reuters.
Aceasta va fi prima vizită de stat a unui preşedinte sud-coreean în Rusia, din 1999, şi se aşteaptă ca cei doi lideri să discute probleme precum denuclearizarea Coreei de Nord şi procesul de pace în Peninsula Coreeană, a precizat Preşedinţia sud-coreeană.
"Ne aşteptăm ca summitul cu preşedintele Vladimir Putin să constituie o şansă pentru continuarea comunicării strategice şi a cooperării dintre cele două ţări, în vederea dezvoltării păcii în Peninsula Coreeană", a mai subliniat Preşedinţia Coreei de Sud.AGERPRES/(AS - autor: Adriana Matcovschi, editor: Mariana Ionescu, editor online: Irina Giurgiu)
