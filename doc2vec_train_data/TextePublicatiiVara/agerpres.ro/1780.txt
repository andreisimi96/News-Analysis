Parlamentul bulgar a aprobat vineri un plan de achiziţie a 16 avioane de vânătoare noi sau second-hand, care să ia locul celor sovietice MiG-29, precum şi a 150 de transportoare blindate, transmite Reuters.
Pentru achiziţia de avioane de vânătoare, Bulgaria, ţară membră a NATO din 2004, va solicita oferte de la producători din SUA, Portugalia, Italia, Franţa, Suedia şi Israel.
Planul, aprobat de 151 din cei 240 de deputaţi, prevede achiziţia de avioane de vânătoare în două etape egale, pentru creşterea compatibilităţii cu standardele NATO.
În prima fază vor fi alocate 1,8 miliarde de leva (600 milioane de euro) pentru opt avioane, instruire şi suport logistic integrat pe trei ani.
Alte 1,46 miliarde de leva (730 milioane de euro) vor fi alocate pentru dotarea cu transportoare blindate a trei batalioane de infanterie, ca şi pentru sisteme, echipamente adiţionale şi instruire.
Mai multe companii, printre care Nexter Systems (deţinută de statul francez), Patria (Finlanda), Rheinmetall Defence AG (Germania), Textron Inc (SUA) şi Mowag (Elveţia), parte a European Land Systems Group a General Dynamics, şi-au arătat interesul pentru furnizarea de transportoare blindate, au indicate surse apropiate dosarului. AGERPRES/(AS - autor: Irina Cristea, editor: Gabriela Ionescu, editor online: Anda Badea)
