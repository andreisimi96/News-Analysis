Cunoscutul violonist Alexandru Tomescu şi pianista Angela Drăghicescu vor concerta joi seară, la Sfântu Gheorghe, în cadrul Turneului Internaţional Stradivarius ''Balada, un secol de muzică'', dedicat Centenarului Marii Uniri.
Aflat la cea de-a XI-a ediţie, turneul, care se derulează în perioada 9 mai -11 iunie, cuprinde o suită de concerte în ţară şi străinătate în cadrul cărora cei doi artişti prezintă câteva dintre cele mai valoroase creaţii ale muzicii clasice româneşti, în program fiind cuprinse piese de Mihail Jora, Dinu Lipatti, George Enescu, Nottara, Mircea Chiriac, Dumitru Capoianu, Tiberiu Olah şi Ciprian Porumbescu.
Alexandru Tomescu a câştigat în 2013, pentru a doua oară, în urma unui concurs naţional organizat de Ministerul Culturii şi Patrimoniului Naţional, dreptul de a cânta pentru următorii 5 ani pe vioara Stradivarius Elder Voicu. Aceasta a fost folosită timp de patru decenii de maestrul Ion Voicu şi este considerată a fi una dintre cele mai frumoase şi bine conservate viori Stradivarius din lume.
Concertul va avea loc de la ora 19,00 la Centrul de Cultură "Arcuş" din Sfântu Gheorghe, iar, potrivit gazdelor, biletele de intrare au fost epuizate. AGERPRES / (AS - autor: Oana Mălina Negrea, editor: Irina Poenaru, editor online: Gabriela Badea)
