Hotărârea Curţii Constituţionale de la Chişinău privind funcţionarea limbilor vorbite pe teritoriul Republicii Moldova a provocat joi dezbateri virulente în parlamentul Republicii Moldova, informează Radio Chişinău, deşi nu a fost adoptată vreo decizie care să schimbe statutul limbii ruse pe teritoriul republicii.
Cu toate acestea, legislativul a respins o iniţiativă a deputaţilor socialişti de a discuta proiectul unei declaraţii privind protejarea limbilor minorităţilor naţionale în republică.
'Prin această hotărâre, Curtea Constituţională şi-a asumat atribuţii improprii şi anume a constatat că Legea cu privire la funcţionarea limbilor este învechită. Aceasta a provocat interpretări care duc la destabilizarea vieţii social-politice în Republica Moldova', a declarat deputatul socialist, Vladimir Ţurcan, criticând decizia adoptată luni de Curtea Constituţională.
Dimpotrivă, deputatul liberal Roman Boţan, unul din autorii sesizării depuse la Curte, consideră justificată hotărârea acesteia, în contextul în care limba rusă se bucură de mai multe drepturi decât alte limbi ale minorităţilor naţionale.
'Toate etniile se bucură de aceleaşi drepturi şi nicio etnie nu poate să se bucure de anumite privilegii. Ori, în conformitate cu legea respectivă se făcea o anumită discriminare în raport cu alte minorităţi etnice. Limba română este cea care constituie temelia unităţii acestui stat şi, respectiv, este limba de comunicare pentru etniile care locuiesc pe teritoriul Republicii Moldova', a subliniat parlamentarul liberal.
Totuşi, deputatul Partidului Democrat (PD), Sergiu Sârbu, a explicat că hotărârea Curţii nu are niciun impact juridic în privinţa funcţionării limbilor vorbite pe teritoriul Republicii Moldova. 'Legea din 1989 rămâne în sistemul actelor juridice şi trebuie să menţionăm că 95% din prevederile acesteia au fost transpuse în alte acte normative', a specificat el.
La începutul anului, deputaţii liberali au depus o sesizare la Curtea Constituţională în care susţineau că statutul limbii ruse, prevăzut în legislaţia naţională ca limbă de comunicare interetnică, încalcă dreptul la egalitate al tuturor cetăţenilor. Curtea a respins sesizarea prin care se cerea să fie declarată neconstituţională obligativitatea folosirii limbii ruse, precum şi traducerea documentelor şi actelor oficiale în această limbă. Totodată, Curtea a declarat drept învechită Legea din 1989 privind funcţionarea limbilor pe teritoriul Republici Moldova, ceea ce a suscitat critici din partea Moscovei.
Astfel, reprezentantul permanent al Rusiei pe lângă OSCE, Aleksandr Lukaşevici, a declarat joi că Moscova este îngrijorată de decizia Curţii Constituţionale a Republicii Moldova de a revizui legea care prevede că limba rusă are statut de limbă de comunicare interetnică în Republica Moldova, potrivit TASS şi RIA Novosti, deşi Curtea doar a constatat că Legea din 1989 privind funcţionarea limbilor este învechită. AGERPRES/(AS - autor: Lilia Traci, editor: Gabriela Ionescu, editor online: Irina Giurgiu)
