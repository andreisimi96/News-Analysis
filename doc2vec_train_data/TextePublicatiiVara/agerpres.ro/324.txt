Preşedintele PMP, senatorul Traian Băsescu, a declarat marţi că nu există riscul ca partidul să se desfiinţeze, el fiind în momentul de faţă mult mai solid teritorial decât a fost la alegerile parlamentare din 2016.
"În momentul de faţă, PMP-ul, care a avut din 2016 aproape doi ani să-şi consolideze structurile, este mult mai solid teritorial decât a fost la alegerile parlamentare din 2016. Deci acest risc, această teamă nu există. Problema este să ne clarificăm cu fuziunea asta (PMP - UNPR) şi m-aş bucura mult dacă, spre exemplu, Curtea de Apel s-ar pronunţa înainte de vacanţa judecătorească, pentru că săptămâna trecută s-a decis întoarcerea dosarului de la Înalta Curte la Curtea de Apel. Având în vedere că este aproape o batjocură la adresa unei fuziuni, poate că la Curtea de Apel Bucureşti se găsesc resurse ca acest dosar să fie judecat cu prioritate şi să se dea o soluţie înainte de vacanţa judecătorească. Asta ni s-ar părea rezonabil pentru perioada următoare", a precizat Băsescu, după Convenţia Naţională a PMP.
El a adăugat că un motiv al eşecului fuziunii PMP - UNPR a fost faptul că instanţele nu au dat dovadă de minimă celeritate în soluţionarea dosarului.
"Eu cred că un motiv al eşecului acestei fuziuni este şi faptul că instanţele nu au dat dovadă de minimă celeritate. Sunt mai bine de doi ani de când dosarul fuziunii e purtat, amânat, trimis de la Curtea de Apel la Curtea Supremă, de la Supremă înapoi la Curtea de Apel. Adică nici instanţele de judecată nu au respectat obligaţia din lege de a judeca cu celeritate procesele de fuziune. A fost o strategie întreagă de blocare a fuziunii", a afirmat liderul PMP.
Precizările acestuia au fost făcute în condiţiile în care patru parlamentari din partid - trei care provin din UNPR şi un membru al PMP - au părăsit formaţiunea. AGERPRES/(A - autor: Sorin Peneş, editor: Georgiana Tănăsescu, editor online: Ada Vîlceanu)
