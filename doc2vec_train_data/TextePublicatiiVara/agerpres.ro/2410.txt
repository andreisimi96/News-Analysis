Organizaţia pentru Interzicerea Armelor Chimice (OIAC) a anunţat miercuri că analizele de laborator au confirmat utilizarea gazului sarin şi a clorului în două atacuri în nordul Siriei în martie 2017, relatează Reuters.
OIAC a afirmat într-un comunicat că gaz sarin a fost utilizat ca armă chimică la sud de oraşul Ltamenah, în guvernoratul Hama, pe 24 martie 2017.
De asemenea, FFM, misiunea de anchetă a OIAC, a concluzionat că ''este foarte probabil să fi fost utilizat clor ca armă chimică la spitalul din Ltamenah şi în împrejurimile sale pe 25 martie 2017''.
Concluziile legate de atacurile din Ltamenah s-au bazat pe mărturiile martorilor, pe analize epidemiologice şi eşantioane de mediu, a precizat OIAC.
Organizaţia pentru Interzicerea Armelor Chimice investighează de asemenea un presupus atac chimic comis pe data de 7 aprilie în oraşul sirian Douma, lângă Damasc, soldat cu moartea a 40 de persoane.
OIAC, cu sediul la Haga, este responsabilă cu monitorizarea aplicării Convenţiei pentru interzicerea armelor chimice, intrată în vigoare în 1997 şi care vizează eradicarea armelor chimice din lume. Între altele, organizaţia verifică acuzaţiile de folosire a armelor chimice prin trimiterea de experţi la faţa locului, dar se limitează la stabilirea faptelor, nu şi a responsabilităţilor. AGERPRES/(AS - autor: Mihaela Moise, editor: Ionuţ Mareş, editor online: Gabriela Badea)
