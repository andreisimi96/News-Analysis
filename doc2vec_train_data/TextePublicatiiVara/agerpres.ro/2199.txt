Procurorii DIICOT Arad şi ofiţeri de poliţie judiciară au efectuat marţi opt percheziţii domiciliare în judeţul Arad într-o cauză vizând destructurarea unui grup infracţional organizat specializat în traficul de migranţi la nivel sud-est european.
"În cauză există suspiciunea rezonabilă că în perioada iulie 2017 - februarie 2018 trei suspecţi au constituit un grup infracţional organizat, la care ulterior au aderat şi alţi suspecţi, iar în intervalul noiembrie 2017 - februarie 2018, la date diferite şi în baza aceleiaşi rezoluţii infracţionale, au traficat în patru rânduri un număr de 61 de migranţi - minori şi adulţi - spre ţări din spaţiul Schengen", informează un comunicat al Direcţiei de Investigare a Infracţiunilor de Criminalitate Organizată şi Terorism (DIICOT) transmis marţi AGERPRES.
La sediul DIICOT Arad au fost aduse în vederea audierii 12 persoane.
"În urma percheziţiilor efectuate pe raza a trei localităţi din judeţul Arad, precum şi în municipiul Arad, au fost identificate şi indisponibilizate 139 de grame de canabis, bani şi ţigarete susceptibile că ar proveni din contrabandă", precizează IGPR.
Acţiunea a fost efectuată cu sprijinul BCCO Timişoara, IJP Arad şi jandarmi din cadrul IJJ Arad.
Suportul de specialitate a fost asigurat de către Direcţia Operaţiuni Speciale. AGERPRES/(AS - autor: Daniel Alexandru Florea, editor: Georgiana Tănăsescu, editor online: Ada Vîlceanu)
