Cea de-a doua ediţie a celui mai mare festival în aer liber din regiunea Moldovei, Afterhills, #dreamers2018, a reunit cu mult peste 100.000 de festivalieri din ţară şi din întreaga lume.
Potrivit organizatorilor, creşterea s-a datorat în primul rând dublării numărului de artişti de pe cele zece scene, precum şi varietăţii genurilor muzicale abordate. Scena Comedy, premieră absolută în România şi efortul de marketing extins de anul acesta au contribuit, de asemenea, la performanţa din 2018.
La Afterhills 2018 au venit festivalieri din întreaga lume, precum UK, Germania, Spania, Ungaria, Ucraina, chiar şi din Statele Unite şi Australia. Cei mai mulţi participanţi au venit din Iaşi, Bucureşti, Cluj, Timişoara, Chişinău, Braşov şi Bacău, segmentul principal de vârstă fiind de 25-35 de ani.
La ediţia de anul acesta, Afterhills a stabilit un nou record mondial, pentru cel mai mare Dreamcatcher din lume. Construcţia cu diametrul de nouă metri, montată chiar la intrarea în sit, a fost realizată de partenerii de la ArtCamp şi este deja omologată de Guinness World Records.
"Ediţia de anul acesta a validat munca întregii echipe şi a partenerilor noştri, în sensul că am reuşit să atingem toate obiectivele pe care ni le-am propus: am dublat numărul participanţilor, am doborât un record mondial, am adus peste 200 de artişti, am realizat scena Comedy, o premieră absolută pe piaţa festivalurilor din România. Din feedbackul primit atât offline, cât şi online, feelingul general de la Afterhills a fost cel vizat de noi, de #goodvibrations, sloganul festivalului. Am început deja pregătirile pentru Afterhills 2019 şi suntem optimişti că vom avea rezultate şi mai bune anul viitor", declară prin intermediul unui comunicat de presă Ovidiu Biber, cofondator Afterhills.
Echipa Afterhills a început deja pregătirile pentru ediţia din 2019, astfel că fanii festivalului pot beneficia până pe 10 iunie 2018 de abonamentul Eggstatic, o primă ofertă specială pentru Afterhills 2019. AGERPRES/(AS, autor: Daniela Malache, editor: Antonia Niţă, editor online: Daniela Juncu)
