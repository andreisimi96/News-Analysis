Premierul Viorica Dăncilă trebuie demisă deoarece nu are curajul şi puterea de a se opune deciziilor arbitrare ale şefului de partid, afirmă semnatarii moţiunii de cenzură "Demiterea guvernului Dragnea-Dăncilă, o urgenţă naţională!".
"Doamna Viorica Dăncilă trebuie demisă, deoarece nu are nici curajul şi nici puterea să se opună deciziilor arbitrare ale şefului său de partid. Astfel, chiar sub ochii prim-ministrului, legile justiţiei sunt mutilate, pentru interese politice obscure. Codurile penale sunt modificate cu dedicaţie! (...) Guvernul Dăncilă face politica partidului, în funcţie de nevoia şefului de partid, nu de nevoile oamenilor! Au trecut aproape doi ani de la preluarea guvernării şi PSD-ALDE nu a făcut nimic bun pentru români. Dar în schimb faceţi, zilnic, câte ceva pentru voi. Lucraţi zi de zi pentru deziderate strict personale şi care sunt contrare aşteptărilor românilor!", se arată în moţiunea de cenzură iniţiată de PNL şi semnată de parlamentarii PMP şi USR.
Reprezentanţii Opoziţiei susţin că Guvernul Dăncilă este mai incompetent decât primele două guverne PSD-ALDE.
"Oricât de prost ar guverna, doamna Dăncilă pare că va rămâne la Guvern atâta vreme cât îşi păstrează singura sa calitate, aceea de a nu fi "conflictuală" cu şeful său de partid. Am ajuns astăzi să dezbatem o moţiune de cenzură împotriva celui de-al treilea guvern garantat de domnul Dragnea, deoarece Guvernul Dăncilă ameninţă, prin miniştrii săi, proprietatea privată a 7 milioane de contribuabili la Pilonul 2 de pensii. Nu există nicio garanţie că Guvernul Dăncilă nu-i va lăsa pe actualii angajaţi fără banii de pensie! Am ajuns cu toţii să ne ruşinăm atunci când vorbim despre Guvernul României, fie în plan extern, fie în interiorul ţării. Nu a fost niciun moment un secret faptul că doamna Viorica Dăncilă nu îndeplineşte decât formal această funcţie, adevăratul prim-ministru fiind, în fapt, domnul Liviu Dragnea. De la începutul anului de când aţi fost învestită în funcţia de prim-ministru, nu aţi reuşit decât să afundaţi economia ţării şi mai tare, să generaţi panică şi neîncredere în rândul investitorilor străini, să-i goniţi din ţară pe cei deja existenţi şi să adânciţi şi mai tare evoluţiile economice negative", se arată în moţiune.
Potrivit semnatarilor moţiunii, indicatorii statistici din acest an arată incompetenţa vădită a Guvernului.
"Guvernul Dăncilă poate fi numit, pe bună dreptate, guvernul scumpirilor!", se arată în document.
Parlamentarii Opoziţiei solicită Guvernului lămuriri cu privire la plata pensiilor şi salariilor până la sfârşitul anului.
Aceştia arată şi că din anul 2012 şi până în prezent, datoria publică a statului român a crescut cu 100 de miliarde de lei.
"Anul 2018 reprezintă al doilea an în care banii pentru investiţii publice sunt sacrificaţi din cauza problemelor bugetare", spun semnatarii moţiunii, care adaugă faptul că politica fiscală a fost făcută "franjuri" prin desele modificări ale Codului fiscal.
Ei atrag atenţia şi asupra problemelor legate de infrastructură.
"Nu încercaţi să pasaţi răspunderea în urmă, pentru că sunteţi direct responsabili, dumneavoastră, cei din Guvernarea PSD-ALDE, pentru groapa în care se află domeniul transporturilor", se menţionează în moţiunea de cenzură.
Infrastructura, mai arată parlamentarii din Opoziţie, rămâne o vulnerabilitate pentru România. Aceştia critică recenta declaraţie a ministrului Transporturilor, potrivit căreia dacă vor fi construite autostrăzi, vor creşte salariile şi vor pleca multinaţionalele.
"Sunteţi un veritabil guvern anti-autostrăzi şi anti-dezvoltare!", mai spun reprezentanţii Opoziţiei.
Aceştia atrag atenţia şi asupra problemelor din justiţie, afirmând că acestea nu au înregistrat nicio ameliorare, ci s-au adâncit şi mai tare.
"Guvernul a eşuat pe linie în îndeplinirea măsurilor asumate prin Programul de Guvernare! Investiţiile în sedii noi, potrivite nevoilor instanţelor de judecată, sunt practic inexistente", se precizează în moţiune.
Parlamentarii Opoziţiei susţin că Guvernul a eşuat şi în gestionarea demersurilor de îndeplinire a obiectivelor de referinţă din Mecanismul de Cooperare şi Verificare.
"Cele mai importante probleme ale sistemului judiciar au rămas nerezolvate! În schimb, actul de guvernare a fost deturnat în dauna intereselor cetăţenilor români. Nu mai puteţi nega faptul că preocupările dumneavoastră în domeniul justiţiei au urmărit planuri ascunse, pentru a asigura protecţia unor lideri politici în faţa rigorilor legii. Aţi îndepărtat actul de justiţie de principiile constituţionale privitoare la egalitatea cetăţenilor în faţa legii şi vă străduiţi din răsputeri să creaţi o castă de cetăţeni mai presus de lege", se mai arată în moţiune de cenzură.
Semnatarii acuză că Avocatul Poporului este fără dubiu "Avocatul intereselor PSD", deoarece orice sesizare care nu convine PSD este blocată.
Parlamentarii Opoziţiei mai arată că de 28 de ani România ignoră cu bună ştiinţă investiţiile în educaţie şi cercetare, dar şi importanţa strategică a culturii.
Aceştia atrag atenţia şi că majorările salariale pentru unii medici nu rezolvă în niciun fel "boala cronică în care se zbate sistemul public de sănătate".
"Măsura incapacităţii Guvernelor PSD-ALDE de a implementa politicile asumate prin Programul de Guvernare ne-a fost demonstrată şi de pasarea către Parlamentul României, controlat de partidele din coaliţia guvernamentală, a "cartofilor fierbinţi", aşa cum s-a dovedit a fi adoptarea Codului administrativ, după modelul aplicat şi în cazul Fondului Suveran de Dezvoltare şi Investiţii. Reforma administrativă s-a dovedit un fiasco, pentru că nu faceţi altceva decât să politizaţi excesiv instituţiile din administraţia publică, ignorând total interesele reale ale românilor. În loc de servicii publice moderne le oferiţi un corp administrativ profund politizat, greoi, bugetofag, totul pentru a vă conecta clientela politică la resursele statului. Aţi politizat administraţia publică pe toate palierele!", adaugă semnatarii moţiunii de cenzură.
Potrivit acestora, premierul Dăncilă nu este luată în seamă de către miniştrii săi.
"Daţi un vot favorabil acestei moţiuni şi veţi da o şansă României ca să aibă un guvern responsabil, eficient, competent, interesat exclusiv de problemele oamenilor şi nu supus doar intereselor personale ale unui singur individ! Avem convingerea că în majoritatea PSD-ALDE se află, încă, parlamentari responsabili, care s-au săturat să le fie ruşine atunci când sunt întrebaţi despre Guvernul Dăncilă. Aşteptăm un gest de responsabilitate din partea fiecărui parlamentar, care a jurat solemn că-şi va îndeplini cu onoare şi fidelitate mandatul încredinţat de popor!", se arată în document.
Moţiunea de cenzură este semnată de 152 de parlamentari. Pentru ca moţiunea să fie adoptată de Parlament, trebuie să întrunească 233 de voturi favorabile. AGERPRES/(AS - autor: Florentina Peia, editor: Florin Marin, editor online: Irina Giurgiu)
