Filmul "Ocean's 8", o peliculă cu distribuţie majoritar feminină şi inspirată din universul seriei cinematografice "Ocean's", a cărei protagonistă este de această dată Debbie (Sandra Bullock), sora personajului Danny Ocean (George Clooney), a debutat pe primul loc în box office-ul nord-american, potrivit cifrelor provizorii publicate duminică de compania Exhibitor Relations, informează AFP.
Acest film, regizat de Gary Ross şi produs de Warner Bros., în a cărui distribuţie se remarcă şi alte staruri feminine, precum Cate Blanchett, Anne Hathaway şi Rihanna, a obţinut încasări de 41,5 milioane de dolari în primul său weekend de proiecţii în America de Nord.
Filmul "Ocean's 8", ce prezintă un jaf comis de femei, sparge anumite coduri ale unui gen cinematografic până acum extrem de masculin, pentru a revitaliza franciza "Ocean's".
Fostul lider al box office-ului nord-american, "Solo: A Star Wars Story", continuă să dezamăgească şi a coborât pe locul al doilea cu încasări de 15,2 milioane de dolari în al treilea weekend de proiecţii.
În total, acest spin-off desprins din saga spaţială "Războiul stelelor" a obţinut încasări mondiale de 176,1 milioane de dolari, departe de speranţele managerilor studioului Disney.
Pe locul al treilea se află "Deadpool 2", un film cu un supererou de benzi desenate, produs de studioul Fox, cu încasări de 13,6 milioane de dolari de vineri până duminică.
Poziţia a patra este ocupată de "Heredity", un film horror independent, care a obţinut încasări de 13 milioane de dolari în primul său weekend de proiecţii în cinematografele din Statele Unite şi Canada.
Pe locul al cincilea, în coborâre o poziţie faţă de săptămâna trecută, se află pelicula "Avengers: Infinity War", produsă de Disney, care a obţinut weekendul trecut încasări de 6,8 milioane de dolari.
Topul 10 din box office-ul nord-american este completat de următoarele producţii cinematografice:
6 - "Adrift" (5 milioane de dolari, 21,7 milioane în două săptămâni)
7 - "Book Club" (4,2 milioane de dolari, 56,9 milioane în patru săptămâni)
8 - "Hotel Artemis" (3,1 milioane de dolari în prima săptămână de proiecţii)
9 - "Upgrade" (2,2 milioane de dolari, 9,2 milioane în două săptămâni)
10 - "Life of the Party" (2,1 milioane de dolari, 20,3 milioane în cinci săptămânii).AGERPRES/(AS - autor: Florin Bădescu, editor: Mariana Ionescu, editor online: Irina Giurgiu)
