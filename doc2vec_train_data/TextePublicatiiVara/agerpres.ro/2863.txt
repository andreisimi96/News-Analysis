Trei vasluience, născute în 1918, anul Marii Uniri, au fost felicitate marţi de prefectul judeţului, Eduard Popica, şi de şefii din structurile Ministerului Afacerilor Interne (MAI), în cadrul unei ceremonii intitulate "O viaţă cât un centenar".
Elena Bălan, din satul Târzii, comuna Olteneşti, Elena Stănescu, din satul Bereasa, comuna Dăneşti, şi Profira Baciu, din satul Butucăria, comuna Zăpodeni au primt din partea autorităţilor câte o plachetă aniversară, o scrisoare de felicitare din partea ministrului Carmen Dan, steaguri şi insigne tricolore şi câte un tort aniversar.
"Le sărbătorim pe aceste doamne în an centenar, întrucât domniile lor s-au născut odată cu România, în anul 1918. Pentru că au contribuit la făurirea României, la formarea noastră, le mulţumim şi le transmitem respectul nostru", a declarat prefectul judeţului Vaslui.
Eduard Popica a dat citire mesajului de felicitare transmis de Ministrul Afacerilor Interne, Carmen Dan, persoanelor care anul acesta împlinesc 100 de ani.
"Am trăit o viaţă plină de greutăţi şi bunătăţi, dar le-am trecut pe toate, Dumnezeu m-a ajutat. Sunt mulţumită că, la câţi ani am, m-au ajutat picioarele, capul vederea, că mi-am văzut la casa lor cei nouă copii. Le transmit tuturor sănătate şi putere de muncă", a spus una dintre sărbătorite, Elena Bălan.
La rândul său, Profira Baciu, le-a mulţumit autorităţilor pentru onoarea de a o fi sărbătorit în cadrul unei astfel de ceremonii şi le-a transmis guvernanţilor şi politicienilor în general, sănătate şi putere să conducă ţara "mai bine".
"Le doresc să conducă ţara mai bine, să nu mai fie plecaţi copiii noştri şi nepoţii noştri în ţări străine; să lucreze în fabricile noastre, să lucreze în ţara noastră, care e o ţară bogată şi frumoasă", a transmis Profira Baciu.
În cadrul unei ceremonii similare va fi sărbătorită şi Maria Lucan, din municipiul Huşi, născută, de asemenea, în anul 1918, care va fi aniversată la locuinţa personală, au anunţat reprezentanţii Instituţiei Prefectului. AGERPRES / (AS - autor: Loredana Ciobanu, editor: Irina Poenaru, editor online: Andreea Lãzãroiu)
