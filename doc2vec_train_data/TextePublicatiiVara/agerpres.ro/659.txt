Statul Major al Apărării şi MApN analizează posibilitatea creşterii efectivelor de militari din teatrele de operaţii începând de anul viitor, a anunţat joi seară, într-o emisiune la Antena 3, ministrul Apărării, Mihai Fifor.
Potrivit acestuia, suplimentarea numărului de militari din Afganistan şi din alte zone de conflict are loc la solicitarea NATO.
"România este prezentă în Afganistan cu aproape 700 de militari. Vreau să vă fac o dezvăluire în premieră - în momentul de faţă NATO solicită ţărilor membre să revizuiască efortul de participare în teatrele de operaţii şi la momentul acesta în Statul Major al Apărării şi în Ministerul Apărării analizăm posibilitatea creşterii numărului de militari pentru anul 2019", a precizat Fifor.
Ministrul a subliniat că o decizie finală pe această temă va fi adoptată de Parlamentul României şi de Consiliul Suprem de Apărare a Ţării. AGERPRES/(A - autor: Cristian Lupaşcu, editor: Andreea Rotaru, editor online: Anda Badea)
