Evenimentul sportiv caritabil #MareaTzopaiala, ajuns la a doua ediţie, se va desfăşura sâmbătă în Parcul Mihai I (Herăstrău), din program făcând parte clase sportive pentru copii şi adulţi, ateliere de joacă şi tombolă cu premii, banii strânşi fiind destinaţi susţinerii educaţiei a 160 de copii din centrele Clinceni şi Băneasa ale Fundaţiei Inovaţii Sociale Regina Maria.
"Evenimentul promovează viaţa sănătoasă, sportul şi nutriţia, atrăgând astfel atenţia asupra nevoii de a ne educa permanent corpul şi mintea. În plus, se vor strânge bani pentru susţinerea educaţiei celor 160 de copii din centrele educaţionale Clinceni şi Băneasa ale fundaţiei noastre. 160 de copii din familii fără posibilităţi vor avea acces la educaţie şi o masă caldă ca urmare a banilor strânşi prin contribuţia fiecărui participant, dar şi a companiilor care au ales să se alăture demersului nostru. Pe parcursul întregii zile vom avea clase sportive pentru femei, bărbaţi şi copii (kangoo, circuit training, zumba, aerobic), ateliere de joacă dedicate copiilor, competiţii sportive, jocurile copilăriei, tombolă cu foarte multe premii. Practic, oricine va veni la eveniment va pleca nu doar cu un premiu, dar şi cu sentimentul unei fapte bune", se arată într-un comunicat transmis joi de Fundaţia Inovaţii Sociale Regina Maria.
Pe parcursul zilei vor avea loc şi ateliere de nutriţie susţinute de doctorul Mihaela Bilic, ambasadorul fundaţiei.
"Există o mulţime de lucruri pe lume pe care le putem face nu pentru un beneficiu personal, ci pentru a-i ajuta pe alţii, pentru a pune umărul la mersul mai bun al societăţii în care trăim. Par vorbe goale, dar într-o ţară în care conştiinţa civică e pe cale de dispariţie, iar educaţia nu interesează pe nimeni (politic vorbind), cred că trebuie să facă fiecare un mic gest de bunăvoinţă, de implicare", este mesajul Mihaelei Bilic.
Evenimentul va avea loc la intrarea dinspre Roata Mare a Parcului Mihai I, între orele 9,50 - 16,00.
Programul pentru adulţi va include: Kangoo Jumps Dance (între orele 10,00 - 11,00), functional training (11,00 - 12,00), zumba (12,00 - 13,00), Kangoo Jumps Basic (14,00 - 15,00), aerobic (15,00 - 16,00). Cei mari vor putea redescoperi jocurile copilăriei: "Ţară, ţară, vrem ostaşi" (10,00 - 11,00 şi 14,00 - 15,00), "Raţele şi vânătorii" (11,00 - 12,00 şi 15,00 - 16,00), elasticul, campionat de sărit coarda (12,00 - 13,00), şotron (13,00 - 14,00).
Din programul pentru copii fac parte: baloane modelabile (10,00 - 11,00), atelier de slime (11,00 - 12,00 şi 14,00 - 15,00), pictură pe faţă (12,00 - 14,00).
"Un eveniment proaspăt şi plin de energie, aşa cum sunt şi copiii din centrele noastre educaţionale pe care vrem să îi ajutăm prin acest eveniment. Copii minunaţi şi plini de potenţial. Pentru că noi, la Fundaţia Inovaţii Sociale Regina Maria, privim omul ca pe o mină de pietre preţioase de o neasemuită valoare, pe care doar educaţia îl poate ajuta să le dezvăluie şi să permită omenirii să beneficieze de acestea. Aşa încât toţi cei care vor să aibă o zi minunată, dar şi să contribuie la îmbunătăţirea lumii sunt aşteptaţi alături de noi sâmbătă la Roata Mare", a precizat directorul executiv al fundaţiei, Cristiana Mateoiu.
Fundaţia Inovaţii Sociale Regina Maria este o organizaţie neguvernamentală care oferă, de peste şase ani, o gamă largă de servicii medicale gratuite persoanelor fără venituri şi asigurări medicale şi la preţuri foarte mici persoanelor cu venituri sub 800 de lei/lună. În 2017, fundaţia a lansat opt programe medicale - Împreună pentru acces la sănătate, Împreună pentru mame şi copii sănătoşi, Cancerul nu ne mai desparte, Împreună oferim sănătate şi demnitate, Împreună pentru sănătate şi speranţă, Împreună pentru inimile pacienţilor sociali, Zâmbete pentru mame şi copii, dar au continuat şi programele din anii trecuţi - Programul pentru sănătatea femeii, programul Dentist pentru copiii pacienţilor sociali şi programul Grup suport psihologic pentru femeile bolnave de cancer. AGERPRES/(AS - autor: Irinela Vişan, editor: Andreea Rotaru, editor online: Ada Vîlceanu)
