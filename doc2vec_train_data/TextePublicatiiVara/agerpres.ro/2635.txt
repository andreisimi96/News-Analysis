Preşedintele Colegiului Medicilor Mureş, profesor doctor Horaţiu Suciu, şeful Clinicii de Chirurgie Cardiovasculară din cadrul Institutului de Urgenţă de Boli Cardiovasculare şi Transplant (IUBCvT) Târgu Mureş, consideră că în România "activitatea medicală este sub o presiune nejustificată".
"Foarte mulţi din antevorbitori au subliniat că lucrurile în medicină nu merg bine în România. Din punctul meu de vedere, activitatea medicală este sub o presiune nejustificată, este tot mai greu să faci medicină şi cu atât mai greu să faci medicină de performanţă. Şi aceasta nu doar din punct de vedere al finanţării, cât şi prin prisma modului în care sunt percepute rolul şi locul medicului în societate. Cu atât mai mult, în aceste condiţii, care sunt improprii unei activităţi aşa cum avem nevoie, îi felicit pe colegii mei urologi din Târgu Mureş că au ambiţia de a continua această tradiţie în organizarea acestui simpozion", a declarat dr. Horaţiu Suciu vineri, în cadrul celei de-a VII-a ediţii a Simpozionului "Actualităţi în urologia târgumureşeană - Laparoscopia".
Şefa Clinicii de Urologie din cadrul Spitalului Clinic Judeţean Mureş, prof. dr. Martha Orsolya, a arătat în cadrul simpozionului că această clinică a împlinit 71 de ani şi, din păcate, este tot mai greu să se practice o medicină de performanţă, din cauza subfinanţării sistemului.
"Clinica de Urologie a Spitalului Clinic Judeţean Mureş, care anul trecut a avut 70 de existenţă, traversează o perioadă dificilă, ca de altfel toate secţiile spitalului patronat de CJ Mureş. Este din ce în ce mai greu să practice medicina de performanţă. Era exclusiv a stetoscopului a trecut. Sperăm totuşi ca după deschiderea Aeroportului Târgu Mureş, a pistei de motociclete, finanţarea mai multor festivaluri de muzică uşoară, să vină şi rândul medicinei. Această manifestare ştiinţifică are loc datorită unui colectiv valoros de urologi, atât medici consacraţi, cât şi la început de drum, care au lucrat necontenit ca acest simpozion să devină realitate", a arătat dr. Martha Orsolya.
La deschiderea simpozionului au mai participat prof. dr. Camil Vari, prorector UMF Târgu Mureş, dr. Dan Ştefan Sîmpălean, managerul Spitalului Clinic Judeţean Mureş, dr. Călin Chibelean şi dr. Daniel Porav, din partea Clinicii de Urologie din Târgu Mureş.
A VII-a ediţie a Simpozionului "Actualităţi în urologia târgumureşeană - Laparoscopia", care se desfăşoară vineri şi sâmbătă, este organizată de Asociaţia Urologică Profesor Doctor Dorin Nicolescu, în parteneriat cu UMF Târgu Mureş, Colegiul Medicilor Mureş, Spitalul Clinic Judeţean Mureş şi Asociaţia Română de Urologie. AGERPRES/(A - autor: Dorina Matiş, editor: Antonia Niţă, editor online: Anda Badea)
