La 8 iunie 2018, are loc, la Varşovia, cea de-a doua reuniune la nivel înalt a Formatului Bucureşti (B9), ale cărei lucrări vor fi moderate de preşedintele României, Klaus Iohannis, alături de preşedintele polonez, Andrzej Duda, conform unui comunicat de presă al Administraţiei Prezidenţiale remis AGERPRES.
Cu prilejul acestei reuniuni, va avea loc un schimb de opinii între statele participante cu privire la agenda viitorului summit al Alianţei Nord-Atlantice, care va fi organizat la Bruxelles, la 11-12 iulie 2018.
În cadrul reuniunii, vor fi luate în discuţie modalităţi de consolidare a prezenţei aliate înaintate pe Flancul Estic al NATO, de a evidenţia importanţa pe care statele reprezentate în acest format o acordă solidarităţii şi securităţii aliate, respectiv relaţiei cu ţările aspirante şi cooperării cu statele partenere din Vecinătatea Estică. În plus, va fi analizată extinderea dialogului de securitate pe linia Uniunii Europene şi a cooperării consolidate între NATO şi Uniunea Europeană, inclusiv în ceea ce priveşte mobilitatea militară.
Programul reuniunii B9 include participarea preşedintelui Klaus Iohannis la sesiunea plenară dedicată discutării ansamblului tematicii de securitate, "Warsaw Plus: bringing the security of NATO's Eastern Flank to the next level", şi la sesiunea dedicată aspectelor militare, "Military challenges, common responses", care va fi moderată de către şeful statului.
Totodată, preşedintele Klaus Iohannis va participa la sesiunea prezidenţială "What is the Level of Ambition for the Bucharest Nine Between Warsaw and Brussels?" a Conferinţei "The Bucharest Nine Before the 2018 NATO Summit in Brussels: Achievements, Challenges, Prospects", organizată de Institutul Polonez pentru Afaceri Internaţionale şi German Marshall Fund din SUA.
Lansat la Bucureşti, la 4 noiembrie 2015, la iniţiativa preşedinţilor României şi Poloniei, Formatul Bucureşti (B9) reprezintă o platformă pentru aprofundarea dialogului şi a consultării între statele aliate participante, în vederea articulării contribuţiei specifice a acestora la procesele în derulare la nivelul Organizaţiei Tratatului Atlanticului de Nord, în concordanţă cu principiile solidarităţii şi indivizibilităţii securităţii statelor membre NATO, potrivit www.mapn.ro şi www.mae.ro . Formatul Bucureşti (B9) reuneşte Bulgaria, Cehia, Estonia, Letonia, Lituania, Polonia, România, Slovacia şi Ungaria.
Până în prezent, în cadrul acestui format au fost organizate: o reuniune la nivel de şefi de stat, desfăşurată la Bucureşti în noiembrie 2015; două reuniuni la nivel de miniştri de externe, din care prima a avut loc la Bucureşti în noiembrie 2016 şi cea de-a doua la Varşovia în octombrie 2017; o reuniune a miniştrilor apărării, la Bucureşti, în martie 2018 şi o reuniune la nivel parlamentar, la Bucureşti, în aprilie 2018.
La reuniunea miniştrilor de externe de la Varşovia din octombrie 2017 a fost adoptată o declaraţie comună în cadrul căreia erau evidenţiate, printre altele, ''provocările la adresa securităţii NATO", faptul că "terorismul a ajuns la niveluri fără precedent şi reprezintă o ameninţare directă pentru securitate" şi că ''atitudinea Rusiei ameninţă obiectivul afirmat deja de multă vreme de a avea o Europă unită, liberă şi în pace". Mai mult, cu acelaşi prilej, a fost subliniată ideea că "legătura transatlantică puternică rămâne esenţială pentru securitatea euro-atlantică" şi a fost salutat "angajamentul militar sporit al SUA faţă de securitatea şi apărarea Europei, inclusiv creşterea semnificativă a finanţării pentru 2018 a Iniţiativei Europene de Descurajare", potrivit unui comunicat al MAE transmis AGERPRES.
Cu prilejul reuniunii miniştrilor apărării, din martie 2018, de la Bucureşti, au fost abordate aspecte privind riscurile şi ameninţările curente la adresa securităţii, dar şi progresele înregistrate pe palierul implementării deciziilor adoptate la Summitul NATO de la Varşovia din 2016.
În cadrul sesiunii de deschidere a reuniunii la nivel parlamentar, de la Bucureşti, din aprilie 2018, mareşalul Senatului Poloniei, Stanislaw Karczewski, a declarat că statele membre ale Formatului Bucureşti ar trebui să facă tot posibilul pentru ca reuniunea NATO care va avea loc în luna iulie la Bruxelles să fie o demonstraţie a puterii şi solidarităţii alianţei. ''Ţările B9 ar trebui să facă tot posibilul pentru ca summitul ce urmează la Bruxelles să fie o demonstraţie a puterii şi solidarităţii Alianţei Nord-Atlantice. Ameninţarea este comună pentru întreaga alianţă, iar agresiunea rusă a fost prezentă pe flancul estic al NATO, agresiunea împotriva Ucrainei, care este încă valabilă. Este necesar, conform solidarităţii NATO, să respectăm nu doar legile internaţionale privind posesiunea armelor, ci şi demnitatea vieţii umane'', potrivit lui Stanislaw Karczewski.
Cu acelaşi prilej, preşedintele Senatului Franţei, Gerard Larcher, a subliniat că Europa trebuie să îşi păstreze unitatea şi să "respire din doi plămâni", cel din est şi cel din vest. La această reuniune au susţinut alocuţiuni şi oficiali NATO, printre care preşedintele Adunării Parlamentare a NATO, Paolo Alli, şi Comandantul Suprem al Forţelor Aliate în Europa (SACEUR), generalul american Curtis Scaparrotti, care a făcut o trecere în revistă a progreselor recente în vederea unui răspuns imediat la eventuale ameninţări militare. AGERPRES/(Documentare - Liviu Tatu, editor: Andreea Onogea, editor online: Adrian Dădârlat)
