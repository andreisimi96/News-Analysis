România poate avea un rol semnificativ în realizarea unui sistem de transport modern la nivel european iar Portul Constanţa este important pentru creşterea eficienţei sistemului european de transporturi prin încurajarea dezvoltării comerţului intra şi extracomunitar, consideră ministrul Transporturilor, Lucian Şova.
Şeful de la Transporturi a participat, la Burxelles, la Conferinţa la nivel înalt ''Portul Constanţa- hub multimodal pentru dezvoltarea regională şi partener strategic al porturilor de pe Dunăre'', despre rolul Portului Constanţa şi al Dunării pentru economia europeană, se arată într-un comunicat al Ministerului Transporturilor, remis joi AGERPRES.
Discuţiile au vizat dezvoltarea unui sistem de transport modern şi sustenabil, având în vedere că navigaţia pe Dunăre reprezintă una din cele mai curate alternative şi este crucială în implementarea obiectivelor care ţin de multimodalitate. În intervenţia sa în cadrul conferinţei, ministrul Lucian Şova a vorbit despre dezvoltarea sectorului românesc al Dunării.
În cadrul evenimentului a fost semnat un protocol de colaborare între porturile Constanţa şi Anaklia, din Georgia, document care vizează dezvoltarea traficului de mărfuri, prin revitalizarea conexiunilor directe între România şi Georgia. România şi Georgia reprezintă o punte între Europa şi Asia, prin intermediul Mării Negre.
Investiţiile în Portul Constanţa cuprinse în Master Planul General de Transport al României sunt estimate la aproximativ un miliard de euro, iar cele mai importante vizează modernizarea infrastructurii portuare, realizarea unei dane specializate într-o zonă cu adâncimi mari, dezvoltarea capacităţii feroviare în portul Constanţa Sud - Agigea, dublarea liniei de cale ferată Agigea Ecluză - Portul Constanţa Sud şi sistematizarea punctului de racord Agigea Ecluză, realizarea terminalului LNG pe digul de sud al portului, realizarea terminalului RO-RO şi pentru autoturisme, creşterea capacităţii de navigabilitate pe Dunăre pe sectoarele Pristol - Călăraşi, Călăraşi - Brăila şi Canalul Dunăre - Marea Neagră.
Portul Constanţa este gazda celui mai mare terminal de containere din Marea Neagră şi este situat strategic la gura Canalului Dunăre-Marea Neagră, dar şi pe "Drumul mătăsii".
Conferinţa la nivel înalt a fost organizată de Administraţia Porturilor Maritime Constanţa şi ProDanube Internaţional, împreună cu europarlamentarul Claudia Ţapardel. La eveniment au mai participat reprezentanţi ai Parlamentului European şi ai Comisiei Europene, precum şi reprezentanţi ai industriei portuare, ai transportului pe căile navigabile interioare şi ai asociaţiilor economice. AGERPRES/(AS - autor: Carmen Marinescu, editor: Andreea Marinescu, editor online: Gabriela Badea)
