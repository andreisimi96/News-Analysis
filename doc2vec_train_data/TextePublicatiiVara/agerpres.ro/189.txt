Cea de-a doua ediţie LIM - Less is More 2018, platforma europeană de dezvoltare a filmelor cu buget limitat se pregăteşte de start în România, în cel de-al doilea an consecutiv.
Potrivit unui comunicat al Asociaţiei Culturale Control N transmis luni AGERPRES, LIM2018 cuprinde două evenimente importante, ambele organizate în Transilvania: cel de-al doilea Workshop din seria LIM şi prezentarea celor 16 proiecte selecţionate pentru această ediţie, în faţa unui public specializat, în cadrul Festivalului Internaţional de Film Transilvania (TIFF).
Pe 2 iunie, participanţii vor avea ocazia să îşi prezinte proiectele în faţa producătorilor şi profesioniştilor din cinema prezenţi la Cluj, în cadrul programului dedicat industriei de film la TIFF. Unul dintre scopurile LIM este acela de a genera crearea unei reţele europene formată din profesionişti ce lucrează în limitările unor filme cu bugete mici şi, prin urmare, acela de a genera co-producţii, noi modalităţi de finanţare şi distribuţie.
LIM Workshop 2 le dă întâlnire celor 20 de participanţi în Staţiunea Turistică Muntele Băişorii. Echipa şi participanţii LIM vor continua lucrul teoretic şi practic al celui de-al doilea atelier al training-ului de scenaristică oferit de experţii LIM şi vor continua să foreze în structurile narative ale proiectelor de film cu buget limitat. Participanţii vor putea să aprofundeze feedback-ul oferit de tutorii LIM, atât în cadrul primul Workshop, cât şi în cadrul sesiunilor de rescriere derulate din luna martie până în prezent. Scopul celui de-al doilea atelier LIM este de a găsi structura de bază a scenariilor aflate în lucru şi de a folosi în scopuri creative limitările financiare ale filmului, se mai arată în comunicat.
Lucrul dedicat dezvoltării de scenariu pentru filme cu buget limitat este coordonat de patru consultanţi de scenariu cu experienţă în domeniu: Pierre Hogdson (Marea Britanie, Franţa), Marcel Beaulieu (Canada), Miguel Machalski (Spania) şi Monica Rattazzi (Franţa). Grupul de tutori va fi completat, de asemenea, de specialişti în cinematografia low budget şi micro-budget, participanţii având discuţii şi întâlniri dedicate în cadrul workshop-ului din România cu producătoarele de film Anamaria Antoci şi Lissandra Haulica.
LIM - Less is More este structurat în trei etape de rezidenţă, în cadrul a trei workshop-uri de câte o săptămână, organizate în trei ţări europene: Workshop 1 în Finistere, Franţa (7-14 martie), Workshop 2 în Transilvania, România (3 - 8 iunie) şi Workshop 3 în Luslawice, Polonia (8 - 15 octombrie).
Proiectul este co-finanţat de Administraţia Fondului Cultural Naţional şi de Centrul Naţional al Cinematografiei. AGERPRES/(AS - autor: Petronius Craiu, editor: Cristina Tatu, editor online: Ada Vîlceanu)
