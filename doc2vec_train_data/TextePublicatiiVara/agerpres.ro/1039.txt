Chiar în seara învestiturii guvernului italian, o primă polemică s-a declanşat în rândurile sale, o primă fisură în alianţa celor două partide populiste venite la putere în peninsulă, Liga şi Mişcarea 5 Stele, relatează publicaţia franceză Le Monde.
Noul ministru al familiei, Lorenzo Fontana, membru al Ligii, un apropiat al catolicismului integrist şi adversar declarat mariajului homosexual şi avorturilor, a afirmat pentru Corriere della Sera: "Familiile homosexuale nu există în legislaţia italiană".
Sosind vineri seara la Palatul Quirinal, cu fiica în braţe şi însoţit de soţia sa, ministrul familiei, în vârstă de 38 de ani, a declarat că "familiile sunt cele naturale, unde un copil trebuie să aibă un tată şi o mamă". Şi a insistat: "Familia naturală este atacată. Homosexualii vor să ne domine şi să ne anihileze poporul".
Ministrul a adăugat că, în calitate de catolic, el va întări de asemenea toate organismele care "încearcă să descurajeze femeile să avorteze", argumentând că "avortul este prima cauză a feminicidului în lume".
Mişcarea 5 Stele s-a distanţat duminică de declaraţiile lui Lorenzo Fontana, afirmând că subiectul uniunilor civile între persoane de acelaşi sex fusese îndepărtat din agenda lor politica comună.
Avocata provenită din rândurile sale, Maria Edera Spadoni, a calificat drept "inoportune" declaraţiile lui Lorenzo Fontana. "Nu este un mister că diferite sensibilităţi asupra problemelor etice există" între mişcarea sa şi Ligă, a spus ea într-un interviu acordat publicaţiei Corriere della Serra. Aceasta a amintit că subiectele delicate au fost eliminate în mod deliberat din contractul de guvernare, citând în special avortul şi uniunea civilă homosexuală.
Afirmaţiile ministrului familiei l-au obligat pe şeful Ligii (extrema-dreapta), Matteo Salvini, să precizeze că o astfel de declaraţie nu figura în contractul de guvernare. "În calitate de părinte, am grijă ca un copil să crească între un tată şi o mamă, dar problema nu se află pe agenda guvernului", a ţinut să precizeze Salvini, ministru de interne în noul guvern populist italian, după declaraţiile aliatului său.
Italia a adoptat uniunea civilă homosexuală în 2016. După luni de bătălii furtunoase parlamentare, premierul Matteo Renzi este cel care a impus adoptarea legii, aşteptată de aproape două decenii de asociaţiile homosexuale. AGERPRES/(AS - editor: Lilia Traci, editor online: Gabriela Badea)
