Peste 2.000 de persoane au participat, duminică seara, la un miting organizat de Rezistenţa, Insistăm, Iniţiativa Ro, în Piaţa Victoriei din Capitală.
Manifestanţii au scandat lozinci împotriva Guvernului şi a PSD, precum "PSD, ciuma roşie", "Hoţii, hoţii", "Cuib de hoţi şi mafioţi", "Suntem uniţi, nu plătiţi", "România, trezeşte-te", "Jos Liviu Dragnea", "Nu vrem să fim conduşi de hoţi".
Foto: (c) RADU TUTA / AGERPRES FOTO
Totodată, ei au avut pancarte prin care îşi manifestau susţinerea faţă de Roşia Montană.
La ora 21,00, protestatarii au aprins luminile de la telefoane şi au intonat Imnul Naţional.
Protestul s-a desfăşurat fără incidente. 
ORA 19.35 Peste 300 de persoane protestează în Piaţa Victoriei
Peste 300 de persoane s-au adunat duminică, în Piaţa Victoriei, la un miting de protest organizat de Rezistenţa, Insistăm, Iniţiativa Ro.
Protestatarii suflă în vuvuzele şi poartă pancarte cu mesaje precum: "Uniţi salvăm Roşia Montană"; "Resetare nu schimbare", "Nu ne scoateţi din sărite. Roşia Montană".
Foto: (c) RADU TUTA / AGERPRES FOTO
Ei poartă steaguri tricolore şi ale Uniunii Europene şi scandează lozinci precum "PSD, ciuma roşie", "Hoţii, hoţii", "Cuib de hoţi şi mafioţi".
La eveniment este prezent şi senatorul USR Mihai Goţiu. "Am venit din foarte multe motive, am venit pentru Justiţie, dar Justiţie în mod real, am venit pentru Roşia Montană, pentru care am fost în stradă foarte mulţi ani, (...) pentru ceea ce s-a întâmplat şi în această săptămână în Parlament cu votarea Fondului Suveran, care înseamnă un nou atac la viitorul României. (...) Sunt foarte multe motive de a protesta şi de a fi alături de cetăţenii care îşi cunosc drepturile şi care în mod liber, fără să fie convocaţi pe liste, fără alte presiuni, doar datorită propriei conştiinţe, vin aici să-şi spună punctul de vedere şi să ceară stoparea atacurilor asupra Justiţiei şi o viaţă şi un viitor mai bun pentru România", a precizat, pentru AGERPRES, Goţiu.
AGERPRES/(AS, A - autor: Petronius Craiu, editori: Claudia Stănescu, Oana Popescu, editor online: Adrian Dădârlat)
