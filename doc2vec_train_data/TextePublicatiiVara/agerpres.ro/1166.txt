Legendarul Diego Maradona a ajuns în Columbia, la Cali, unde va fi consultat de medicul German Ochoa pentru problemele sale la un genunchi, relatează EFE.
German Ochoa, fiul fostului selecţioner al Columbiei, Gabriel Ochoa Uribe, l-a operat pe Maradona la genunchi în urmă cu câţiva ani şi acum trebuie să decidă dacă starul argentinian are nevoie de o nouă intervenţie chirurgicală.
Maradona, care acuză de circa 4 luni dureri la genunchi, a acceptat recent postul de preşedinte al clubului Dinamo Brest din Belarus, după ce a fost demis ca antrenor de clubul Al-Fujairah din Emiratele Arabe Unite pentru că a ratat promovarea directă în prima ligă.
Campionul mondial din 1986 a mai fost operat în Columbia, în 2005, când a fost supus unei intervenţii de ''by pass'' gastric când avea o greutate de 120 kg. AGERPRES/(autor: Teodor Ciobanu, editor Mihai Ţenea, editor online: Anda Badea)
