Trimisul special al AGERPRES, Florentina Peia, transmite: Preşedintele Klaus Iohannis a afirmat vineri că este nevoie de unitate şi coerenţă pentru adoptarea măsurilor de apărare şi descurajare pe întregul Flanc Estic.
"Pentru a adopta măsurile de apărare şi descurajare pe întregul Flanc Estic, avem nevoie de unitate şi de coerenţă. Pentru ca acest lucru să devină realitate, priorităţile cheie sunt: asigurarea unei abordări coerente a prezenţei avansate; dezvoltarea tuturor dimensiunilor prezenţei avansate în regiunea Marii Negre; asigurarea unui aranjament coerent de comandă şi control pentru prezenţa avansată, care să acopere toate situaţiile", a spus Iohannis la Sesiunea militară B9, organizată la Palatul Regal din Varşovia.
El a subliniat că România va continua să acţioneze ca un aliat de încredere, arătând că anul trecut ţara noastră a făcut investiţii consistente în propria apărare, conform angajamentelor asumate în cadrul NATO.
"Am progresat semnificativ în ceea ce priveşte cheltuielile pentru apărare şi pentru modernizarea forţelor armate. Suntem un contributor major la misiunile şi operaţiile Alianţei. Participăm activ la consolidarea posturii de descurajare şi apărare în Flancul Estic, atât pe teritoriul naţional, cât şi în Polonia. Acordăm sprijin partenerilor, atât celor din Est, cât şi celor din Sud, şi găzduim sistemul Aegis Ashore la Deveselu, parte a sistemului NATO de apărare împotriva rachetelor balistice", a afirmat şeful statului.
În context, el a subliniat că Summitul NATO trebuie să fie despre "unitate, solidaritate şi eficienţă", indicând că mobilitatea militară este un aspect-cheie.
"În general, suntem în favoarea unei cooperări mai structurate între NATO şi UE în deplină complementaritate. Progresul înregistrat recent în domeniile Politicii de Securitate şi Apărare Comune/PSAC este foarte important atât pentru adaptarea cadrelor conceptuale, cât şi pentru îmbunătăţirea procesului de dezvoltare a capabilităţilor. Acum trebuie să ne concentrăm pe implementare. Pe dimensiunea militară, implementarea PESCO este centrală. În acelaşi timp, o Politică de Securitate şi Apărare Comună /PSAC civilă eficientă este importantă. În ceea ce priveşte industria de apărare, o cooperare benefică între statele membre este necesară în vederea asigurării securităţii, dar şi a creşterii economice, a inovaţiei şi a creşterii locurilor de muncă în statele membre", a indicat preşedintele Iohannis.
El a dat asigurări că aceste subiecte vor avea un loc important pe agenda Preşedinţiei României la Consiliul UE în 2019. AGERPRES/(editor: Florin Marin, editor online: Ada Vîlceanu)
