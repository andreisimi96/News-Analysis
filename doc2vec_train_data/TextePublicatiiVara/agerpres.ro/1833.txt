Fostul vicepremier Gabriel Oprea a transmis vineri că nu învinuieşte pe nimeni pentru că i "s-au făcut dosare", adăugând că ştie că "în pomul cu roade se dă cu pietre".
"Am muncit 12 - 14 ore pe zi, fără o zi de concediu, în detrimentul familiei mele. În ultimul timp, am putut să reflectez asupra evenimentelor care m-au afectat profund şi asupra acţiunilor mele. Le-am cerut iertare soţiei şi copiilor pentru că atâta vreme nu am fost prezent cu adevărat în vieţile lor şi mi-am pus ordine în viaţă. Duhovnicul meu, Părintele Ciprian de la Patriarhie, m-a învăţat să nu dau vina pe nimeni, m-a învăţat smerenia, iertarea şi răbdarea. Nu dau vina pe nimeni că mi s-au făcut dosare. Am citit undeva că mi le-a făcut Coldea, pentru că ar fi urmat ca eu să ajung la SRI şi Victor Ponta preşedinte, iar el să-şi piardă funcţia. Eu nu dau vina pe nimeni. Ştiu doar că eram vicepremier pe securitate naţională - singurul după 90 - şi am ajutat întregul sistem de apărare, ordine publică şi siguranţă naţională. Ştiu că în pomul cu roade se dă cu pietre. Eu sunt un om de cuvânt, am onoare, dar am constatat, într-un mod brutal şi dureros pentru mine şi pentru partidul meu, că în politica din România, ca să rezişti, nu este nevoie de onoare, nu e apreciat faptul că eşti serios în ce spui şi ce faci şi îţi respecţi cuvântul", a scris Oprea , pe Facebook.
El a amintit că în vara anului 2015 avea 32 de procente încredere în sondaje, iar UNPR peste 10%.
"Am plecat din Guvern odată cu Victor Ponta. Am demisionat din Senat, am demisionat din funcţia de preşedinte al partidului pe care l-am creat, rămânând preşedinte fondator şi ştiu că pentru oamenii pe care i-am adunat în jurul meu, în UNPR, a fost grea toată perioada care a urmat, dar am decis să fac un pas în lateral. Am ales calea grea, dar dreaptă", a adăugat Oprea.
Fostul vicepremier şi-a exprimat convingerea că cei care au acordat încredere UNPR o vor face din nou.
"Eu nu ştiu alt drum. Întotdeauna merg pe calea dreaptă, chiar dacă e grea. Am convingere că Dumnezeu va face pentru toţi dreptate. Şi mai cred că românii care ne-au dat încrederea lor, mie şi UNPR-ului, o vor face din nou. Pentru că noi am luptat cu adevărat pentru ei şi pentru interesele lor", a susţinut Gabriel Oprea.
Înalta Curte de Casaţie şi Justiţie a decis, vineri, să trimită la Judecătoria Sectorului 1 dosarul în care Gabriel Oprea, la data faptelor viceprim-ministru pentru Securitate Naţională şi ministru al Afacerilor Interne, este acuzat de ucidere din culpă în legătură cu accidentul rutier ce a dus la decesul poliţistului Bogdan Gigină. AGERPRES/(AS - autor: Livia Popescu, editor: Claudia Stănescu, editor online: Ada Vîlceanu)
