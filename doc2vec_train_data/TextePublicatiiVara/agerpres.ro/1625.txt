Festivalul Natura Fest, eveniment dedicat Zilei Mondiale a Mediului care se sărbătoreşte în fiecare an pe 5 iunie, se va desfăşura de vineri până duminică în Parcul Izvor, din program făcând parte diverse ateliere de reciclare creativă, expoziţii de obiecte din materiale refolosibile, precum şi concerte ale unor formaţii româneşti de succes.
Evenimentul, ajuns la a patra ediţie, se aliniază mişcării UNEP - Organizaţia Naţiunilor Unite pentru Mediu, care are ca temă combaterea poluării cu plastic, se arată într-un comunicat al organizatorilor transmis AGERPRES.
Pe parcursul evenimentului, o echipă de traineri va susţine 20 de ateliere cu teme de reciclare, atât pentru copii, cât şi pentru adulţi, unde aceştia vor învăţa metode alternative de reutilizare a unor obiecte care şi-au încheiat utilitatea, dar care se pot transforma în elemente de decor sau în accesorii.
În prima zi de festival, în intervalul 17,00 - 18,00, vizitatorii pot participa la atelierul "Flori polenizatoare şi protejarea naturii", unde vor realiza flori din hârtie şi tapet reciclat şi vor afla mai multe despre flori, polenizare şi despre importanţa lor în lanţul trofic.
Între orele 18,00 - 19,00, la atelierul "Vaze din PET-uri", copiii vor învăţa despre impactul plasticului asupra mediului şi importanţa reciclării sau reutilizării lui, dar şi despre nevoia de a reduce consumul de ambalaje din plastic. Aceştia vor realiza vaze din PET-uri decorate cu spray acrilic.
De la ora 18,00, pe scena din Parcul Izvor va urca formaţia CnM, urmată, de la ora 19,00, de The Amsterdams şi de la ora 20,15 de trupa Grimus. Seara se va încheia cu formaţia de rock alternativ Omul cu Şobolani, care va urca pe scenă de la ora 21,30.
Sâmbătă, de la 11,00 la 12,00, copiii vor porni într-o călătorie de descoperire a animalelor, pe care le vor anima prin jocul degetelor, în cadrul atelierului "Figurine expresive cu animale prietenoase", unde vor afla şi despre importanţa reciclării şi reutilizării hârtiei.
De la ora 12,00, atelierul "Bomboniere din doze de aluminiu" atrage atenţia asupra importanţei reciclării sau reutilizării aluminiului, dar şi a nevoii de a reduce consumul de astfel de ambalaje, oferind un exemplu practic prin confecţionarea unor bomboniere din doze de aluminiu, colorate prin tehnica graffiti.
Tot despre importanţa reciclării hârtiei vor afla cei care participă sâmbătă, începând cu ora 17,00, la atelierul "Semne de carte din hârtie reciclată" sau de la 18,00 la atelierul "Jucării zburătoare - frisbee".
Scena din Parcul Izvor va fi ocupată sâmbătă, începând cu ora 19,00, de Eyedrops, FiRMA (ora 20,15) şi Robin & The Backstabbers (ora 21,30).
Activităţile din ultima zi a festivalului vor începe de la ora 11,00 cu atelierul "Mini-tablouri din dischete" unde copiii vor învăţa cum să reutilizeze componente de computer vechi, prin realizarea unor tablouri din dischete sau diverse accesorii şi materiale, iar de la ora 12,00 baloanele din latex se vor transforma în instrumente de relaxare în cadrul atelierului "Mingi antistres".
De la ora 17,00, cei mici vor transforma mostrele de textil şi tapet în portofele personalizate în cadrul atelierului "Punguţa cu doi bani din tapet", iar de la ora 18,00, la atelierul "Semne de carte din hârtie reciclată", copiii vor învăţa să îşi confecţioneze semne de carte prin tehnica origami, pe care le vor personaliza creativ.
Duminică seria concertelor începe la 18,45 cu Jinxy Von D'Ers şi continuă, de la ora 19,45, cu punk-rock-erii de la E.M.I.L., urmând ca de la ora 21,00 să încheie seara, dar şi întreg festivalul, formaţia COMA.
În toate cele trei zile, vizitatorii sunt invitaţi să participe şi la Atelierul mobil de confecţionat obiecte din hârtie reciclată: vineri între orele 17,00 - 19,00 şi sâmbătă şi duminică de la 11,00 la 13,00 şi de la 17,00 la 19,00.
Evenimentul este organizat de Primăria Capitalei, prin creart - Centrul de Creaţie, Artă şi Tradiţie al Municipiului Bucureşti. AGERPRES/(AS - autor: Petronius Craiu, editor: Claudia Stănescu, editor online: Ada Vîlceanu)
