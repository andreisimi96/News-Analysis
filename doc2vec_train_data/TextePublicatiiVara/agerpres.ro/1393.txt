Premierul japonez Shinzo Abe a plecat miercuri spre SUA, unde va fi primit de preşedintele Donald Trump, vizită ce survine înaintea summitului SUA-Coreea de Nord care va avea loc în Singapore săptămâna viitoare, relatează dpa.
Abe şi Trump urmează să se întâlnească joi pentru a discuta cu privire la coordonarea politicilor lor faţă de Coreea de Nord şi reafirmarea cooperării strânse între cele două ţări.
De asemenea, Abe i-ar putea cere preşedintelui american să respingă afirmaţia Phenianului potrivit căreia problema cetăţenilor japonezi răpiţi de agenţi nord-coreeni în urmă cu zeci de ani a fost rezolvată, menţionează agenţia de presă niponă Kyodo, citând surse guvernamentale.
Japonia susţine că Coreea de Nord a răpit cel puţin 17 cetăţeni japonezi în anii '70 şi '80 pentru a-i învăţa pe agenţi nord-coreeni limba şi modul de viaţă japoneze.
Cinci dintre cei 17 au revenit în viaţă în Japonia în 2002. Phenianul susţine însă că opt japonezi au murit şi că ceilalţi patru cetăţeni revendicaţi de Japonia nu au intrat niciodată în Coreea de Nord.
Luna trecută, Coreea de Nord şi-a reiterat poziţia conform căreia problema răpirilor a fost rezolvată.
"Mă voi coordona cu preşedintele Trump în legătură cu problemele privind programele nuclear şi de rachete nord-coreene şi cel al răpirilor, care este cel mai important, şi ca summitul SUA-Coreea de Nord să fie succes", a declarat Abe jurnaliştilor înainte de a pleca sa spre Washington.
Donald Trump urmează să se întâlnească cu liderul nord-coreean Kim Jong Un la Capella Hotel, în Insula Sentosa din Singapore, pe 12 iunie, a anunţat marţi Casa Albă.
Joi, premierul japonez urmează să-i ceară lui Trump ca acesta să-i transmită liderului nord-coreean că Tokio va lua în considerare organizarea de negocieri privind normalizarea relaţiilor diplomatice între Japonia şi Coreea de Nord şi extinderea cooperării economice în baza unei declaraţii bilaterale din 2002, dacă se fac progrese în ceea ce priveşte problema răpirilor, menţionează Kyodo.
Japonia a fost în stare de alertă după retorica amplificată a Coreii de Nord şi numeroase lansări de rachete balistice efectuate de Nord în ultimii doi ani.
Phenianul a efectuat al şaselea şi cel mai puternic test nuclear în luna septembrie şi a testat aproximativ 20 de rachete balistice anul trecut, dintre care două au zburat peste arhipelagul japonez.
Întâlnirea dintre Abe şi Trump are loc şi înainte de reuniunea la nivel înalt a G-7 la Charlevoix, Canada, în perioada 8-9 iunie.AGERPRES/( AS - autor: Violeta Gheorghe, editor: Mariana Ionescu, editor online: Irina Giurgiu)
