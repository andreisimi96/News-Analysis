Filmul 'Sueńo en otro idioma', al regizorului Ernesto Contreras, a îndeplinit toate aşteptările fiind cel mai premiat la cea de-a 60-a ediţie a premiilor Ariel ale cinematografiei mexicane, primind în total şase trofee printre care şi cel pentru cel mai bun film al anului, relatează miercuri EFE.
Filmul, care prezintă povestea ultimilor doi vorbitori ai unei limbi indigene, pornea ca favorit fiind nominalizat la 16 categorii. Cu toate acestea la gala de marţi seară a avut o competiţie acerbă din partea filmului 'La región salvaje', în regia lui Amat Escalante, care în final a primit cinci premii.
La primirea trofeului pentru cel mai bun film, cu 'Sueńo en otro idioma', regizorul Ernesto Contreras a lansat un apel autorităţilor să nu uite de popoarele indigene, pentru că "depindem încă mult de ele".
"Se face mult, dar nu destul", a remarcat regizorul pe scena Palatului Belle Arte din Ciudad de Mexico. El a menţionat că în ţară se vorbesc în total 68 de limbi, astfel încât există '68 de moduri de a spune 'te iubesc', 'dragoste' şi 'mulţumesc'.
'Sueńo en otro idioma' a fost distins cu premiul Ariel şi pentru cel mai bun sunet, muzică originală, imagine şi actor, care i-a revenit protagonistului Eligio Meléndez.
Ernesto Contreras nu a fost însă nominalizat la categoria cel mai bun regizor.
Realizatorul a cerut să nu fie luat în vedere pentru a nu se crea un conflict de interese, având în vedere că deţine preşedinţia Academiei Mexicane de Arte şi Ştiinţe Cinematografice (AMACC).
La ediţia de anul acesta a premiilor Ariel s-au înscris 144 de producţii: 58 filme mexicane, 73 documentare şi 13 filme latino-americane.AGERPRES/(AS - editor: Mihaela Nicolaescu, editor online: Anda Badea)
