Preşedintele PMP, Eugen Tomac, a declarat miercuri că invalidarea mandatului lui Andrei Năstase pentru funcţia de primar general al oraşului Chişinău este un abuz fără precedent, iar Ministerul român de Externe ar trebui să alerteze toate cancelariile occidentale.
"Este un abuz fără precedent ce se întâmplă acum în Republica Moldova. Practic, dacă aici PSD mimează dialogul ba cu Departamentul de Stat, ba cu Comisia de la Veneţia, Republica Moldova, pentru că nu este în Uniunea Europeană, acolo se aplică principiul stalinist - nu contează câţi votează, cine votează, contează cine numără voturile şi validează alegerile. Este un abuz fără precedent şi cred că Ministerul de Externe ar trebui să alerteze toate cancelariile occidentale şi trebuie să existe o poziţie fermă a Uniunii Europene în relaţia cu Chişinăul pe această chestiune, pentru că e un atac fără precedent la adresa democraţiei", a susţinut Tomac la Palatul Parlamentului.
Instanţa nu a confirmat marţi seară legalitatea alegerilor locale anticipate din Chişinău pentru funcţia de primar general, desfăşurate în două tururi, pe 20 mai şi 3 iunie, iar în consecinţă mandatul lui Andrei Năstase, câştigătorul scrutinului, nu a fost validat, relatează presa de la Chişinău.
"După aproape 3 ore de deliberări, un proces la care presa a fost dată afară de la şedinţă, (...) judecătoarea Rodica Berdilă, care a examinat de una singură, a anunţat că "nu se confirmă legalitatea alegerilor locale noi ale primarului general"", scrie unimedia.info.
În replică, Andrei Năstase, citat de deschide.md, a declarat că decizia de marţi este una "arbitrară" şi că o va contesta la Curtea de Apel. AGERPRES/(A - autor: Dana Piciu, editor: Florin Marin, editor online: Irina Giurgiu)
