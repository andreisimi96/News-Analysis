Economiştii au responsabilitatea să acopere deficitul de analiză economică şi financiară pentru că altfel vine exact cine nu trebuie şi acoperă spaţiul public, intoxicând societatea cu tot felul de trăznăi, greu de reversat, a declarat, joi, guvernatorul Băncii Naţionale a României, Mugur Isărescu, în cadrul unei conferinţe de specialitate.
"Aveţi şi avem cu toţii, ca economişti, o responsabilitate să acoperim acest gol, acest deficit de analiză economică şi financiară. El a apărut şi datorită faptului că există un principiu în comunicare, chiar dacă nu suntem toţi comunicatori, trebuie să îl ştim, că într-un spaţiu gol, neacoperit, vine exact cine nu trebuie. De aceea, formule pe care le aud de la mulţi dintre colegii noştri, inclusiv bancheri, "lăsaţi-i să vorbească, că nu ştiu ce vorbesc" mie nu mi se pare abordarea cea mai potrivită. Pentru că ei acoperă spaţiul public, intoxică societatea cu tot felul de trăznăi, ca să nu le numesc altfel, şi apoi este foarte greu să le reversezi", a spus Mugur Isărescu.
Guvernatorul a menţionat tema "dobânzii la depozitele în aur", precizând că a stăpânit opinia publică doi ani, timp în care a fost preluată.
"Această detaşare de viaţa urbei, viaţa cetăţii, "eh, vorbesc şi ei şi nu ştiu ce vorbesc", nu este una bună", a afirmat Isărescu. AGERPRES/(AS - autor: George Bănciulea, editor: Andreea Marinescu, editor online: Anda Badea)
