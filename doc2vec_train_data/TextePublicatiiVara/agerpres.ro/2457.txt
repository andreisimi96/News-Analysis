Viceprim-ministrul pentru implementarea parteneriatelor strategice ale României, Ana Birchall, a avut joi o întrevedere cu Sandra Oudkirk, secretar asistent adjunct pentru diplomaţie energetică în cadrul Departamentului de Stat al SUA, pe agenda discuţiilor aflându-se cooperarea în cadrul proiectelor de interes comun.
"Am avut astăzi o întrevedere foarte bună cu Sandra Oudkirk, secretar asistent adjunct pentru Diplomaţie Energetică în cadrul Departamentului de Stat al SUA. Am discutat despre aprofundarea Parteneriatului strategic dintre România şi SUA, inclusiv în domeniul economic şi al sectorului energiei, respectiv despre cooperarea în cadrul proiectelor de interes comun", a scris Birchall pe Facebook.
Totodată, ea a subliniat că România este "un furnizor de securitate energetică în regiune şi în Europa, având potenţialul de a-şi întări acest rol". AGERPRES/(AS - autor: Mădălina Cerban, editor: Florin Marin, editor online: Irina Giurgiu)
