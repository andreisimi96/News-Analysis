Evoluţiile recente din Orientului Mijlociu, precum şi stadiul relaţiilor bilaterale s-au numărat printre subiectele discutate, joi, de ministrul afacerilor externe, Teodor Meleşcanu, cu ambasadorul Republicii Islamice Iran la Bucureşti, Hamid Moayyer.
Potrivit unui comunicat de presă transmis AGERPRES, cei doi oficiali au avut un schimb de vederi asupra stadiului relaţiilor româno-iraniene, cu precădere în plan politic şi economic. A fost evidenţiată, de asemenea, contribuţia pe care diplomaţia parlamentară o poate aduce la extinderea şi diversificarea relaţiilor dintre cele două state.
Conform cursei citate, dialogul a permis abordarea celor mai recente evoluţii din regiunea Orientului Mijlociu, privite mai ales din perspectiva retragerii Statelor Unite ale Americii din Planul Comun şi Cuprinzător de Acţiune (JCPOA). Teodor Meleşcanu şi Hamid Moayyer au reiterat sprijinul pentru menţinerea acordului şi necesitatea continuării implementării depline a acestuia de către Iran. De asemenea, ministrul afacerilor externe s-a exprimat în favoarea menţinerii poziţiei solidare a UE în acest dosar.
Totodată, Meleşcanu, a reiterat importanţa-cheie a dialogului cu SUA în vederea identificării unei soluţii durabile a dosarului iranian, prilej cu care a arătat că România va susţine continuarea eforturilor diplomatice "în vederea unui progres real şi a unei soluţionări viabile şi cuprinzătoare a dosarului iranian". AGERPRES/(AS-autor: Cătălina Matei, editor: Cătălin Alexandru, editor online: Ada Vîlceanu)
