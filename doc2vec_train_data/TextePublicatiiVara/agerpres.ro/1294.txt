Poliţişti din Călăraşi efectuează, miercuri, 22 de percheziţii în judeţul Călăraşi şi în municipiul Bucureşti, într-un dosar de contrabandă cu ţigarete.
Potrivit IGPR, 17 mandate de aducere vor fi puse în executare.
"Activităţile se desfăşoară în cadrul unui dosar penal aflat în instrumentarea Serviciului de Investigare a Criminalităţii Economice Călăraşi, sub supravegherea Parchetului de pe lângă Judecătoria Olteniţa, în care se efectuează cercetări pentru săvârşirea infracţiunii de contrabandă cu ţigarete", informează Inspectoratul General al Poliţiei Române (IGPR) printr-un comunicat transmis AGERPRES.
Potrivit anchetatorilor, au rezultat indicii că, în perioada ianuarie - mai, mai multe persoane ar fi achiziţionat, transportat, deţinut şi comercializat importante cantităţi de ţigarete provenite din contrabandă.
Poliţiştii vor pune în aplicare 17 mandate de aducere, persoanele depistate urmând să fie conduse la sediul Inspectoratului de Poliţie Judeţean Călăraşi pentru audieri.
Poliţiştii Inspectoratului de Poliţie Judeţean Călăraşi beneficiază de suportul de specialitate al Direcţiei Operaţiuni Speciale din cadrul IGPR. AGERPRES/(AS - autor: Daniel Alexandru Florea, editor: Nona Jalbă, editor online: Gabriela Badea)
