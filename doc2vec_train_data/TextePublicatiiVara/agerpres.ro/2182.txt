Compania Bergerat Monnoyeur, reprezentantul în România al producătorului american de utilaje Caterpillar, a prezentat oficial marţi primele excavatoare inteligente pentru sectorul construcţiilor - gama de echipamente de înaltă performanţă Next Generation.
Noua gamă include excavatoarele medii de 20-23 de tone Cat 320 GC, 320 şi 323, care pot fi comandate în România începând din luna mai, primele unităţi fiind deja livrate clienţilor.
Echipate cu tehnologii avansate de siguranţă, cu tehnologii GPS, laser sau optice, capabile să adune şi să analizeze date, noile modele Cat 320 GC, 320 şi 323 oferă soluţii moderne de optimizare a costurilor, datorită pachetelor software instalate în echiparea standard.
Excavatoarele Next Generation de la Caterpillar au fost prezentate de compania Bergerat Monnoyeur, de 27 de ani dealer Cat în România, în cadrul unui eveniment care face parte din spectaculosul Roadshow 'New Range. New Rules.', început la mijlocul lunii aprilie, care a trecut până acum prin ţări ca Marea Britanie, Belgia, Germania, Bulgaria sau Slovenia, unde au fost organizate evenimente de prezentare. După traseul prin zece ţări, turul european se va încheia, la începutul lunii iulie, în Olanda. Cele două camioane personalizate, acoperite în întregime cu reprezentări grafice ale noilor excavatoare, care au anunţat pe tot parcursul roadshow-ului noua deviză a companiei - 'New range. New Rules', au fost expuse şi la Mogoşoaia, la sediul Bergerat Monnoyeur, invitând publicul să intre în contact cu tehnologia de ultimă generaţie.
Evenimentul de la Mogoşoaia, care are loc între 12 şi 13 iunie, este dedicat zonei de sud a ţării şi deschide suita prezentărilor Caterpillar programate în România. Următoarea oprire va fi pe 15 iunie, la Centrul de afaceri şi expoziţii din Bacău, unde sunt aşteptaţi antreprenorii din zona Moldovei, iar pe 19 iunie caravana va ajunge la Sebeş, la Balastiera firmei Elis Pavaje din Balomiru de Câmp, pentru un eveniment dedicat zonei Ardealului. 
'Tehnologia necesară pentru lucrări performante şi profitabile este disponibilă în gama completă, inclusiv ultimele modele de pe piaţă complet utilate. Modelele Cat 320 şi 323 asigură un nivel tehnologic înalt chiar prin echiparea standard, incluzând sisteme precum Cat Grade 2D, Grade Assist, E-Fence şi Payload. Aceste tehnologii permit obţinerea unei creşteri de 45% a eficienţei operatorului, un ajutor esenţial pe care îl propunem clienţilor noştri pentru a realiza lucrări eficiente şi a deveni cât mai competitivi la nivel internaţional', a declarat Liviu Neagu, directorul general al Bergerat Monnoyeur România şi Republica Moldova.
Potrivit lui Mircea Baciu, manager de produs la Bergerat Monnoyeur, scopul principal pentru crearea noii game de excavatoare a fost reducerea costurilor de operare.
Regândirea sistemului hidraulic a redus consumul de combustibil cu până la 25%, iar o mai bună sincronizare a intervalelor de service a redus costurile de întreţinere cu până la 15%. 
Excavatoarele medii se adresează proiectelor de construcţii şi infrastructură, iar piaţa românească pentru acest tip de utilaje se situează la 50 de unităţi noi pe an, în timp ce vânzările de excavatoare medii second-hand reprezintă circa 70% din vânzările de utilaje noi, a declarat, pentru AGERPRES, Gabriel Dalea, manager marketing Bergerat Monnoyeur. Pe acest segment, compania deţine o cotă de piaţă de 25-26%.
Bergerat Monnoyeur a prezentat de asemenea noua gamă de încărcătoare telescopice (telehandlere) Caterpillar, testate şi asamblate în România, începând din 2018, la o uzină din Mediaş, care acoperă întreaga piaţă europeană. Dealerii europeni majori cumpără de la uzina din Mediaş circa 400 de unităţi pe an, în timp ce Bergerat Monnoyeur achiziţionează pentru piaţa locală 25 de unităţi.
Anterior aceste încărcătoare telescopice erau produse de Caterpillar în Belgia. Gama asamblată la Mediaş include în prezent patru modele, trei pentru agricultură şi unul pentru construcţii, şi va ajunge în perioada următoare la 6-7 modele.AGERPRES/(AS - editor: Ady Ivaşcu, editor online: Andreea Lăzăroiu)   
