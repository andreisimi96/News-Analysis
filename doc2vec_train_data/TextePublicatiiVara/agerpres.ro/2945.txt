Fostul deputat Cristian Boureanu a declarat miercuri, după ce a fost condamnat în primă instanţă la închisoare cu suspendare pentru ultraj, că el nu l-a atins pe poliţist şi sunt probe care nu au ajuns niciodată la dosar.
"Multe probe au ajuns la dosar după şase luni, opt luni. Sunt probe care nu au ajuns niciodată la dosar. Respect decizia judecătoarei şi apreciez că cineva a citit cu adevărat ce s-a întâmplat acolo şi s-a uitat pe probele de la dosar. Repet, sunt probe care nu au ajuns la dosar sau au ajuns în ultimul moment. O singură concluzie vreau să trag - m-am legitimat şi decizia arată că nu există acuzaţia că nu m-am legitimat. (...) Nu l-am atins pe poliţist, nu i-am rupt uniforma. Eu am fost acuzat că l-am degradat şi că i-am rupt epoleţii şi uniforma. Uniforma a fost întreagă tot timpul, pentru că nu m-am apropiat de el. (...) Nu i-am prins degetul la uşă. Există filmarea publică. Am spus aceste lucruri pentru că s-a încheiat procesul", a afirmat Boureanu, la ieşirea din instanţă.
Cristian Boureanu a fost condamnat miercuri de Judecătoria Sectorului 1 la doi ani şi două luni închisoare cu suspendare pentru săvârşirea infracţiunii de ultraj, el fiind acuzat că a lovit un poliţist rutier.
El a fost condamnat pentru săvârşirea unei infracţiuni de ultraj şi achitat pentru alte două infracţiuni de ultraj.
Judecătorii au stabilit în cazul lui Boureanu un termen de supraveghere de trei ani, acesta fiind obligat să presteze muncă neremunerată în folosul comunităţii în cadrul Administraţiei Domeniului Public Sector 2 sau în cadrul Administraţiei Domeniului Public Bucureşti - Sector 1, pe o perioadă de 100 de zile.
În plus, magistraţii au decis prelevarea de probe biologice de la Boureanu, care vor fi utilizate pentru obţinerea şi stocarea în Sistemul Naţional de Date Genetice Judiciare a profilului său genetic.
Instanţa a mai dispus ca Boureanu să plătească 7.000 de euro daune morale către poliţistul Andrei Ovidiu, fostul parlamentar având de achitat şi 214 lei Spitalului Clinic de Urgenţă Bucureşti, cu titlu de daune materiale.
În acelaşi dosar, prietena lui Boureanu, Laura Dincă, a fost achitată pentru mărturie mincinoasă.
Decizia nu este definitivă.
În iulie 2017, Boureanu a fost trimis în judecată pentru săvârşirea a trei infracţiuni de ultraj, iar Laura Teodora Dincă pentru mărturie mincinoasă.
Potrivit procurorilor, pe 9 iunie 2017, în jurul orei 1,30, maşina în care se afla Cristian Boureanu, alături de prietena lui, a fost oprită în trafic de un echipaj de poliţie rutieră pe Bulevardul Aviatorilor din Capitală.
În momentul în care poliţiştii i-au solicitat documentele de identitate, Boureanu s-a manifestat violent, a ameninţat un poliţist şi i-a prins acestuia degetele mâinii drepte, prin închiderea portierei autoturismului, i-a rupt cămaşa uniformei şi l-a lovit cu genunchiul în zona inghinală, provocându-i leziuni traumatice, susţin anchetatorii. Poliţistul a reacţionat şi l-a lovit pe Boureanu, acesta căzând la pământ.
Boureanu a fost imobilizat, încătuşat şi condus la sediul Brigăzii Rutiere pentru cercetări. Fiind într-o stare avansată de ebrietate, lui Boureanu i s-a făcut rău, el fiind transportat apoi la Spitalul Floreasca.
Potrivit Parchetului, fiind audiată în calitate de martor, pe 9 iunie şi 6 iulie 2017, prietena lui Boureanu a făcut afirmaţii mincinoase şi a creat o situaţie favorabilă fostului deputat. Astfel, declaraţia din 6 iulie 2017 este în contradicţie cu cea anterioară şi cu probatoriul administrat în dosar. AGERPRES/(AS - autor: Eusebi Manolache, editor: Claudia Stănescu, editor online: Irina Giurgiu)
