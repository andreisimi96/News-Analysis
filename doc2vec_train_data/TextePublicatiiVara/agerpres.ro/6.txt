Noul preşedinte al PMP Caraş-Severin a fost ales, sâmbătă, Ionuţ Mihai Popovici, vicepreşedinte al Consiliului Judeţean Caraş-Severin.
"Acest lucru mă obligă să fac, în continuare, ceea ce este mai bun pentru judeţul Caraş-Severin, pentru Partidul Mişcarea Populară, iar în următoarele competiţii electorale, alături de colegii mei, ne dorim să ducem partidul pe podium şi nu pe orice loc", a declarat noul lider al PMP Caraş-Severin.
Prezent la conferinţa de alegeri a fost şi preşedinte executiv al PMP Eugen Tomac.
"Până pe 16 iunie, toate organizaţiile judeţene au programate alegeri interne. Eu regret că, în ultimii doi ani, din raţiuni care nu au nimic în comun cu politica, organizaţia a fost blocată în activitate, dar mă bucur enorm că am găsit aici partidul unit, poate mult mai unit decât înaintea alegerilor locale sau parlamentare. Sunt convins că echipa condusă de Ionuţ Mihai Popovici va face o figură foarte frumoasă pe scena politică din Caraş-Severin. Avem oameni inimoşi, care au venit în acest proiect din convingere, nu din interese. Regret profund că domnul deputat Ion Tabugan, care a profitat de indulgenţa conducerii PMP, care i-a oferit şansa de a primi un nou mandat, nu şi-a respectat cuvântul dat. Mi-a spus că este un bănăţean demn şi mi-a promis că nu-şi va trăda niciodată cuvântul dat, însă, s-a dovedit a fi un politician foarte mic, cu ambiţii mărunte", a afirmat Tomac.
De altfel, el a cerut demisia deputatului Ion Tabugan din Parlament, pentru că mandatul este, în opinia sa, al Partidului Mişcarea Populară.
"Dacă are această demnitate de bănăţean demn, pe care o invocă atât de des, ar trebui să şi-o păstreze şi să renunţe la mandatul de deputat în Parlamentul României, pentru că este inadmisibil ceea ce a făcut. Este un lucru atât de grav, care spulberă speranţele multor oameni ce vor să vină spre politică", a precizat Eugen Tomac.
Deputatul de Caraş-Severin, Ion Tabugan, a informat, în această săptămână, Biroul permanent al Camerei că nu mai face parte din grupul parlamentar al PMP şi că va activa ca deputat independent. AGERPRES/(AS - autor: Paula Neamţu, editor: Andreea Rotaru, editor online: Simona Aruştei)
