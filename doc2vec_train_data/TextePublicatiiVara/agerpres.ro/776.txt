Coreea de Sud a salutat anunţul preşedintelui SUA Donald Trump privind summitul cu liderul nord-coreean Kim Jong Un care va avea loc la Singapore pe 12 iunie, relatează sâmbătă dpa.
"Se pare că drumul care duce spre un summit între Coreea de Nord şi SUA s-a lărgit şi s-a consolidat", potrivit unui comunicat difuzat sâmbătă de preşedinţia sud-coreeană.
Seulul a declarat că aşteaptă întâlnirea dintre cei doi lideri cu "emoţie" şi "răbdare".
După câteva zile de oscilaţii, Trump a anunţat vineri că se va întâlni cu Kim Jong Un pe 12 iunie pentru a discuta cu privire la o soluţie paşnică privind programul nuclear nord-coreean. Partea americană contramandase summitul săptămâna trecută.
Trump l-a primit vineri la Casa Albă pe generalul Kim Yong Chol, un înalt oficial de la Phenian, care i-a înmânat preşedintelui american o scrisoare din partea liderului nord-coreean Kim Jong Un.
La conferinţa de presă de după eveniment, Trump şi-a exprimat convingerea că nord-coreenii doresc denuclearizarea. AGERPRES/( AS - editor: Violeta Gheorghe, editor online: Irina Giurgiu)
