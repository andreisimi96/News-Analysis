O fotografie în care preşedintele american Donald Trump pare să se opună restului liderilor mondiali în cadrul summitului G7 din Canada a ajuns virală pe internet, rezumând singură noile fracturi occidentale şi generând interpretări diverse, informează luni AFP.
''Occidentul zdruncinat'', a titrat luni cotidianul german Tagesspiegel, alături de imaginea de acum celebră, făcută de un fotograf oficial care lucrează pentru guvernul german şi difuzată pe reţelele de socializare de către purtătorul de cuvânt al cancelarului Angela Merkel.
Această fotografie, a cărei compoziţie aminteşte de un tablou, pare să rezume, mai bine decât orice fel de discurs, starea lumii după eşecul summitului G7 din weekend din Canada.
Ea a fost realizată de către fotograful german Jesco Denzel, premiat de World Press Photo, specializat în fotografii oficiale şi portrete.
Purtătorul de cuvânt al cancelarului Angela Merkel, Steffen Seibert, a explicat luni că difuzarea sa a avut drept scop să ofere utilizatorilor de internet ''o imagine despre activitatea cancelarului şi atmosfera de muncă intensă de la G7''.
Imaginea pare să răspundă unui obiectiv de comunicare şi mai precis: să evidenţieze fermitatea Angelei Merkel, pe care o vedem înconjurată de alţi lideri ai G7. Aplecată, cu mâinile pe masă, ea pare să-i facă faţă lui Donald Trump, dojenindu-l pe preşedintele american aflat în faţa ei.
Ce îi spune? Nu se ştie. Duminică seara, într-o declaraţie transmisă de televiziune, Angela Merkel a avertizat că Europa va reacţiona dacă SUA vor impune tarife la importurile auto.
Potrivit Der Spiegel, această fotografie constituie o ''victorie incontestabilă a relaţiilor publice pentru Germania'. 'În politică, nu numai conţinutul este important, ci şi imaginile sunt importante'', scrie săptămânalul.
Cu toate acestea, interpretările cu privire la scenă diferă şi mulţi văd mai degrabă o victorie a lui Donald Trump în această fotografie.
''1-0 pentru preşedintele american'', apreciază pe Twitter Elisabeth Wehling, specialistă în ştiinţele politice şi limbaj de la Universitatea Berkeley din California. Donald Trump ''rămâne aşezat în timp ce persoanele din faţa sa stau în picioare'', subliniază ea, o modalitate pentru el de a-şi ''afirma propria autoritate cu o difuzare la nivel mondial''.
În opinia altora, Donald Trump pare să o ignore pe Angela Merkel, care îi vorbeşte, părând mai degrabă să-l asculte pe preşedintele francez Emmanuel Macron sau pe prim-ministrul britanic Theresa May, aflat la dreapta cancelarului.
Pentru anturajul miliardarului american, imaginea unui Donald Trump impasibil în faţa europenilor reflectă în special fermitatea celui care predică ''America înainte de toate''.
''Încă unul din aceste #G7 în care celelalte ţări aşteaptă ca Statele Unite să fie bancherul lor etern. Preşedintele le spune clar că s-a terminat'', a comentat pe Twitter John Bolton, consilierul pentru securitate naţională al Casei Albe.
Sentimentul care predomină în Germania, după acest G7 în formă de psihodramă, este acela al sfârşitului unei ere, o fisurare a relaţiei transatlantice, a paradigmei pe care ţara s-a reconstruit în mare parte după 1945.
Ministrul de externe german Heiko Maas a declarat că Donald Trump, prin retragerea sprijinului pentru comunicatul final al summitului, a distrus ''foarte rapid o cantitate incredibilă de încredere'' reciprocă.
În mod tradiţional foarte atlantistă, Angela Merkel a vorbit duminică seara de ''un pas decisiv'' făcut de preşedintele SUA. Germania se află în special în colimatorul administraţiei SUA, atât pentru excedentele sale comerciale, cât şi pentru cheltuielile sale militare considerate prea slabe în cadrul NATO. Iar noua situaţie obligă ţara să-şi regândească direcţia strategică, notează AFP.
Cancelarul german se raliază de acum din ce în ce mai mult viziunii lui Emmanuel Macron privind o Europă puternică şi suverană. Merkel a acceptat ideea unei forţe de intervenţie comune europene şi a făcut apel duminică seara la Europa să îşi apere mai bine interesele ''riscând altfel să fie zdrobită într-o lume dominată de poluri foarte puternice''. AGERPRES/(AS - autor: Lilia Traci, editor: Ionuţ Mareş, editor online: Gabriela Badea)
Sursa foto: Steffen Seibert/ Twitter
