Un tânăr a murit şi alţi doi au fost răniţi grav, miercuri, în localitatea Schitu Goleşti, după ce un autoturism a intrat în coliziune cu un autobuz fără pasageri.
Potrivit reprezentanţilor Inspectoratului pentru Situaţii de Urgenţă (ISU) Argeş, accidentul s-a produs pe DN 73, la faţa locului intervenind o autospecială de descarcerare, un echipaj SMURD şi două ambulanţe. Pompierii au descarcerat trei tineri din autoturism, unul dintre ei fără funcţii vitale.
"Doi dintre tineri au fost preluaţi de ambulanţe, cu semne vitale, dar în stare gravă, iar unul este decedat", a precizat purtătorul de cuvânt al ISU Argeş, căpitanul Mădălina Epure.
Din primele informaţii comunicate de Inspectoratul de Poliţie Judeţean Argeş, un autoturism care circula din direcţia Piteşti către Câmpulung Muscel a lovit partea din spate a unui autobuz în care nu se aflau pasageri. În urma accidentului, traficul rutier pe DN 73 a fost întrerupt până la finalizarea intervenţiei echipelor de salvare şi a cercetării la faţa locului. AGERPRES/(AS - autor: George Onea, editor: Antonia Niţă, editor online: Daniela Juncu)
