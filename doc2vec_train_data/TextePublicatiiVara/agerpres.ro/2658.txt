Jucătoarea română de tenis Irina Maria Bara s-a calificat, vineri, în finala turneului ITF de la Hodmezovasarhely (Ungaria), dotat cu premii totale de 60.000 de dolari, după ce a dispus de rusoaica Irina Hromaceva, cu 7-5, 6-1.
Bara (23 ani, 167 WTA), cap de serie numărul opt, a câştigat într-o oră şi 30 de minute în faţa favoritei numărul cinci, revenind în primul set după ce a fost condusă cu 3-1.
Fiecare avea câte o victorie în meciurile directe, Hromaceva (23 ani, 146 WTA) beneficiind de retragerea româncei în 2015, în sferturi, la Minsk (25.000 dolari), la 6-0, 3-0, iar Bara s-a impus anul trecut în sferturi la Balatonboglar (Ungaria, 25.000 de dolari), cu 6-1, 6-4.
Irina Bara o va înfrunta în finală pe principala favorită, Marian Duque-Marino (Columbia), o jucătoare de 28 de ani, care ocupă locul 112 în clasamentul mondial.
Tot vineri, în sferturile probei de dublu, perechea româno-slovacă Irina Bara/Chantal Skamlova, principala favorită, a fost învinsă de cuplul Reka-Luca Jani (Ungaria)/Nadia Podoroska (Argentina), cu 6-4, 3-6, 10-7.AGERPRES (editor: Mihai Ţenea, editor online: Daniela Juncu)
