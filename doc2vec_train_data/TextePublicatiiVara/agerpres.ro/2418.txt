 51% din americani se declară de acord cu modul în care a procedat preşedintele Donald Trump în relaţia cu Coreea de Nord, arată un sondaj de opinie Reuters/Ipsos ale cărui rezultate au fost publicate miercuri.
Circa 26% din cei intervievaţi sunt convinşi că atât SUA, cât şi Coreea de Nord îşi vor respecta angajamentele, în timp ce 34% nu au o opinie fermă despre acest subiect.
Despre întâlnirea de marţi, din Singapore, între Trump şi liderul nord-coreean Kim Jong Un, 39% din americani cred că a diminuat riscul unui conflict nuclear, iar 37% susţin că nu a schimbat nimic, arată acelaşi sondaj, prezentat în exclusivitate de Reuters. Declaraţia comună după dialogul direct la cel mai înalt nivel menţionează acordul lui Kim de a începe denuclearizarea completă a ţării sale şi promisiunea lui Trump de a garanta securitatea Coreei de Nord.
Preşedintele Donald Trump, care a revenit miercuri la Washington, a afirmat că summitul americano-nord-coreean a fost un succes care a eliminat ameninţarea nucleară din partea Phenianului; 40% din cei care au răspuns la sondajul Reuters/Ipsos consideră că meritul este în primul rând al său, 11% îl creditează cu rolul principal pe preşedintele Coreei de Sud, Moon Jae-in, iar 7% pe Kim Jong Un.
Sondajul a fost efectuat online, marţi şi miercuri, în Statele Unite; au răspuns peste 1000 de adulţi, dintre care peste 400 de democraţi şi 400 de republicani. Marja de eroare este plus-minus 4% în general, respectiv 6% în rândul susţinătorilor celor două mari partide americane, Democrat şi Republican. AGERPRES/(AS - editor: Marius Hosu, editor online: Gabriela Badea)
