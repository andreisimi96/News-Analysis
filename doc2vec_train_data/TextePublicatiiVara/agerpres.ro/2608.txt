Subsecretarul de stat din Ministerul pentru Românii de Pretutindeni (MRP), Victor Ionescu, şi consulul general al României la Bonn, Gheorghe Dimitrescu, s-au deplasat joi în localitatea germană Bornheim, pentru a clarifica circumstanţele în care au murit doi cetăţeni români, care lucrau la o fermă agricolă.
Potrivit unui comunicat al MRP, transmis vineri AGERPRES, deplasarea a avut loc ca urmare a unor articole apărute în presa din România, conform cărora doi cetăţeni români angajaţi ai unei firme din zonă ar fi decedat în condiţii suspecte.
Oficialii români au discutat cu patronul firmei, cu numeroşi lucrători români şi au luat legătura, totodată, cu familia unuia dintre cei decedaţi, pentru a clarifica atât circumstanţele în care s-au produs tragediile, cât şi pentru a constata condiţiile de muncă şi de viaţă ale românilor de acolo.
"Este regretabil faptul că în acelaşi complex au decedat doi români, în interval de mai puţin de o lună, respectiv la datele de 10 mai şi 8 iunie. Unul dintre ei avea probleme cardiace, suferise chiar o intervenţie în care i se montaseră stenturi. În ziua morţii nu se dusese la lucru, iar când colegii de cameră s-au întors de la muncă, l-au găsit mort. Din discuţiile cu reprezentanţii firmei nu a reieşit clar de ce o persoană de aproape 65 de ani, cu o stare de sănătate şubredă, a fost considerată aptă de angajare. În cazul românului decedat la data de 8 iunie, autopsia a indicat infarctul drept cauza morţii, iar familia ne-a anunţat că nu doreşte să facă demersuri împotriva firmei. În ambele cazuri, costurile de repatriere sunt suportate de angajator", a precizat subsecretarul de stat Victor Ionescu, potrivit sursei citate.
Membrii delegaţiei au vizitat şi spaţiile în care locuiesc muncitorii români şi au cerut detalii despre condiţiile contractuale în care oamenii îşi desfăşoară activitatea.
Reprezentantul MRP a primit de la unul dintre angajaţii români un contract de muncă şi un contract de închiriere a spaţiului de locuit pus la dispoziţie de firmă. Documentul urmează să fie analizat.
Totodată, subsecretarul de stat i-a încurajat pe români să revină în ţară, unde pot găsi oportunităţi lucrative, iar, în contextul campaniei "Informare acasă! Siguranţă în lume!", le-a recomandat să reclame autorităţilor abilitate abuzurile la care sunt supuşi şi să nu tolereze tratamente injuste din raţiuni economice.
"I-am transmis managerului firmei unde lucrează românii că prezenţa noastră este expresia preocupării faţă de sănătatea şi bunăstarea muncitorilor noştri, în special în condiţiile semnalelor îngrijorătoare transmise în mass-media cu privire la situaţia de la acea fermă. Pe românii de acolo i-am încurajat să nu permită să devină victime ale abuzurilor de orice fel, să nu accepte să lucreze la negru şi să facă sesizări şi adrese de sprijin către reprezentanţa României la Bonn. În baza unor astfel de sesizări, autorităţile germane pot interveni pentru a face verificări pe care, din păcate, reprezentanţii statului român nu le pot face pe teritoriul altei ţări", a spus Victor Ionescu.
Potrivit reprezentanţilor MRP, în Bornheim locuiesc aproximativ 400 de cetăţeni români care desfăşoară activităţi agricole la o fermă de căpşuni şi sparanghel. AGERPRES/(AS - autor:Oana Mălina Negrea, editor: Georgiana Tănăsescu, editor online: Anda Badea)
