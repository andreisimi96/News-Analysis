* Înalta Curte de Casaţie şi Justiţie l-a achitat pe fostul deputat Sebastian Ghiţă în dosarul în care este judecat alături de foşti şefi din poliţie şi parchete. Decizia nu este definitivă. Potrivit deciziei instanţei, Sebastian Ghiţă a fost achitat pentru două infracţiuni de dare de mită, cumpărare de influenţă, spălare de bani, şantaj, două infracţiuni de folosire, în orice mod, direct sau indirect, de informaţii ce nu sunt destinate publicităţii ori permiterea accesului unor persoane neautorizate la aceste informaţii şi conducerea unui vehicul fără permis de conducere.
* Secţia pentru procurori a Consiliului Superior al Magistraturii a hotărât sesizarea ministrului Justiţiei, Tudorel Toader, şi a lui Florin Iordache, preşedintele Comisiei speciale comune a Camerei Deputaţilor şi Senatului pentru sistematizarea, unificarea şi asigurarea stabilităţii legislative în domeniul justiţiei, în legătură cu propunerea de modificare a art. 54 alin. (1) şi (4) din Legea 303/2004 privind statutul judecătorilor şi procurorilor, care reglementează procedura de numire şi revocare a procurorilor şefi.
* Preşedintele Klaus Iohannis a trimis Curţii Constituţionale o sesizare de neconstituţionalitate asupra Legii pentru modificarea şi completarea Legii 161/2003 privind unele măsuri pentru asigurarea transparenţei în exercitarea demnităţilor publice, a funcţiilor publice şi în mediul de afaceri, prevenirea şi sancţionarea corupţiei. Legea prevede că faptele săvârşite de persoanele aflate în exercitarea demnităţilor publice sau funcţiilor publice ce determină existenţa conflictului de interese sau a stării de incompatibilitate se prescriu în termen de 3 ani de la data săvârşirii lor.
* Preşedintele PNL, Ludovic Orban, a declarat că există informaţii ''aproape certe'' că liderul PSD, Liviu Dragnea, va demara în cursul săptămânii viitoare, cu sprijinul preşedintelui ALDE, Călin Popescu-Tăriceanu, procedura de demitere a şefului statului. "Clanul Dragnea e pregătit să dea foc ţării. Avem informaţii aproape certe că Dragnea va declanşa procedura de demitere a preşedintelui României în cursul săptămânii viitoare şi că este sprijinit în acest demers şi de Tăriceanu şi de acoliţii săi", a spus Orban, într-o conferinţă de presă.
* Interlopul Sandu Anghel, cunoscut sub numele de Bercea Mondial, a fost trimis în judecată de procurorii Parchetului General pentru tentativă la infracţiunea de omor calificat. În acelaşi dosar, a fost trimis în judecată şi fiul lui Bercea Mondial, Laurenţiu Anghel.
* Titlul de cetăţean de onoare al Capitalei va fi conferit preşedintelui Academiei Române, istoricul Ioan Aurel Pop, pentru contribuţia la promovarea valorilor culturii şi civilizaţiei româneşti. Consiliul General al Municipiului Bucureşti a adoptat un proiect de hotărâre pe această temă.
* Elevii bucureşteni care obţin media generală 10 vor primi premii în cuantum de 1.000 de lei, iar cei care au media generală între 9,50 şi 9,99 şi nota zece la purtare vor beneficia de premii de 400 lei, după ce Consiliul General al Municipiului Bucureşti a adoptat un proiect de hotărâre în acest sens. Conform proiectului aprobat, elevii cu media generală între 8,50 şi 9,49 şi nota 10 la purtare vor primi un premiu de 300 de lei. Totodată, se vor acorda premiile Primăriei Capitalei pentru performanţă, în cuantum de 600 de lei fiecare. AGERPRES/(redactor: Georgiana Tănăsescu, editor: Andreea Rotaru, editor online: Ada Vîlceanu)
