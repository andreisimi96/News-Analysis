O paradă a Junilor Braşovecheni şi a portului popular românesc, ateliere pentru copii şi adulţi, echitaţie şi aruncatul buzduganului, iniţiere în Hora Junilor, concerte de muzică uşoară şi populară au loc în cadrul evenimentului Serbările Cetăţii, ediţia a II-a, care se desfăşoară începând de vineri până duminică pe dealul Straja de lângă Cetăţuia Braşovului, din municipiul reşedinţă.
Evenimentul face parte din proiectul ''Tradiţii Braşovechene în România Centenarului'', proiect iniţiat de Societatea Junilor Braşovecheni şi finanţat din bugetul municipiului Braşov, şi are scopul de a promova şi de a pune în valoare patrimoniul cultural imaterial braşovean, în contextul aniversării Centenarului României Mari.
"Obiceiurile vechii comunităţi româneşti din Braşovechi sunt îndeobşte puţin cunoscute, deşi românii din zona de nord a Braşovului au avut tradiţii asemănătoare cu ale românilor din Şcheii Braşovului. Aceste obiceiuri sunt perpetuate până în zilele noastre de către Societatea Junilor Braşovecheni, care doreşte ca în anul Centenarului Marii Uniri să lărgească audienţa, să caute publicuri noi, promovând tradiţiile şi portul popular din Braşovechi, în cadrul unor evenimente culturale tradiţionale (jocurile, maialurile), care se vor desfăşura în spaţii pline de semnificaţii istorice ca Dealul Straja şi Cetăţuia sau Crucea de la Foişorul Roşu. Publicul ţintă sunt localnicii, turiştii, amatorii de tradiţii şi de activităţi interactive în aer liber'', a declarat joi, într-o conferinţă de presă, preşedintele Societăţii Junilor Braşovecheni, Mihai Moraru.
Activităţile propuse în cadrul proiectului Tradiţii Braşovechene în România Centenarului mai cuprind pe lângă evenimentul Serbările Cetăţii, un joc strămoşesc, un maial, precum şi editarea broşurii ''Tradiţii Braşovechene. Junii Braşovecheni la Centenarul României Mari'' a cărei lansare va avea loc în luna octombrie când se încheie proiectul.
"Prin acestea, dorim să aducem în faţa publicului o parte din patrimoniul imaterial şi mobil al vechii comunităţi româneşti din Braşovechi'', a adăugat sursa citată.
Evenimentul Serbările Cetăţii începe vineri, cu un spectacol intitulat Seara şlagărelor româneşti, eveniment dedicat copiilor talentaţi la care participă copii invitaţi din toată ţara, în intervalul orar 18,00-20,00, fiind invitaţi Carmen Rădulescu şi Ciro De Luca.
Sâmbătă, programul manifestărilor începe la ora 12,30, în Piaţa Sfatului, de unde pleacă în paradă până pe Dealul Straja Junii Braşovecheni, alături de ansambluri folclorice, trăsuri trase de cai cu diverşi invitaţi, acompaniaţi de Fanfara Ţara Bârsei. Odată ajunşi pe Dealul Straja, evenimentul va fi deschis cu Hora Junilor, după care până la ora 20,00 vor avea loc concerte de muzică populară susţinute de ansambluri folclorice din judeţul Braşov, şi de interpreţii Elena Merişoreanu, Cătălin Doinaş şi Adina Roşca.
Duminică, 10 iunie, programul va începe la ora 13,00 cu Hora Junilor şi va continua până la ora 20,00 cu spectacole de folclor susţinute de ansamblurile folclorice ''Poarta Dorului'', ''Muguraşii Pietrei Craiului'', ''Cununa Bodului'', ''Măgura Codlea'', formaţia ''Atomic'' şi invitatul Ionuţ Langa.
Pe lângă spectacolele folclorice, pe parcursul celor două zile sunt organizate ateliere pentru copii şi adulţi, echitaţie, aruncatul buzduganului, iniţiere în Hora Junilor. AGERPRES/(A - autor: Jana Pintili, editor: Karina Olteanu, editor online: Anda Badea)
