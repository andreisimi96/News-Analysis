Drepturile românilor din Marea Britanie vor fi asigurate şi după Brexit, au asigurat membrii grupului de prietenie pentru România din Parlamentul Regatului Unit şi Irlandei de nord, a declarat, joi, preşedintele Comisiei pentru politică externă din Camera Deputaţilor, deputata UDMR Biro Rozalia.
"Ne-au asigurat de faptul că dorinţa lor este de a păstra aceste drepturi câştigate pentru cetăţenii care sunt din alte ţări şi care trăiesc şi lucrează în Marea Britanie. E adevărat, cu condiţia să lucreze. Dar având în vedere că avem 85,1% rata de angajare a comunităţii româneşti, este evident că pentru noi este o promisiune care se poate accepta şi pe care ulterior, prin scrisori şi convorbiri, vom încerca să o întărim", a declarat, în conferinţă de presă, Biro Rozalia.
Comisia română a primit, miercuri, vizita unei delegaţii din Grupul de prietenie pentru România din Parlamentul Regatului Unit şi Irlandei de nord, la discuţii fiind prezenţi preşedintele grupului, Bob Blackman, vicepreşedintele Drew Hendry, Carol Monaghan şi John Grogan, precum şi ambasadorul României în Regatul Unit, Sorin Dan Mihalache.
Discuţiile s-au axat pe cele trei teme mari ale parteneriatului strategic între România şi Marea Britanie - cooperarea în domeniul militar, securitatea regiunii şi a Europei şi cooperarea pe plan economic, dar s-au referit şi la românii care au emigrat în Regat.
Potrivit deputatei, din cei peste 278.000 de români, majoritatea, respectiv 234.000, sunt angajaţi, contributori direcţi la economia ţării gazde, din care 2.600 de medici care practică medicina în Marea Britanie, reprezentând 1% din medicii britanici, şi în jur de 4.000 de asistenţi medicali.
"Vorbim de o comunitate care efectiv face parte din viaţa economică şi socială a Marii Britanii. În niciun caz nu vorbim despre turism pentru beneficii sociale. Ca să fie foarte clar. Pe lângă românii care lucrează în domeniile care aduc plus valoare mare, în IT, serviciile medicale, avem foarte mulţi români angajaţi în domeniile care reprezintă un interes mai redus pentru englezi, anume agricultura, construcţii, îngrijirea bătrânilor şi servicii medicale în spitale. Am solicitat sprijinul acestor reprezentanţi ai Camerei Comunelor pentru a asigura drepturile deja câştigate de aceşti români şi de a le păstra în continuare şi după Brexit", a spus Biro.
Pe partea economică, s-a evidenţiat faptul că România oferă pentru britanici un potenţial uriaş şi oportunitate pentru investiţii.
"Bilanţul comercial bilateral este de peste patru miliarde de euro, dar mult sub oportunităţile existente. Marea Britanie este al 12-lea investitor în România şi considerăm că în acest domeniu mai trebuie făcute foarte multe, mai cu seamă în domenii cu valoare adăugată ridicată precum IT, construcţia de nave, domeniul aeronautic. Sunt câteva companii listate la Bursa din Londra - Petrom, Transelectrica, Romgaz şi altele, dar se are în vedere listarea şi a altor companii: Hidroelectrica, Transgaz, Aeroportul Otopeni şi cel din Constanţa", a precizat deputata.
De asemenea, aceasta a amintit că, în ceea ce priveşte cooperarea militară sau securitatea regiunii, poziţia României este de a asigura o cooperare strânsă între Marea Britanie post-Brexit şi Uniunea Europeană, inclusiv România.
"Am mulţumit reprezentanţilor Camerei Comunelor din Marea Britanie pentru solidaritatea de care au dat dovadă, pentru interesul pentru statele membre din UE din partea estică şi pentru implicarea Marii Britanii foarte accentuate în misiunea din 2018 pentru exerciţii de securitate, dislocând în România, în perioada 1 mai -31 august 2018, un detaşament format din 160 de militari, patru aeronave Typhoon pentru consolidarea apărării aeriene la graniţa de est a NATO. Dincolo de acest exerciţiu enorm de important, este şi un gest de prietenie", a menţionat Biro.
În ceea ce priveşte Brexitul, şi în această întâlnire a fost reiterată poziţia României, care, încă de la începutul negocierilor, a solicitat să fie un proces predictibil, care să aibă la bază un dialog eficient şi să asigure o relaţie cât se poate de strânsă după Brexit între Marea Britanie şi Uniunea Europeană.
"Libertatea de mişcare a persoanelor este unul dintre cele mai importante drepturi pe care România doreşte să îl ştie asigurat pentru cetăţenii săi", a declarat deputata UDMR.
Potrivit acesteia, comisia română a solicitat o întrevedere cu comisia pentru politică externă din Camera Comunelor, pentru un dialog direct între parlamentarii români şi britanici.
"Importanţa acestei vizite este majoră pentru România şi pentru Comisia de politică externă având în vedere Brexitul care ne bate la uşă şi faptul că negocierile pentru finalizarea unui acord nu putem să spunem că se desfăşoară foarte liniştit şi echilibrat. Sunt încă probleme care trebuie rezolvate", a mai spus Biro Rozalia. AGERPRES/(A- autor Eugenia Paşca, editor: Anamaria Toma, editor online: Ada Vîlceanu)
