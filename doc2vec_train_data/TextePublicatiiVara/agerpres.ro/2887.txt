 Patru pui de barză rămaşi singuri în cuib, după ce grindina căzută la sfârşitul săptămânii trecute în comuna gălăţeană Smârdan le-a rănit grav mama care apoi a murit, au fost salvaţi de pompierii militari, a anunţat miercuri purtătorul de cuvânt al ISU Galaţi, Eugen Chiriţă.
Barza a fost rănită grav la aripi, grindina mare cât oul rupându-i oasele chiar în timp ce pasărea încerca să îşi apere puii. Pasărea a căzut din cuib, iar oamenii din sat au chemat un medic veterinar. Acesta a dus-o la cabinet, dar barza nu a supravieţuit.
Cei patru pui riscau să moară de foame în cuibul lor dacă voluntarii Asociaţiei Help Lăbuş şi pompierii militari nu îi ajutau.
"A fost una dintre cele mai frumoase misiuni cu toate că gradul de dificultate ne-a permis accesul destul de greu la cei patru puişori de barză. Important este că am reuşit să îi salvăm", a declarat Alin Vârgolici, pompier alpinist la ISU Galaţi.
Puii de barza au fost preluaţi de voluntarii Asociaţiei Help Lăbuş care i-au dus la un adăpost. AGERPRES/(AS - autor: Dan Paic, editor: Nona Jalbă, editor online: Anda Badea)
