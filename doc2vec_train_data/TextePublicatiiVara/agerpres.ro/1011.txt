Preşedintele francez Emmanuel Macron şi-a afirmat luni dorinţa de ''a continua dialogul" cu Italia cu privire la migranţi, în pofida discursului noului guvern format de extrema dreaptă şi forţele anti-sistem în Italia, informează AFP.
"Dorinţa noastră este de a continua dialogul cu Italia", a declarat Macron în faţa presei.
Preşedintele francez a anunţat că va discuta în timpul primei sale întrevederi cu noul şef al guvernului italian Giuseppe Conte în marja summitului G7 care va avea loc la sfârşitul acestei săptămâni în Canada.
"Vom putea lupta împotriva marilor migraţii doar dacă, împreună, ne vom angaja să luptăm împotriva cauzelor profunde, care sunt insuficienţa dezvoltării în Africa, şi pentru a lupta împotriva insecurităţii, terorismului şi traficului în zona sahelo-sahariană", a apreciat Macron.
"Nu vom reuşi să reglementăm problema decât lucrând împreună la apărarea frontierelor Europei, la armonizarea drepturilor noastre de azil şi a regulilor noastre (...) în cadrul UE şi în special în cadrul Spaţiului Schengen. În acest spirit doresc să avansez cu Italia", a adăugat liderul francez în timpul unei conferinţe de presă susţinută împreună cu omologul său nigerian Mahamadou Issoufou.
"Nicio ţară nu poate găsi soluţia singură, nici izolată", a apreciat la rândul său Issoufou, în condiţiile în care Nigerul este una dintre ţările de tranzit pentru migranţii africani în drum spre Europa.
Noul ministru de interne al Italiei, Matteo Salvini, şeful mişcării de extremă dreapta Liga, a avertizat duminică asupra faptului că ţara sa nu poate fi "tabăra de refugiaţi a Europei". "Vremurile bune pentru clandestini s-au sfârşit: pregătiţi-vă să vă faceţi bagajele", a declarat el şi cu o zi înainte, sâmbătă. AGERPRES/(AS - autor: Adriana Matcovschi, editor: Gabriela Ionescu, editor online: Irina Giurgiu)
