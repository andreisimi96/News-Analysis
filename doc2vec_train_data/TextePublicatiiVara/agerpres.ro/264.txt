Miliardarul rus şi patronul clubului de fotbal Chelsea Londra, Roman Abramovici, a sosit luni în Israel şi a obţinut naţionalitate israeliană, a anunţat postul local privat de televiziune "10", citat de AFP.
"El a aterizat la bordul avionului său privat pe aeroportul Ben Gourion şi a primit o carte de identitate israeliană", a indicat postul TV.
Un responsabil al "Nativ", un departament din cadrul biroului primului ministru Benjamin Netanyahu, responsabil cu afacerile comunităţilor evreieşti din fost Uniune Sovietică, a precizat că "Roman Abramovici a făcut o solicitare de viză de imigrare în Israel pe lângă ambasada de la Moscova", a mai precizat postul "10".
"Documentele sale au fost examinate în virtutea Legii Întoarcerii, iar el va avea dreptul la statutul de imigrant în Israel, obţinând în acelaşi timp o viză de imigrare", a adăugat sursa citată.
Legea Întoarcerii conferă oricărui evreu, copil sau nepot de evreu, dreptul la naţionalitate israeliană dacă este cerută.
Conform recentelor informaţii publicate de presă, Abramovici s-a confruntat cu refuzul autorităţilor britanice de a-i prelungi viza de şedere după expirarea celei precedente.
Locul de reşedinţă al lui Abramovici, proprietarul clubului Chelsea din 2003, este format la Jersey, în insulele Anglo-Normande, situate în Canalul Mânecii, între Anglia şi Franţa, iar averea sa este estimată la 9,3 miliarde lire sterline (aproximativ 10,6 miliarde euro).
AGERPRES (autor: Vlad Constantinescu, editor: Mihai Ţenea, editor online: Simona Aruştei)
