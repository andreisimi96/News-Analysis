Summitul prevăzut peste o săptămână în Singapore între preşedintele american, Donald Trump, şi liderul nord-coreean, Kim Jong Un, se va desfăşura într-un hotel de pe Insula Sentosa, a anunţat marţi Casa Albă, notează AFP.
Această insulă adăposteşte numeroase complexuri turistice, precum şi celebre terenuri de golf.
"Locul reţinut pentru summitul din Singapore între preşedinte şi Kim Jong Un va fi Hotelul Capella de pe Insula Sentosa", a anunţat purtătoarea de cuvânt a executivului, Sarah Sanders.
"Le mulţumim gazdelor din Singapore pentru ospitalitatea lor", a adăugat ea.
Casa Albă a oferit puţine detalii în legătură cu desfăşurarea acestei întâlniri istorice, limitându-se să informeze că prima discuţie privată dintre cei doi lideri va avea loc la 12 iunie, orele 09.00 (01.00 GMT).
Washingtonul reclamă o denuclearizare "completă, verificabilă şi ireversibilă" a Coreii de Nord şi afirmă că este pregătit să ofere garanţii pentru "securitatea" regimului izolat, care a văzut întotdeauna arsenalul ca o garanţie a supravieţuirii sale.
La rândul său, Kim Jong Un a dat asigurări că doreşte "să se îndrepte spre o denuclearizare a Peninsulei Coreene", dar printr-un proces "etapă cu etapă" în legătură cu care Phenianul a rămas evaziv până în prezent.AGERPRES/(AS - editor: Alic Mîrza, editor online: Irina Giurgiu)
