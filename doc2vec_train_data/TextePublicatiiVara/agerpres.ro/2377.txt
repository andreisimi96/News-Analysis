Prim-vicepreşedintele PNL Brăila, Cătălin Boboc, i-a solicitat public miercuri, în conferinţă de presă, primarului Marian Dragomir să îşi dea demisia, pe motiv că, în cei doi ani de mandat, nu a făcut ceva semnificativ pentru oraş.
"După doi ani în care primarul Marian Dragomir a fost zero, urmează încă doi ani în care va fi la fel de zero. Din acest motiv, la jumătatea mandatului, eu l-aş ruga pentru următorii doi ani să nu ne mai chinuie nici pe noi şi să nu se mai chinuie nici el cu acest rol care nu i se potriveşte. Şi cred că, în acest moment, cel mai corect şi demn ar fi, după toate nerealizările, ca domnul Marian Dragomir să-şi dea demisia din funcţia de primar. Îi cer primarului Brăilei să îşi dea demisia", a declarat Boboc.
Liberalul a precizat că, în cazul în care primarul nu îşi va prezenta demisia, lucru pe care "probabil nu îl va face, noi, brăilenii care suntem nemulţumiţi, ar trebui să facem ceva, în sensul de a pune presiune pe el, să facă acest gest politic foarte greu, foarte rar întâlnit în România, dar care eu cred că e absolut necesar".
"Pentru că, dacă am pierdut nişte ani, eu, unul, nu sunt dispus să pierd încă doi ani din viaţa mea, în care nu se întâmplă nimic, din acest punct de vedere", a completat Cătălin Boboc.
Liberalii brăileni l-au criticat în mai multe rânduri în ultima perioadă pe primarul Marian Dragomir pentru că nu şi-ar fi respectat promisiunile din campania electorală şi că nu a demarat, practic, nici un proiect major dintre cele anunţate că vor fi angajate pe perioada mandatului său. Ca promisiuni nerespectate liberalii au contabilizat repararea străzilor din municipiu, rezolvarea problemei câinilor comunitari, modernizarea tuturor pieţelor, modernizarea transportului public de călători, facturarea individuală a consumului de apă de fiecare brăilean, eliminarea taxei pe apa de ploaie, realizarea de noi locuri de parcare, crearea unui climat de siguranţă în oraş. AGERPRES / (A - autor: Ecaterina Ignat, editor: Marius Frăţilă, editor online: Anda Badea)
