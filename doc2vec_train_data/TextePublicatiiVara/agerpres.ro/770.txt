Trei echipaje româneşti din cele patru înscrise vor evolua sâmbătă în semifinale la concursul de Cupă Mondială la canotaj de la Belgrad, iar celălalt este calificat direct în finală.
Sâmbătă vor trage în semifinale echipajul de dublu rame, alcătuit din Marius-Vasile Cozmiuc şi Ciprian Tudosa, echipajul de dublu vâsle, format din Ioan Prundeanu şi Marian-Florian Enache (ambele şi-au câştigat seriile), precum şi echipajul de patru rame, format din Mihai-Vasile Ţiganescu, Cosmin Pascari, Ştefan-Constantin Berariu şi Ciprian Huc, care a câştigat seria în recalificări, potrivit paginii de Facebook a Federaţiei Române de Canotaj.
Echipajul de opt plus unu, alcătuit din Vlad-Dragoş Aicoboae, Florin-Sorin Lehaci, Alexandru Matincă, Constantin Radu, Constantin Adam, Sergiu-Vasile Bejan, Cristi-Ilie Pîrghie, Alexandru-Cosmin Macovei şi Adrian Munteanu, are locul asigurat în finală, dar va trage în cursa pentru culoar.
AGERPRES (AS-editor: Mihai Ţenea, editor online. Adrian Dădârlat)
