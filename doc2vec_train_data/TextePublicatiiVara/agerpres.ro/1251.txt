O expoziţie de afişe cu tematică HIV/SIDA a fost vernisată, marţi, la Institutul Francez, cu ocazia împlinirii a zece ani de activitate a Coaliţiei internaţionale PLUS, alcătuită din organizaţii ce activează în domeniul HIV/SIDA, hepatită B şi C, tuberculoză.
De asemenea, a avut loc proiecţia filmelor "120 battements par minute" de Robin Campillo (2017, Franţa), despre începuturile activismului HIV/SIDA în anii '90 şi "Mauvais sang" de Leos Carax (1986, Franţa), o altă peliculă pe tematica HIV/SIDA.
Potrivit Asociaţiei Române Anti-SIDA (ARAS), expoziţia de afişe poate fi vizitată până pe 15 iunie, în programul Institutului Francez, de luni până joi, în intervalul orar 9,30-18,30, vineri între orele 9,30 şi 16,30 iar sâmbăta în intervalul orar 9,30-15,00.
"Astăzi e un eveniment care celebrează 10 ani de Coaliţie internaţională PLUS, coaliţie francofonă de organizaţii din domeniul HIV/SIDA, hepatită B şi C, tuberculoză. E o coaliţie internaţională în care noi suntem membri şi pentru că sunt 10 ani (de activitate - n.r.) în fiecare dintre ţările membre se face un eveniment. Noi am ales să facem acest eveniment la Institutul Francez, pentru că e o coaliţie francofonă", a declarat, cu prilejul evenimentului, Maria Georgescu, director executiv al ARAS, membră în Coaliţia PLUS.
Ea a precizat că expoziţia cuprinde afişe de la asociaţii membre ale Coaliţiei PLUS.
"Ce încercăm noi să spunem prin acest eveniment societăţii româneşti e că, fără oamenii din comunitate, SIDA nu o să fie stopată, deci, pentru o lume fără SIDA, trebuie să fim împreună cu comunităţile", a spus Georgescu.
Directorul general al Coaliţiei PLUS, Vincent Pelletier, a subliniat importanţa testării oamenilor privind HIV. El a spus că unii dintre cei care trăiesc cu HIV nu ştiu că au virusul şi că, dacă tratamentul este bine făcut, persoanele infectate nu transmit virusul altora.
Ambasadoarea Franţei la Bucureşti, Michele Ramis, a declarat că ţara sa este foarte angajată în lupta împotriva HIV, fiind al doilea contributor din lume la Fondul mondial împotriva SIDA, tuberculozei şi a paludismului.
Michele Ramis a afirmat că sănătatea, educaţia, egalitatea între femei şi bărbaţi sunt marile priorităţi ale angajamentului francez în lume.
Ea a menţionat că preşedintele Emmanuel Macron a decis să găzduiască în Franţa, în 2019, a şaisprezecea conferinţă a Fondului mondial de luptă împotriva SIDA, tuberculozei şi a paludismului. Michele Ramis crede că această conferinţă va duce la progrese în ceea ce priveşte obiectivul eliminării celor trei afecţiuni ca ameninţări la adresa sănătăţii publice.
Ambasadoarea este de părere că, pentru a înfrânge SIDA, acţiunea coordonată cu comunităţile preocupate este necesară.
"Pentru atingerea ţintei 33 de dezvoltare durabilă, dar nu numai, avem nevoie de politici clare, de implementare şi monitorizare. Prevenţia prin educaţie pentru sănătate, diagnosticarea timpurie, cu accent pe grupurile vulnerabile, accesul la tratament, asigurarea resurselor umane şi finanţare trebuie să fie priorităţile politicilor şi programelor din domeniu. Nu trebuie să uităm de eliminarea stigmatizării şi a discriminării, care se fundamentează pe informaţia corectă, transmisă de profesionişti pe canale adecvate", a declarat consilierul de stat în cadrul Administraţiei Prezidenţiale Diana Păun.
Secretarul de stat în Ministerul Sănătăţii Cristian Grasu a spus că modul în care organizaţiile neguvernamentale se implică şi mai ales modul în care ARAS s-a implicat în prevenirea şi combaterea epidemiei de SIDA care era în floare în anii '90 este un exemplu care a fost admirat de toate oficialităţile din Europa şi nu numai. AGERPRES/(A - autor: Iulia Carciog, editor: Antonia Niţă, editor online: Daniela Juncu)
