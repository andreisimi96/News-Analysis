Naţionala României a ratat calificarea la Campionatul Mondial de handbal masculin din 2019, miercuri, deşi a învins formaţia Macedoniei cu scorul de 26-25 (12-11), în Sala ''Horia Demian'' din Cluj-Napoca, în manşa secundă a barajului.
Tricolorii au obţinut doar o victorie de palmares, având în vedere că în tur Macedonia a câştigat cu 32-24.
România a început rău meciul şi a fost condusă cu 4-1 (min. 10), iar în min. 16 oaspeţii aveau 7-5. Tricolorii au trecut pentru prima oară la conducere în min. 20 (8-7), dar au condus cu 10-7 (24), după cinci goluri consecutive. La pauză, avantajul echipei antrenate de Xavier Pascual era de doar un gol, 12-11.
Naţionala României s-a desprins la patru goluri, 17-13 (39), iar apoi a mai avut acest avantaj pe tabelă în min. 53, 24-20, însă a obţinut doar o victorie la limită, cu 26-25.
Pentru România au înscris Demis Grigoraş 8 goluri, Alex Csepreghi 4, Ionuţ Ramba 3, Dan Racoţea 3, Vencel Csog 3, Marius Mocanu 2, Javier Humet 1, Viorel Fotache 1, Valentin Ghionea 1.
Golurile oaspeţilor au fost reuşite de Dejan Manaskov 8, Kiril Lazarov 5, Stojance Stoilov 4, Goce Georgievski 3, Filip Lazarov 2, Filip Taleski 2, Martin Popovski 1.
Au arbitrat germanii Lars Geipel şi Marcus Helbig, iar delegat EHF a fost suedezul Mikael Thelander.
Turneul final al Campionatului Mondial va avea loc în ianuarie 2019, în Germania şi Danemarca.
AGERPRES (editor: Mihai Ţenea, editor online: Gabriela Badea)
Sursa foto: FRH - Federația Română de Handbal Official/ Facebook
