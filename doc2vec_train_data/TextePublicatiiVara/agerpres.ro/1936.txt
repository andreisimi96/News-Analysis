În satul Cornişoru, comuna Băuţar, zece case au fost inundate sâmbătă din cauza scurgerilor de pe versanţi, iar trei dintre ele au fost înconjurate de ape.
"Sunt zece case care au fost inundate. Din cauza scurgerilor de pe versanţi, au fost colmatate rigolele la câteva podeţe. La faţa locului intervin voluntari de la SVSU Băuţar şi de la Detaşamentul Caransebeş. Trei case au fost înconjurate de apă şi locatarii au rămas blocaţi. Persoanele nu au putut părăsi casele decât după decolmatarea rigolelor şi retragerea apei", a declarat purtătorul de cuvânt al ISU "Semenic" al judeţului Caraş-Severin, Magdalena Tocmelea.
În prezent sunt nealimentate cu energie electrică 13 localităţi, respectiv Ocna de Fier, Dognecea, Şumiţa, Borlovenii Noi, Vermeş, Ersig, Colţani, Ramna, Valeapai, Remetea, Scăiuş, Duleu şi Moniom - cartier aparţinător municipiului Reşiţa. AGERPRES/(AS - autor: Paula Neamţu, editor: Andreea Rotaru, editor online: Ada Vîlceanu)
