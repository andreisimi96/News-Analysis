Preşedintele Înaltei Curţi de Casaţie şi Justiţie (ÎCCJ), Cristina Tarcea, a afirmat, joi, că orice decizie judecătorească trebuie respectată, inclusiv deciziile Curţii Constituţionale.
"Mi s-a spus că a apărut o ştire după declaraţia mea de azi dimineaţă că aş fi declarat că chestiunea respectării sau nu a deciziei Curţii Constituţionale este o chestiune politică. Nu cred că asta a fost declaraţia mea, îmi aduc aminte că întrebarea dumneavoastă a fost dacă preşedintele va respecta sau nu decizia Curţii Constituţionale, iar eu v-am spus că nu vreau să comentez acest subiect, care a fost atât de mult politizat. (...) Orice decizie judecătorească, inclusiv deciziile Curţii Constituţionale, trebuie respectată, nici nu discutăm acest aspect", le-a spus Tarcea ziariştilor, după încheierea şedinţei Consiliului Superior al Magistraturii la care a participat. AGERPRES/(A - autor: George Onea, editor: Claudia Stănescu, editor online: Irina Giurgiu)
