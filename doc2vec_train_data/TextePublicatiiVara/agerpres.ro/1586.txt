Una dintre cele 15 viitoare arhive naţionale, care va fi la Timişoara, ar putea fi construită pe un teren aparţinând Penitenciarului, aflat la ieşirea din municipiul reşedinţă spre Buziaş, a anunţat, joi, ministrul Justiţiei, Tudorel Toader.
"În programul de guvernare există un obiectiv constând în construcţia, înfiinţarea, unui număr de 15 arhive naţionale, arhive pe care să le construim la nivelul fiecărei Curţi de Apel. Deci 15 Curţi de Apel, 15 arhive în care să depozităm documentele din domeniul Justiţiei, acte din domeniul Justiţiei de la judecătorii, de la tribunale, de la Curtea de Apel care le arondează, judecătoriile şi tribunalele, cum este şi la dumneavoastră, de pe raza celor trei judeţe pe care le arondează. De unde această nevoie de a construi arhivele? Cred că le ştiţi tot la fel de bine ca şi noi, din faptul că judecătoriile, tribunalele, Curtea de Apel, parchetele aferente au documente care, potrivit legii, trebuie păstrate în arhivă timp de 90 de ani", a afirmat, într-o conferinţă de presă la Timişoara, ministrul Justiţiei.
Toate aceste documente trebuie păstrate în condiţii corespunzătoare, pentru ca cetăţeanul care are nevoie de documente să poată avea un acces facil şi sigur, pentru a-şi valorifica drepturile consemnate în respectivele acte.
Potrivit lui Tudorel Toader, sediile actuale ocupă mult spaţiu pentru arhivare, documentele sunt păstrate necorespunzător, iar faptul că trebuie păstrate timp de 90 de ani, înseamnă, de la an la an, o arhivă din ce în ce mai mare.
"Am prins în programul de guvernare acest obiectiv, avem banii, care vin dintr-un proiect de îmbunătăţirea serviciilor judiciare, un proiect finanţat de către Banca Mondială. Avem banii, avem aprobarea Băncii Mondiale şi ne mai trebuia terenul necesar, ca să trecem la faza de documentare, de obţinerea avizelor, proiect şi construcţii. Din Ministerul Justiţiei face parte şi Administraţia Naţională a Penitenciarelor. Penitenciarele, de regulă, au terenuri generoase la dispoziţie, chiar dacă spaţiile de cazare nu sunt toate corespunzătoare", a spus ministrul Tudorel Toader.
Prin urmare, acesta a făcut un apel către conducerile penitenciarelor pentru a pune la dispoziţie terenuri corespunzătoare pentru construcţia arhivei aferente Curţii de Apel. Ministrul Justiţiei a văzut şi câteva locaţii, una dintre ele fiind la ieşirea din Timişoara spre Buziaş, iar o alta, chiar la Buziaş, unde este o secţie exterioară a penitenciarului.
"Personal, aş opta pentru un teren de aici, de la ieşirea din Timişoara spre Buziaş, unde penitenciarul are zece hectare, din care putem lua 7.000 de metri pătraţi pentru a construi arhiva. Acesta a fost principalul motiv pentru care am vizitat penitenciarul, însă, am discutat şi alte chestiuni, eventual de transfer, prin Hotărâre de Guvern, a unei suprafeţe de teren din vecinătatea penitenciarului, de care au nevoie, despre schema de personal, despre statele de funcţiuni, despre nevoia de modernizare a spaţiilor de detenţie şi a spaţiilor penitenciarului în general", a precizat Tudorel Toader. AGERPRES/ (AS - autor: Paula Neamţu, editor: Diana Dumitru, editor online: Ada Vîlceanu)
