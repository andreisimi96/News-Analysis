Proiectul Mnemonics, cu care ţara noastră participă la cea de-a 16-a ediţie a Expoziţiei Internaţionale de Arhitectură - La Biennale di Venezia, a fost apreciat atât de vizitatorii pavilionului României din Giardini della Biennale şi ai Noii Galerii a Institutului Român de Cultură şi Cercetare Umanistică (IRCCU) din Veneţia, cât şi de presa internaţională, informează Ministerul Culturii şi Identităţii Naţionale.
Conform comunicatului citat, proiectul Mnemonics pune în discuţie funcţia social-culturală a spaţiului liber al oraşelor româneşti. Conceptul Mnemonics, într-o abordare scenografică, descrie un vast teritoriu al libertăţii mai multor generaţii din România - libertatea de mişcare, libertatea intenţiei şi a imaginaţiei, libertatea reaccesării amintirilor copilăriei şi a reaproprierii aspectelor sale ludice maturităţii. Esenţa Mnemonics constă într-o viziune optimistă, fără nostalgie, asupra spaţiului dintre blocurile oraşelor din România care aşteaptă impulsul contemporan pentru viitor.
Bienala de Arhitectură de la Veneţia este un eveniment internaţional de mare prestigiu ce ilustrează un dialog cultural de mare amploare între ţările lumii. Aceasta se desfăşoară în perioada 26 mai - 25 noiembrie. Organizatorii reprezentării României la cea de-a 16-a ediţie a Expoziţiei Internaţionale de Arhitectură - la Biennale di Venezia sunt Ministerul Culturii şi Identităţii Naţionale, Ministerul Afacerilor Externe, Institutul Cultural Român şi Uniunea Arhitecţilor din România.
"Pavilionul României vine cu o abordare ludică şi se apropie de spaţiul public dintre blocuri, ca un simbol al urbanizării rapide a ţării din a doua parte a secolului al XX-lea", se arată în cotidianul britanic "The Guardian", în timp ce publicaţia internaţională "Monocle" apreciază, într-un montaj video, că "România a provocat printr-o expoziţie bine executată şi fermecătoare, construită pe rememorare şi amintiri ale copilăriei noastre petrecute pe terenuri de joacă şi petece de iarbă. (...) Comentariul său dezvăluie puterea unei naţiuni de a genera un cadru frumos cu o idee evocatoare şi, mai mult, cum poate schimba percepţii".
Pavilionul României este apreciat şi în paginile revistei "Elle Italia" drept unul dintre cele mai reuşite de la cea de-a 16-a Expoziţie Internaţională de Arhitectură de la Veneţia. Potrivit autorilor articolului, pavilionul ţării noastre "invită vizitatorii să intre în posesia locului de joacă, să interacţioneze cu ceilalţi şi să reflecteze asupra efectelor unei apropieri spontane a unui spaţiu public". AGERPRES/(AS - autor: Petronius Craiu, editor: Georgiana Tănăsescu, editor online: Anda Badea)
