Primarul ales al Chişinăului, Andrei Năstase, a avertizat - luni, într-o conferinţă de presă - că dacă până joi magistraţii nu îi vor valida mandatul obţinut prin vot direct, va organiza acţiuni de protest, calificând drept "circ" tergiversarea acestui proces, informează portalul Deschide.md.
"Dacă nu va fi validat mandatul voi solicita sprijinul oamenilor. Vom ieşi la protest. Cineva încearcă să obstrucţioneze votul popular', a avertizat el.
Magistraţii judecătoriei Chişinău s-au întrunit luni într-o nouă şedinţă pentru a valida mandatul primarului ales al municipiului Chişinău, Andrei Năstase. Dar reuniunea nu a mai avut loc. Consiliul Electoral de Circumscripţie Chişinău a cerut recuzarea judecătorului responsabil de validarea mandatului lui Andrei Năstase, considerând că acesta nu ar fi imparţial. Zeci de simpatizanţi ai lui Andrei Năstase s-au adunat în faţa tribunalului.
Faptul că mandatul lui Andrei Năstase de primar al Capitalei nu a fost validat până în prezent, prin utilizarea diverselor tertipuri juridice, demonstrează că procesul este tergiversat intenţionat, consideră mai mulţi experţi moldoveni, citaţi luni de Radio Chişinău.
Deşi, aparent, normele legale privind examinarea contestaţiilor legate de alegerile locale din municipiul Chişinău sunt respectate, faptul că examinarea lor durează atât de mult timp lasă loc suspiciunilor că decizia ar fi tergiversată în mod deliberat, este de părere directorul executiv al Congresului Autorităţilor Locale, Viorel Furdui.
Prin decizii care amână procesul de validare a mandatului lui Andrei Năstase actuala putere vrea să demonstreze, prin instituţiile pe care le controlează, că se poate împotrivi preluării atribuţiilor de către acesta, opinează la rândul său analistul politic Vlad Ţurcanu.
"Nu am îndoieli că mandatul său va fi validat, deşi orice se poate întâmpla la Chişinău, doar că se va întâmpla mai târziu, încercându-se prin asemenea măsuri să se arate neputinţa lui Andrei Năstase şi a taberei sale", a mai spus Ţurcanu, potrivit căruia Năstase, totodată şi lider al Partidului Platforma Demnitate şi Adevăr (PPDA), ar putea utiliza toate aceste obstrucţionări ca argumente în viitoarea campanie pentru alegerile parlamentare, preconizate pentru sfârşitul acestui an.
Experţii apreciază că Andrei Nastase ar trebui să-şi formeze o echipa profesionistă şi onestă la primărie şi să reorganizeze instituţia. De asemenea, el ar trebui să reacţioneze prompt pentru a preveni eventuale ilegalităţi, precum demolările sau construcţiile neautorizate, conform postului de radio menţionat.
Turul doi al alegerilor anticipate pentru funcţia de primar general al Chişinăului a avut loc la 3 iunie, proeuropeanul Andrei Năstase obţinând 52,57% din sufragii, devansându-l astfel pe reprezentantul socialist Ion Ceban, care a primit 47,43% din voturi. AGERPRES/(AS - autor: Lilia Traci, editor: Sorin Popescu, editor online: Irina Giurgiu)
