Cantitatea de lapte de vacă colectată de unităţile procesatoare a crescut cu 27.861 tone (+8,9%) în primele patru luni din 2018, comparativ cu perioada similară din 2017, informează marţi Institutul Naţional de Statistică (INS).
Creşteri ale producţiei în primele patru luni din 2018 faţă de perioada corespunzătoare din anul precedent au fost înregistrate la brânzeturi - cu 1.959 de tone (+7%), lapte acidulat (iaurt, iaurt de băut, lapte bătut şi alte produse lactate similare) - cu 2.534 de tone (+3,8%), lapte de consum - cu 3.223 de tone (+3,2%) şi smântână de consum - cu 278 de tone (+1,3%).
Producţia a scăzut la unt, cu 733 tone (-17,1%).
Cantitatea de lapte brut importat a crescut, în această perioadă, cu 75 tone (+0,1%).
În luna aprilie 2018, cantitatea de lapte de vacă colectată de unităţile procesatoare a crescut cu 9.108 tone (+10,7%), comparativ cu aceeaşi lună a anului trecut.
Producţia a crescut la lapte de consum - cu 2.721 de tone (+11,9%), brânzeturi - cu 717 tone (+9,6%) şi lapte acidulat (iaurt, iaurt de băut, lapte bătut şi alte produse lactate similare) - cu 197 de tone (+1,3%).
Producţia la unt a scăzut cu 289 de tone (-27,1%) şi la smântâna de consum cu 315 tone (-6%).
Cantitatea de lapte brut importat a crescut în luna aprilie 2018 cu 303 tone (+3,0%) faţă de luna corespunzătoare din anul precedent.
În luna aprilie 2018, comparativ cu luna precedentă, cantitatea de lapte de vacă colectată de unităţile procesatoare a urcat cu 4.947 de tone (+5,5%).
De asemenea, producţia de brânzeturi în luna aprilie 2018, comparativ cu luna martie 2018, a fost mai mare cu 513 tone (+6,7%).
Producţia a scăzut la unt - cu 322 de tone (-29,2%), smântâna de consum - cu 721 de tone (-12,8%), lapte acidulat (iaurt, iaurt de băut, lapte bătut şi alte produse lactate similare) - cu 1.592 de tone (-9,4%) şi lapte de consum - cu 182 de tone (-0,7%).
Cantitatea de lapte brut importat a scăzut în luna aprilie 2018 faţă de luna martie 2018 cu 2.234 tone (-17,9%). AGERPRES/(AS - autor: Carmen Marinescu, editor: Oana Tilică, editor online: Irina Giurgiu)
