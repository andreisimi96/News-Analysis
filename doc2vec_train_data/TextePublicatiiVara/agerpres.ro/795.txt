Fostul premier Sorin Grindeanu apreciază că incendierea maşinii jurnalistului Dragoş Boţa reprezintă o încercare de intimidare, adăugând că nu şi-ar fi imaginat vreodată că în Timişoara se poate ajunge la astfel de gesturi.
"Timişoara a fost noaptea trecută scena unui incident extrem de grav: maşina jurnalistului Dragoş Boţa a fost incendiată. Este, fără doar şi poate, o încercare de intimidare, un atac la libertatea de exprimare. Astfel de fapte sunt condamnabile şi sper ca organele de anchetă să îi aducă în faţa instanţelor de judecată pe autori. Nu mi-am imaginat vreodată că în Timişoara se poate ajunge la astfel de gesturi, la ameninţări mai mult decât evidente, la incendieri de maşini sau altfel de fapte reprobabile", a scris pe Facebook Grindeanu, care a deţinut în trecut funcţia de preşedinte al Consiliului Judeţean Timiş.
Poliţia Timiş a deschis un dosar penal in rem, pentru distrugere din culpă, după ce autoturismul unui jurnalist timişorean a ars în noaptea de vineri spre sâmbătă, în faţa blocului din Timişoara în care locuieşte.
"În cauză s-a întocmit dosar penal pentru distrugere din culpă, în acest caz, şi în continuare se efectuează cercetări pentru stabilirea împrejurărilor şi a cauzelor în care s-a produs acest incident", a declarat sâmbătă pentru AGERPRES purtătorul de cuvânt al Poliţiei Timiş, Aurora Voicilă.
Maşina este a jurnalistului Dragoş Boţa, iar vecinii au semnalat incendiul la numărul 112. Echipajele de pompieri au intervenit pentru stingerea focului. Primele indicii arată că geamul din dreapta spate a fost spart şi a ars tot interiorul vehiculului. Se iau în calcul atât un scurtcircuit, cât şi o incendiere provocată. AGERPRES/(AS - autor: Irinela Vişan, editor: Karina Olteanu, editor online: Irina Giurgiu)
