În 1966, fotbalul s-a întors la el acasă, după cum suna şi sloganul Cupei Mondiale. A venit rândul Angliei să găzduiască turneul final al Campionatului Mondial, desfăşurat între 11 şi 30 iulie, potrivit www.fifa.com.
În cursa pentru calificări au participat 70 de echipe naţionale. Selecţionatele din Asia şi Africa s-au arătat nemulţumite de hotărârea FIFA de a acorda un singur loc acestor două continente şi au refuzat să participe în preliminarii. Dar a venit, totuşi, selecţionata nord-coreeană, despre care nu se ştia mai nimic. În play-off, reuşise să învingă Australia cu scoruri fluviu: 6-1 şi 3-1.
România a ratat şi în 1966 calificarea. În preliminarii, tricolorii au făcut parte din grupa 4 a Europei, alături de Portugalia, Cehoslovacia şi Turcia. Bilanţul României a înregistrat trei victorii şi trei înfrângeri: 3-0 şi 1-2 cu Turcia, 1-0 şi 1-3 cu Cehoslovacia, 2-0 şi 1-2 cu Portugalia. Clasamentul final al grupei situa echipa noastră pe locul al treilea.
Prin urmare, la Cupa Mondială din 1966 au participat 16 echipe provenite din patru confederaţii: zece din Europa (Anglia, Bulgaria, Elveţia, Franţa, Italia, Portugalia, RFG, Spania, Ungaria şi Uniunea Sovietică), patru din America de Sud (Argentina, Brazilia, Chile şi Uruguay), cărora li s-a adăugat Mexicul, reprezentanta Americii de Nord şi Centrale, precum şi Coreea de Nord, reprezentanta Asiei.
Meciurile CM din 1966 s-au disputat pe opt stadioane amplasate în şapte oraşe: Wembley şi White City din Londra, Goodison Park din Liverpool, Old Trafford din Manchester, Hillsborough din Sheffield, Villa Park din Birmingham, Aresome Park din Middlesbrough şi Roker Park Ground din Sunderland.
Pentru prima dată la o Cupă Mondială de fotbal, a existat o mascotă: un leu pe nume Willie.
Turneul final din Anglia a debutat cu un meci fără goluri, între ţara gazdă şi Uruguay. Apoi, Anglia s-a impus cu acelaşi scor, 2-0, atât în faţa Mexicului, cât şi a Franţei.
În sferturile de finală, Anglia a dispus de Argentina cu 1-0. Tot în sferturi, URSS a trecut de Ungaria cu 2-1, iar Portugalia a învins Coreea de Nord cu 5-3. Confruntarea dintre portughezi şi nord-coreeni a fost una remarcabilă. După doar 25 de minute de joc, asiaticii conduceau cu 3-0. Datorită lui Eusebio, motorul echipei Portugaliei, lusitanii şi-au revenit şi au reuşit să marcheze de cinci ori.
În semifinale, Anglia a trecut de Portugalia cu 2-1, prin două goluri înscrise de Bobby Charlton. Finala mică a consemnat victoria Portugaliei în faţa Uniunii Sovietice, cu 2-1, prin reuşitele lui Eusebio şi Jose Torres.
Ultimul act al Cupei Mondiale, Anglia versus Germania de Vest, s-a disputat la 30 iulie 1966, pe celebrul stadion Wembley din Londra. Au asistat 93.000 de spectatori. În minutul 12, germanul Helmut Haller a deschis scorul, dar englezul Geoff Hurst a reuşit să egaleze la scurt timp. Din nou, Anglia a marcat în minutul 78, însă avantajul nu a rezistat mult timp. Şutul decisiv al lui Wolfgang Weber a adus o nouă egalare, de data aceasta pentru nemţi. La finalul celor 90 de minute de joc, tabela de marcaj arăta 2-2. Au urmat prelungirile. Acelaşi Hurst a punctat de două ori (minutele 101 şi 120), tranşând scorul final: 4-2. Nemţii antrenaţi de Helmut Schoen au fost nevoiţi să se mulţumească cu argintul.
La CM din 1966, s-a înregistrat o medie scăzută de goluri: 2,78 reuşite pe meci. În total, s-au marcat 89 de goluri în cele 32 de partide disputate, notează www.fifa.com.
Golgheterul campionatului a fost atacantul portughez Eusebio da Silva Ferreira, cu nouă reuşite. Lusitanul a fost urmat de germanul Helmut Haller, care a înscris de şase ori, precum şi de sovieticul Valeriy Porkuyan, britanicul Geoff Hurst, maghiarul Ferenc Bene şi neamţul Franz Beckenbauer - fiecare cu câte patru goluri.
La clasamentul pe echipe, Portugalia a marcat cele mai multe goluri (17), urmată de RFG (15) şi Anglia (11).
Numărul total de spectatori prezenţi pe stadioanele Cupei Mondiale din Anglia a fost de 1.563.135. AGERPRES/(Documentare - Horia Plugaru, editor: Cristian Anghelache, editor online: Simona Aruştei)
Sursa foto:  FIFA World Cup  / Facebook
