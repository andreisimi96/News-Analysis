Cineastul Paul Negoescu a declarat că a dorit să-i aducă un omagiu celebrului Woody Allen prin noul său film, "Povestea unui pierde-vară", producţie ce a avut premiera internaţională la Transilvania Intl. Film Festival, la 31 mai, conform unui material despre regizorul român publicat sâmbătă de revista americană Variety.
După ce a dat lovitura, fără ca măcar să-şi dea seama, cu filmul "Două lozuri", comedia cu un buget de doar 30.000 de euro care, spre surpriza tuturor, inclusiv a regizorului, s-a impus drept cel mai important succes de box-office în România în 2016, cu încasări de 540.000 de euro, Paul Negoescu a declarat că a dorit să facă un film în stilul lui Woody Allen pe care să i-l dedice marelui cineast.
"Este un film diferit", susţine Negoescu care a adăugat că "Povestea unui pierde-vară" este "o poveste personală", care se adresează unei audienţe mai limitate, unei nişe. "Oamenii vor auzi însă despre acest film", crede el.
Aflat la a doua colaborare cu regizorul Paul Negoescu, după succesul de box-office 'Două lozuri', Alexandru Papadopol interpretează un personaj inedit şi amuzant, un conferenţiar universitar, un pic cam fustangiu, îndrăgostit de matematică şi de studente. O raritate în cinematografia românească actuală, lungmetrajul "Povestea unui pierde-vară" este filmat pe peliculă, pe străzile Bucureştiului. Oraşul are un aer european fermecător.
Studiind filmografia lui Woody Allen, Paul Negoescu a încercat să canalizeze energia nevrotică a personajelor interpretate chiar de Allen în primele sale filme în personajul Petru, interpretat de Papadopol, care este un tip "ipohondru şi uşor paranoic care chestionează tot ce se întâmplă în jurul său".
"Nu am crezut niciodată că aş putea să fac un film în stilul lui Allen", a declarat Paul Negoescu, adăugând însă că a admirat mereu filmele marelui regizor. "'Povestea unui pierde-vară' nu este doar inspirat de filmele lui Woody Allen, ci este un omagiu la adresa acestuia", a subliniat el.
Paul Negoescu pune succesul producţiei "Două lozuri" pe seama stilului simplu, nepretenţios în care a fost realizat filmul, o poziţie exprimată chiar şi de personajul Petru în deschiderea filmului "Povestea unui pierde-vară": "Oamenii nu dau bani pentru ceva ce nu pot înţelege". Chiar şi marele Shakespeare, adaugă el, "a scris poveşti simple pentru oameni obişnuiţi. Un băiat iubeşte o fată şi de aici se naşte conflictul".
În ceea ce priveşte "reţeta succesului" în care crede, Paul Negoescu este împotriva compromisului de dragul de a atrage cât mai mulţi oameni la filmul tău. "Dacă vrei să ai succes, nu trebuie să te gândeşti la ce ar vrea publicul să vadă. Dacă îţi urmezi cu perseverenţă şi onestitate intenţiile, atunci şi publicului o să-i placă filmul tău", a susţinut el.AGERPRES/(AS - editor: Codruţ Bălu, editor online: Irina Giurgiu)
Sursa foto: facebook.com/ Alexandru.Papadopol.Official
