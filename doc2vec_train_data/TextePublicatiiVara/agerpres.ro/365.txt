Poliţiştii prahoveni efectuează, miercuri, două percheziţii la persoane bănuite de furt prin metoda 'pomana', prejudiciul cauzat prin activitatea infracţională fiind estimat la aproximativ 60.000 lei.
Potrivit unui comunicat al Inspectoratului Judeţean de Poliţie Prahova, din cercetări a reieşit că, în perioada ianuarie-mai, cei în cauză, sub pretextul că intenţionează să ofere bunuri în memoria unei persoane decedate, ar fi solicitat accesul în mai multe locuinţe, iar după ce l-au obţinut, au oferit victimelor o sumă de bani cu acelaşi titlu, folosind însă o bancnotă de valoare mare la care au solicitat rest, cu scopul de a identifica locul în care sunt ţinuţi banii.
Ulterior, ar fi creat un pretext pentru a îndepărta persoanele vătămate din încăpere, una din persoanele bănuite reuşind să sustragă restul de bani.
Prin activitatea infracţională ar fi fost cauzat un prejudiciu de aproximativ 60.000 de lei, arată sursa citată.
Trei persoane vor fi duse la audieri.
La percheziţii participă şi jandarmi. AGERPRES/(AS - autor: Anamaria Toma, editor: Diana Dumitru, editor online: Irina Giurgiu)
