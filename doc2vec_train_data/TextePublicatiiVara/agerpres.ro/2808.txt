Sportiva română Ana-Maria Popescu (ex-Brânză), campioană olimpică în 2016 cu echipa, a ocupat locul 6 în proba individuală feminină de spadă, luni, la Campionatele Europene de scrimă de la Novi Sad (Serbia), potrivit site-ului Federaţiei Române de Scrimă.
În primul tur, Ana-Maria Popescu a trecut de Alejandra Cisneros (Spania) cu 15-7, în turul al doilea a învins-o pe Ksenia Panteleeva (Ucraina) cu 15-8, în optimi a dispus de Rossella Fiamingo (Italia) cu 15-12, pierzând în sferturi în faţa estonienei Julia Beljajeva cu 9-15.
Amalia Tătăran s-a clasat pe locul 9, după ce a pierdut în optimi cu Beljajeva, scor 10-15, iar Maria Udrea a ocupat locul 10, fiind învinsă în optimi de o altă reprezentantă de Estoniei, Katrina Lehis, cu 15-6. Raluca Sbîrcia a ocupat locul 35.
Locul 6 la Novi Sad rămâne cea mai bună performanţă a scrimerilor români, după ce Bianca Pascu s-a clasat pe această poziţie în proba individuală feminină de sabie.
AGERPRES (AS-autor: Mihai Ţenea, editor: Mircea Lazaroniu, editor online: Irina Giurgiu)
