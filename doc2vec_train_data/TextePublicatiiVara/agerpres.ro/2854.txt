Selecţionerul Angliei, Gareth Southgate, şi-a exprimat nemulţumirea faţă de decizia arbitrului de a acorda un penalty împotriva echipei sale în meciul câştigat cu 2-1 în faţa reprezentativei Tunisiei, luni seara, pe Volgograd Arena, în Grupa G a Cupei Mondiale de fotbal din Rusia.
"Am reuşit să surmontăm o decizie foarte severă în defavoarea noastră (penalty pentru Tunisia) şi să ne păstrăm sângele rece în ciuda acelei situaţii, ceea ce mi-a plăcut. Chiar şi la 1-1, eram mândru de performanţa noastră. Înainte de meci, eu am spus adesea că nivelul nostru de performanţă va fi esenţial, pentru că astfel vom putea avea controlul. Dar au fost lucruri în meciul din această seară (luni) pe care nu le-am putut controla, însă am ştiut să reacţionăm. Chiar cu puţin timp rămas de jucat, am fost lucizi. Echipele bune înscriu târziu, ţin mingea, iar adversarii obosesc", a precizat Southgate.
Naţionala Albionului a smuls victoria în prelungiri, adusă de ''dubla'' lui Harry Kane (11, 90+1), după ce tunisienii egalaseră prin Ferjani Sassi (35 - penalty).
Următoarele meciuri vor avea loc sâmbătă 23 iunie, Belgia - Tunisia, la Moscova (stadionul Spartak), şi duminică 24 iunie, Anglia - Panama, la Nijnîi Novgorod (stadionul Nijnîi Novgorod). AGERPRES (autor: Vlad Constantinescu, editor: Mihai Ţenea, editor online: Gabriela Badea)
