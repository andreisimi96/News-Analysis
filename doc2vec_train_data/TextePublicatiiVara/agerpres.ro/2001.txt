Pilotul german Sebastian Vettel (Ferrari) a câştigat duminică Marele Premiu al Canadei, a şaptea manşă a sezonului de Formula 1, pe circuitul de la Gilles-Villeneuve (4,361 km), la Montreal, şi a preluat şefia clasamentului general.
Vettel, care a plecat şi din pole position, a fost urmat de finlandezul Valtteri Bottas (Mercedes) şi olandezul Max Verstappen (Red Bull), în timp ce campionul en titre, britanicul Lewis Hamilton, a încheiat pe poziţia a 5-a.
Vettel a fost cronometrat cu timpul de 1:28:31.377, Bottas sosind după 7.376 secunde, iar Verstappen după 8.360 secunde.
Pe locul 4 s-a situat australianul Daniel Ricciardo (Red Bull Racing TAG Heuer) cu +20.892s, iar pe 5 a terminat Hamilton, cu +21.559s.
În urma acestui succes, al 50-lea din cariera sa, al doilea la Montreal, Vettel conduce în clasamentul general al piloţilor, cu 121 puncte, urmat de Hamilton, 120 puncte, Bottas, 86 de puncte, Ricciardo, 84 de puncte, Kimi Raikonnen (Ferrari), 68 de puncte, Verstappen, 50 puncte, Fernando Alonso (McLaren Renault), 32 puncte, Niko Hulkenberg (Renault), 32 puncte, Carlo Sainz (Renault), 24 puncte, top 10 fiind încheiat de danezul Kevin Magnussen (Haas Ferrari), cu 19 puncte.
Campionatul mondial de Formula 1 va continua cu MP al Franţei (22-24 iunie). AGERPRES/(AS-editor: Adrian Drăguţ)
