Fostul premier Victor Ponta, liderul Pro România, a declarat luni că marile partide tradiţionale au o incapacitate structurală de a se schimba, de a se adapta.
"Suntem convinşi că marile partide tradiţionale au o incapacitate structurală de a se schimba, de a se adapta şi asta o spune cineva care a încercat să schimbe un mare partid politic şi care atunci când am abandonat ideea de schimbare am pierdut şi eu, a pierdut şi partidul respectiv. Este opinia noastră că în faţa acestei incapacităţi politice de a ţine pasul cu schimbarea societăţii un proiect tip start-up, mic, cu oameni mai puţini, cu resurse mici, cu riscuri mari, poate să producă beneficii pentru toţi cei care suntem beneficiarii schimbărilor sociale. Când văd că 80% din români sunt nemulţumiţi de clasa politică, după care 50% din cei 80% nu vin la vot, după care cei 30% care vin la vot votează tot cu partidele vechi, că nu au cu cine vota, atunci cred că este obligaţia noastră, pe baza unei experienţe pe care am avut-o, pozitivă şi negativă, de a oferi această alternativă", a spus Ponta la evenimentul de lansare a agendei politice 2018/2024 a Pro România.
El a adăugat că are un mare regret pentru faptul că România a trecut printr-o criză socială şi economică înainte de anii 2000, criză care s-a repetat în anul 2010.
"Acum, deşi societatea s-a schimbat, deşi avem alt potenţial, în 2020 s-ar putea să ne trezim în acelaşi loc, s-ar putea să ne trezim din nou că politici populiste nu pot fi susţinute, s-ar putea să ne trezim din nou cu oameni care nu se pricep că vin la decizie, că regula principală este doar obedienţa şi sprijinul unui partid sau apartenenţa la un partid politic, ori eu cred că România poate să evite în 2020 repetarea scenariului 2010 sau 2000 cu condiţia să aibă o variantă de a face politică care să ţină pasul cu ceea ce se întâmplă în economie, în societate. Acum economia, societatea, sunt mult înaintea politicii şi noi, cei de aici, încercăm să prindem din urmă societatea", a menţionat Victor Ponta.
La lansarea agendei politice 2018/2024 a Pro România a fost prezent şi consilierul fostului premier Mihai Tudose, Felix Rache, care va face parte din echipa de comunicare a partidului lui Victor Ponta. AGERPRES / (A - autor: Dana Piciu, editor: Irina Poenaru, editor online: Adrian Dădârlat)
