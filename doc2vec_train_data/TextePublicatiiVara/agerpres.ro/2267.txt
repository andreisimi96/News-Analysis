Liderul nord-coreean Kim Jong Un l-a invitat pe preşedintele american Donald Trump, în cadrul întâlnirii lor din Singapore, să efectueze o vizită la Phenian, iar el a acceptat la rândul său invitaţia de a merge în Statele Unite, a anunţat miercuri agenţia nord-coreeană de presă citată de AFP.
"Kim Jong Un l-a invitat pe Trump să efectueze o vizită la Phenian într-un moment potrivit, iar Trump l-a invitat pe Kim Jong Un în Statele Unite", a indicat agenţia oficială KCNA.
"Cei doi lideri au acceptat cu plăcere invitaţiile reciproce, convinşi fiind că aceasta va reprezenta o altă ocazie importantă pentru o îmbunătăţire a relaţiilor" dintre cele două ţări, a transmis agenţia menţionată.
Totodată, aceasta a afirmat că summitul istoric de marţi dintre Donald Trump şi Kim Jong Un constituie "o schimbare radicală" în relaţiile bilaterale.
Relaţiile dezastruoase dintre cele două state au "durat perioada cea mai lungă de pe Pământ", apreciază agenţia oficială KCNA în primul său bilanţ asupra summitului din Singapore, sperând că acesta va permite "o schimbare radicală în relaţiile extrem de ostile" dintre cele două ţări.
Liderul nord-coreean , citat de KCNA, a apreciat că denuclearizarea în peninsula coreeană depinde de încetarea de către Washington şi Phenian a acţiunilor care le opun reciproc. AGERPRES/ (AS - autor: Vicenţiu Purcărea, editor online: Daniela Juncu)
