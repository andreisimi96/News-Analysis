Muzeul Britanic (British Museum) este situat în centrul Londrei, pe strada Great Russell. Este unul dintre cele mai vechi şi cele mai cuprinzătoare muzee din lume, cu peste 8 milioane de exponate în colecţia permanentă.
Găzduieşte, în cele peste 90 de galerii, una dintre cele mai mari colecţii de antichităţi şi documente legate de evoluţia omului din cele mai vechi timpuri până în contemporaneitate, culese de pe întreaga suprafaţă a planetei.
British Museum a fost înfiinţat în anul 1753, cuprinzând, iniţial, colecţia de pe 70.000 de obiecte a cercetătorului Sir Hans Sloane. Inaugurarea muzeului a avut loc la 15 ianuarie 1759, conform https://www.britishmuseum.org/.
Printre principalele atracţii ale muzeului, se numără: piatra de la Rosetta (ajunsă în colecţia muzeului în 1802); colecţia Townley de sculpturi clasice (este expusă din 1805) şi sculpturile de la Parthenon (din 1816). AGERPRES (Documentare - Horia Plugaru, editor: Mariana Zbora-Ciurel)
