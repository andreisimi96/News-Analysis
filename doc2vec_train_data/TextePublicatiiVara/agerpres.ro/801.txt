După peste trei luni de absenţă, datorate unei accidentări şi unei intervenţii chirurgicale la piciorul drept, vedeta braziliană Neymar urmează să revină pe gazon contra Croaţiei, duminică la Liverpool, într-un meci de pregătire pentru Cupa Mondială de fotbal din Rusia.
De la debutul pregătirii, "Selecao" a afişat încrederea de a-l vedea pe "Ney" în top în Rusia, în timp ce legendarul Pele a scris pe Twitter un mesaj de încurajare: "Tu îi vei ajuta pe brazilieni să se bucure în timpul Cupei Mondiale!".
O titularizare cu Croaţia ar trimite un mesaj puternic, însă selecţionerul Tite nu a lăsat să transpire nimic, deşi est puţin probabil ca atacantul brazilian să joace toate cele 90 de minute.
Însă cu sau fără Neymar, căpitanul Braziliei Thiago Silva a promis în orice caz un "Jogo Bonito" la Cupa Mondială.
"Nu putem promite titlul, dar putem promite meciuri mari. La Cupa Mondială veţi vedea un fotbal bun", a asigurat fundaşul.
La rândul său, coechipierul lui Neymar de la naţională, Danilo, a afirmat zilele trecute că starul brazilian "este din ce în ce mai bine pe zi ce trece".
"Este din ce în ce mai bine în fiecare zi, este din ce în ce mai rapid, mai agil şi este din ce în ce mai dificil să te aperi în faţa lui", a declarat fundaşul clubului Manchester City, aflat în pregătire cu lotul Braziliei la Londra.
"Sperăm să fie pregătit sută la sută pentru Cupa Mondială sau cât mai aproape de forma maximă, pentru că este foarte important pentru noi", a adăugat el.
Accidentat la picior la finele lunii februarie în cursul unui meci al echipei Paris Saint-Germain cu Olympique Marseille, "Ney" a revenit progresiv pe terenul de joc, chiar dacă nu a jucat în meciuri oficiale.
Brazilia va susţine două meciuri amicale, în faţa Croaţiei, pe 3 iunie la Liverpool, şi cu Austria pe 10 iunie la Viena, urmând să zboare spre Rusia unde va debuta contra Elveţiei pe 17 iunie.
În cadrul Grupei E, Brazilia va mai întâlni Costa Rica şi Serbia.
AGERPRES (editor: Vlad Constantinescu, editor online: Irina Giurgiu)
