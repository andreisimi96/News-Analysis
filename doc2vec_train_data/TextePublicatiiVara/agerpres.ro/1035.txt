Viceprim-ministrul şi ministru al Mediului Graţiela Leocadia Gavrilescu va participa, marţi, de Ziua Mondială a Mediului, la evenimentul de lansare pentru consumatori, în reţeaua Carrefour din Capitală, a pungii biodegradabile, care o va înlocui pe cea din plastic subţire, potrivit unui anunţ al ministerului de resort.
Această iniţiativă vine ca urmare a modificărilor aduse anul acesta Legii nr. 249/2015 privind reducerea consumului de pungi de transport din plastic subţire.
Totodată, la sediul Ministerului Mediului, va fi organizată o sesiune de declaraţii de presă cu participarea primarului general al municipiului Bucureşti, Gabriela Firea.
Temele abordate se vor referi la reducerea poluării şi îmbunătăţirea calităţii aerului, inclusiv prin prezentarea unor soluţii tehnice 100% nepoluante pentru salubrizarea şi igienizarea oraşelor. AGERPRES/(AS - editor: Oana Tilică, editor online: Anda Badea)
