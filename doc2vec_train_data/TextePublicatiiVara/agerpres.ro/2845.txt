Pompierii militari din cadrul Secţiei Mangalia au intervenit marţi dimineaţă pentru stingerea unui incendiu izbucnit în camera tehnică a hotelului Ammon, din staţiunea Venus, a informat ISU Dobrogea.
Potrivit purtătorului de cuvânt al ISU Dobrogea, Anca Chiriţă, două autospeciale ale pompierilor, au intervenit marţi dimineaţă pentru stingerea incendiului ce se manifesta în camera tehnică a hotelului Ammon, din staţiunea Venus, focul fiind generat de un echipament tip boiler, pentru încălzirea apei.
"La incendiul de la hotelul din Venus au intervenit dou autospeciale de stingere de la Secţia Mangalia şi o ambulanţă SMURD. În hotelul, cu trei etaje, erau cazate aproximativ 28 de persoane care au fost evacuate în siguranţă de către personalul de serviciu, până la sosirea pompierilor şi din informaţiile transmise de la faţa locului, incendiul se manifesta la un boiler în camera tehnica de la subsol, cu degajare mare de fum", a declarat Anca Chiriţă.
Potrivit martorilor, focul a fost stins la ora 9.35, la aproximativ 15 minute de la începerea intervenţiei. AGERPRES/(AS - autor: Dan Mihăescu, editor: Nona Jalbă, editor online: Gabriela Badea)
