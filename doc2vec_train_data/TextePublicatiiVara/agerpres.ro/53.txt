Preşedintele Recep Tayyip Erdogan le-a cerut sâmbătă cetăţenilor turci să-şi schimbe valuta în lire turceşti, pentru a ajuta moneda naţională ce s-a depreciat puternic în ultimele săptămâni, transmite AFP.
'Fraţii mei, aceia dintre voi care au euro sau dolari sub pernă, să-şi investească banii în liră', a cerut Erdogan în timpul unui miting desfăşurat în oraşul Erzurum, în perspectiva alegerilor legislative şi prezidenţiale din 24 iunie.
Solicitarea sa survine după o depreciere puternică a lirei turceşti, care în numai o lună s-a devalorizat cu peste 16%, în contextul neliniştilor manifestate pe pieţe ca urmare a politicii intervenţioniste a preşedintelui Erdogan.
Lira turcească, ce se schimba la sfârşitul săptămânii cu 4,7 unităţi pentru un dolar american, se schimba miercuri cu 4,92 unităţi pentru un dolar, dar a revenit apoi uşor după ce Banca Centrală a crescut rata directoare a dobânzii.
Economiştii cereau de o luna creşterea acestei dobânzi directoare, dar Erdogan s-a opus ferm, el susţinând, dimpotrivă, o reducere a ei pentru a tempera inflaţia ajunsă la două cifre.
Guvernul de la Ankara pune devalorizarea lirei turceşti pe seama unui 'complot' pus la cale de puteri străine care doresc să slăbească Turcia.
'Auzi, sectorule financiar ! Dacă apelaţi la astfel de jocuri, manipulări împotriva investitorilor şi întreprinderilor noastre, să ştiţi că veţi plăti scump !', a mai spus Erdogan în intervenţia sa de sâmbătă.AGERPRES/(AS - editor: Sorin Popescu, editor online: Daniela Juncu)
