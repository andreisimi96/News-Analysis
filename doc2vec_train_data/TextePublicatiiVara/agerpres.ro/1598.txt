Prim-ministrul Viorica Dăncilă - aflată în vizită oficială în Portugalia - a avut, joi, o întrevedere cu Marcelo Rebelo de Sousa, preşedintele Republicii Portugheze, context în care şeful executivului a comunicat propunerea de elaborare a unei foi de parcurs, ca instrument de lucru operativ şi mijloc de stimulare a proiectelor de cooperare între cele două ţări.
Potrivit unui comunicat al Guvernului, cei doi demnitari au exprimat satisfacţia pentru nivelul actual al relaţiilor bilaterale, atât la nivel politic, cât şi la nivel sectorial, fiind evidenţiat în mod special, nivelul foarte bun al cooperării în domeniul apărării.
"Şeful executivului a exprimat dorinţa intensificării colaborării în domenii considerate prioritare de către ambele părţi. În acest sens, a comunicat preşedintelui propunerea de elaborare a unei foi de parcurs, ca instrument de lucru operativ şi mijloc de stimulare a proiectelor de cooperare între cele două ţări", se arată în comunicat.
Totodată, cei doi oficiali au făcut o analiză a evoluţiilor actuale şi a perspectivelor politice din Europa, exprimând poziţii similare cu privire la necesitatea aprofundării integrării europene într-o manieră inclusivă.
"Între subiectele de pe agenda europeană au fost abordate negocierile privind noul Cadru Financiar Multianual, Politica de Coeziune şi Politica Agricolă Comună, inclusiv în perspectiva arhitecturii relaţiilor europene post alegeri pentru Parlamentul European din 2019", se arată în comunicat.
Sursa citată menţionează că premierul român a subliniat importanţa reîntoarcerii la fundamentele construcţiei europene pentru a reclădi încrederea cetăţenilor, principiu ce va sta la baza priorităţilor Preşedinţiei României la Consiliul UE, alături de necesitatea de a răspunde priorităţilor majore ale Uniunii, cum ar fi securitatea şi migraţia.
De asemenea, prim-ministrul Dăncilă a mulţumit preşedintelui Marcelo Rebelo de Sousa pentru atitudinea constructivă a autorităţilor portugheze faţă de integrarea comunităţii româneşti. AGERPRES/ (AS - autor: Daniel Florea, editor: Mihai Simionescu, editor online: Ada Vîlceanu)
