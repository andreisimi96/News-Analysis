Echipa de handbal feminin a Clubului Sportiv Minaur Baia Mare, nou-promovată în Liga Naţională, a perfectat nu mai puţin de nouă transferuri pentru noul sezon competiţional, potrivit site-ului oficial al grupării.
Cele nouă achiziţii sunt portarul Adriana Medvedova (Slovacia), interul stânga Marija Shteriova (Macedonia) şi extrema stânga Oana Cîrstea, toate trei de la Dunărea Brăila, pivotul Iaroslava Burlacenko (Ucraina), de la HCM Slobozia, interul stânga Sylwia Lisewska (Polonia), de la Kram Start Elblag, golghetera ultimelor două ediţii ale campionatului Poloniei, interul dreapta Helena Rysankova (Cehia), de la Cercle Dijon Bourgogne (Franţa), extrema stânga Alexandra Orşivschi, de la CSM Bistriţa, extrema dreapta Sonia Seraficeanu, de la CSM Slatina, şi centrul Luciana Marin Popescu, de la CSM Roman.
Au fost păstrate nouă jucătoare din echipa care a evoluat în Divizia A, Cristina Andriţă, Cristina Enache, Andreea Lipară, Iulia Poradnyk, Iulia Zaremba şi Oana Bondar, dar şi trei jucătoare tinere, Petruţa Argyelean, Andreea Nastasă şi Andreea Tecar.
''Lotul echipei pentru sezonul viitor a fost alcătuit astfel încât să ne încadrăm în bugetul alocat echipei şi pentru a ne realiza obiectivele stabilite, şi anume clasarea pe unul dintre primele opt locuri ale Ligii Naţionale. Au fost păstrate nouă jucătoare din echipă. Concurenţa în Liga Naţională va fi una acerbă în sezonul viitor, existând opt-nouă echipe cu pretenţii de a juca în cupele europene şi cu bugete superioare echipei noastre'', a declarat Daniel Kotecz, team manager-ul echipei feminine de handbal.
Pe de altă parte, noul antrenor principal, Costică Buceschi, a afirmat: ''Este un lot destul de dificil, deoarece este compus din două jumătăţi, jumătate din ele sunt jucătoare din echipa care a promovat în Liga Florilor şi cealaltă jumătate sunt fete care nu au mai jucat în campionatul din România, astfel va fi greu cu adaptarea. Va fi nevoie de răbdare şi multă muncă. O vom lua cu paşi mărunţi. Întâi aşteptăm reunirea lotului iar mai apoi vom face testele de pregătire şi după aia vom intra în febra primelor turnee amicale. Am fixat mai multe jocuri cu adversari foarte buni, echipe din România sau Ungaria care se află în prima parte a clasamentului şi vor juca în cupele europene. Sperăm ca aceste meciuri să ne ajute să formăm un nucleu''.
Reunirea lotului feminin va avea loc pe data de 9 iulie.
AGERPRES (AS/autor: Mihai Ţenea, editor: Mihai Dragomir, editor online: Anda Badea)
Sursa foto:  CS Minaur Baia Mare / Facebook
