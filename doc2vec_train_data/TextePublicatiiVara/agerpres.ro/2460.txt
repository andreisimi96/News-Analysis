Preşedintele Înaltei Curţi de Casaţie şi Justiţie (ÎCCJ), Cristina Tarcea, a afirmat, joi, că au existat şi există presiuni la adresa judecătorilor Instanţei Supreme, dar acest lucru trebuie să înceteze.
"Dacă mă uit la toate luările de poziţie din ultima perioadă, da, există o presiune, a existat întotdeauna o presiune asupra judecătorilor de la Înalta Curte şi eu cred că este normal ca acest lucru să ia sfârşit. Justiţia nu se face nici la televizor, nici în stradă, ci în sala de judecată", a spus Cristina Tarcea, după încheierea şedinţei Consiliului Superior al Magistraturii, la care a participat.
Preşedintele ÎCCJ şi-a exprimat convingerea că presiunile din exterior nu vor influenţa deciziile judecătorilor.
"Trebuie să plecăm de la prezumţia că orice judecător, atunci când dă o soluţie, cumpăneşte cu mare atenţie şi responsabilitate asupra probelor din dosar. Eu dau credibilitate oricărei decizii, şi a instanţelor, şi a Curţii Constituţionale", a mai spus Cristina Tarcea. AGERPRES/(AS - autor: George Onea, editor: Mihai Simionescu, editor online: Irina Giurgiu)
