Parastasul de şase luni de la trecerea la cele veşnice a Regelui Mihai I al României a avut loc sâmbătă în Noua Catedrală Arhiepiscopală şi Regală de la Curtea de Argeş.
Slujba a fost oficiată de un sobor de preoţi în frunte cu arhiepiscopul Argeşului şi Muscelului, IPS Calinic.
La parastas au luat parte Custodele Coroanei române, Margareta, Principele Radu, precum şi Principesa Maria. De asemenea, a fost prezent Nicholas Medforth-Mills, nepotul Regelui Mihai, alături de logodnica sa.
Numeroase persoane au venit la Noua Catedrală Arhiepiscopală şi Regală de la Curtea de Argeş pentru a aprinde o lumânare în memoria Regelui Mihai.
Regele Mihai a murit pe 5 decembrie 2017, la reşedinţa sa din Elveţia, la vârsta de 96 de ani. Pe 16 decembrie 2017 a fost înmormântat în Noua Catedrală Arhiepiscopală şi Regală din Curtea de Argeş. AGERPRES/(AS, editor: Karina Olteanu, editor online: Irina Giurgiu)
