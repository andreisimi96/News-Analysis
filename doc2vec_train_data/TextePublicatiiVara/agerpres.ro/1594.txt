Jucătorul spaniol de tenis Rafael Nadal, cap de serie numărul unu, s-a calificat joi în semifinalele turneului de la Roland Garros, al doilea Grand Slam al anului, după ce l-a învins pe argentinianul Diego Schwartzman, cap de serie 11, în patru seturi, cu 4-6, 6-3, 6-2, 6-2.
Meciul s-a întrerupt joi, la scorul 5-3 în setul secund în favoarea lui Nadal. La reluare, Nadal, mai decis, mai inspirat, a câştigat fără prea mari emoţii al şaselea duel consecutiv cu argentinianul, meci care a durat 3 ore şi 42 minute.
În semifinale, Nadal va juca vineri împotriva învingătorului dintre Marin Cilic (Croaţia), cap de serie 3, şi Juan Martin del Potro (Argentina), cap de serie 5, meci care s-a întrerupt de asemenea miercuri, la scorul de 6-6, 5-5 în tiebreak.
Liderul mondial încearcă să câştige pentru a 11-a oară turneul de la Roland Garros. AGERPRES/(autor: Teodor Ciobanu, editor: Mihai Ţenea, editor online: Irina Giurgiu)
