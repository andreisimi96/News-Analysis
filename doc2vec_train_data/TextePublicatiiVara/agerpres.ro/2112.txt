Cu câteva ore înainte de summitul istoric cu Kim Jong Un, Donald Trump - posibil victimă a decalajului orar - s-a adresat americanilor prin intermediul reţelei sociale Twitter pentru a-şi lăuda rezultatele economice şi efectele lor asupra Bursei, notează AFP.
Într-o serie de mesaje difuzate marţi din zori la Singapore, în jurul orelor 06.00 (luni, 22.00 GMT), preşedintele american a subliniat că "Bursa are o creştere de aproape 40% după Alegeri, cu 7.000 de miliarde de dolari valoare suplimentare în întreaga economie".
El a lăudat, de asemenea, "nivelul cel mai redus al şomajului după mai multe decenii, cu cel mai redus nivel al şomajului din istorie pentru persoanele de culoare şi latino-americani şi cel mai redus nivel al şomajului în rândul femeilor din ultimii 21 de ani".
Preşedintele american urmează să aibă o întâlnire cu liderul nord-coreean cu începere de la orele 09.00 la Singapore (01.00 GMT) pentru o strângere de mână istorică şi mai multe ore de reuniuni.
"Întâlnirile dintre colaboratori se desfăşoară bine şi repede... dar în cele din urmă nu asta contează. Vom şti cu toţii imediat dacă un adevărat acord, spre deosebire de cele din trecut, poate interveni!", a scris el într-unul din mesajele sale matinale.
În al treilea mesaj el a lăudat ceea ce a prezentat ca primele rezultate ale politicii sale faţă de Phenian, afirmând printre altele că "tirurile de rachete (dinspre Coreea de Nord) au încetat".
Statele Unite doresc ca procesul discuţiilor lansat la Singapore să ducă la denuclearizarea Coreii de Nord şi oferă în schimb garanţii de securitate regimului condus de Kim Jong Un.AGERPRES/(AS - editor: Alic Mîrza, editor online: Daniela Juncu)
