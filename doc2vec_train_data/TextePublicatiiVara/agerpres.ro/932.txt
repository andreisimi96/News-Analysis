Liga Aleşilor Locali unionişti din Republica Moldova solicită premierului Viorica Dăncilă, precum şi preşedinţilor Camerei Deputaţilor şi Senatului, Liviu Dragnea şi Călin Popescu-Tăriceanu, primirea în audienţă a unei delegaţii din partea primăriilor unioniste şi înfiinţarea unei instituţii care să coordoneze relaţionarea cu acestea.
"Peste 100 de primari din Republica Moldova care au semnat Declaraţiile de Unire cu România au lansat un apel către Guvernul şi Parlamentul României. Liga Aleşilor Locali unionişti, întrunită la Chişinău, solicită Vioricăi Dăncilă şi Cabinetului său, lui Liviu Dragnea şi Camerei Deputaţilor, lui Călin Popescu-Tăriceanu şi Senatului să primească în audienţă delegaţii din partea primăriilor unioniste din Republica Moldova şi să înfiinţeze o instituţie care să coordoneze relaţionarea cu acestea", se arată într-un comunicat al platformei "Acţiunea 2012" transmis, luni, AGERPRES.
Unul dintre primari arată că Liga Aleşilor Locali Unionişti şi-a propus să participe la toate acţiunile desfăşurate cu prilejul Anului Centenar şi va contribui la colectarea semnăturilor pentru modificarea Constituţiei României privind obiectivul reîntregirii naţionale.
"Împreună am decis să solicităm Guvernului şi Parlamentului României susţinerea primăriilor care au votat pentru Reunire. Pentru a avea un dialog de colaborare, pentru aprofundarea relaţiilor noastre este necesar ca autorităţile române să constituie o instituţie care ar avea ca obiectiv relaţia directă cu primăriile din Republica Moldova. Noi am simţit în ultima perioadă o deschidere din partea autorităţilor române, considerăm că avem tot dreptul moral să cerem susţinere de la statul pe care noi dorim să-l reunim. Liga Aleşilor Locali Unionişti şi-a propus să participe la toate acţiunile desfăşurate cu prilejul Anului Centenar şi va contribui la colectarea semnăturilor pentru modificarea Constituţiei României privind obiectivul reîntregirii naţionale", a declarat Petru Frunze, primar de Puhoi, raionul Ialoveni.
"Susţinerea directă a autorităţilor de la Bucureşti faţă de noi, primarii care am semnat pentru Reunire cu Ţara, va demonstra deschiderea spre o colaborare eficientă cu populaţia din Republica Moldova", a spus şi Lilian Botnaru, primarul de Lozova, raionul Străşeni.
Reprezentanţii "Acţiunea 2012" precizează că apelul Ligii Aleşilor Locali Unionişti către Guvernul şi Parlamentul României a fost lansat în contextul în care Andrei Năstase, candidatul forţelor pro-europene, a câştigat alegerile locale anticipate pentru Primăria municipiului Chişinău.
"În urma unei consultări publice realizate în perioada 1 - 19 aprilie de Centrul Social-Politic European, 55% dintre chişinăueni ar vota pentru unirea cu România, în timp ce 45% ar vota împotrivă", se mai precizează în comunicat. AGERPRES/(AS - autor: Daniel Florea, editor: Georgiana Tănăsescu, editor online: Gabriela Badea)
Sursa foto:  actiunea2012.ro
