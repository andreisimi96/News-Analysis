Lucrarea "Gălbenele şi ulcior" semnată de Ştefan Luchian, estimată la 100.000 - 180.000 de euro în licitaţia de vară organizată de Artmark, va fi expusă, marţi şi miercuri, pentru prima oară, la Palatul Culturii din Iaşi.
Potrivit unui comunicat al Artmark, sesiunea de vară, organizată în duplex cu Bucureştiul, este prima licitaţie de artă din Iaşi.
Tabloul "Gălbenele şi ulcior" s-a aflat pentru aproape 100 de ani în colecţii private.
Între lucrările estimate la sume ridicate în această licitaţie se numără "Odaia prizonierilor" de Nicolae Tonitza - 60.000 - 100.000 de euro, "Cântecul ciobănaşului" de Nicolae Grigorescu - la 60.000 - 90.000 de euro, "Curte la Mangalia" ("Cofetăria lui Delureanu") de Nicolae Tonitza - la 40.000 - 60.000 de euro, "Ciobănaş pe islaz" de Ştefan Luchian - la 20.000 - 30.000 de euro, "Autoportret cu pipă" de Gheorghe Petraşcu - la 18.000 - 25.000 de euro, "Peisaj de pe Valea Doftanei" de Nicolae Grigorescu - la 20.000 - 35.000 de euro, "Primăvară la Posada" de Nicolae Grigorescu, la 18.000 - 25.000 de euro.
Vernisajul expoziţiei cu loturile scoase la vânzare şi conferinţa de presă vor avea loc marţi, la ora 12,00, la Palatul Culturii din Iaşi. La această conferinţă vor participa Horia-Roman Patapievici - preşedinte Artmark, Mihai Chirică - primarul municipiului Iaşi, Paul Butnariu - preşedinte al Camerei de Comerţ şi Industrie Iaşi şi Felix Aftene - preşedintele Uniunii Artiştilor Plastici din România - filiala Iaşi. AGERPRES/(AS - autor: Florentina Peia, editor: Andreea Rotaru, editor online: Anda Badea)
Sursa foto:  artmark.ro
