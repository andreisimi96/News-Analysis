Ministerul Justiţiei a pus în dezbatere publică, joi, un proiect de ordin privind condiţiile de acordare a majorării de 75% din salariul de funcţie pentru munca suplimentară prestată peste programul normal de lucru, începând cu 1 aprilie 2018, de către funcţionarii publici cu statut special din sistemul administraţiei penitenciare.
Proiectul prevede că munca suplimentară prestată începând cu 1 aprilie 2018 peste programul normal de lucru de către funcţionarii publici cu statut special din sistemul administraţiei penitenciare, care nu se poate compensa prin ore libere plătite în următoarele 60 de zile, se plăteşte cu o majorare de 75% din salariul de funcţie, proporţional cu timpul efectiv lucrat în aceste condiţii.
"Munca suplimentară prestată peste programul normal de lucru începând cu 1 aprilie 2018 se evidenţiază distinct faţă de munca suplimentară prestată până la data de 1 aprilie 2018 în fişa individuală de evidenţă a muncii suplimentare. Plata majorării se efectuează astfel încât să se încadreze în limita de 3% din suma salariilor de funcţie, salariilor gradului profesional deţinut, gradaţiilor şi a salariilor de comandă la nivelul bugetului centralizat al Administraţiei Naţionale a Penitenciarelor, dar şi la nivel de ordonator de credite din sistemul penitenciar", se precizează în referatul de aprobare.
Conform aceleiaşi surse, Administraţia Naţională a Penitenciarelor va analiza influenţa bugetară a orelor suplimentare plătite la nivelul întregului sistem penitenciar, comparativ cu numărul orelor suplimentare care ar fi trebuit plătite peste procentul de 3%, realizând apoi o redistribuire a prevederilor bugetare între unităţile, astfel încât să se realizeze un procent de 3% la nivelul bugetului centralizat al ANP.
În proiectul de act normativ de mai prevede, printre altele, că munca suplimentară prestată peste programul normal de lucru se poate plăti numai dacă efectuarea orelor suplimentare a fost dispusă de şeful ierarhic, în scris, fără a se depăşi 180 de ore anual, iar pentru orele lucrate peste timpul normal de lucru care au fost compensate cu ore libere plătite, majorarea nu se mai acordă. De asemenea, se menţionează faptul că majorarea se acordă funcţionarilor publici cu statut special care nu beneficiază şi de alte drepturi salariale sub formă de majorări, sporuri sau compensaţii prevăzute expres pentru munca suplimentară.
Potrivit referatului de aprobare, pentru elaborarea proiectului de act normativ au fost consultate "organizaţiile sindicale reprezentative, structurile din Administraţia Naţională a Penitenciarelor şi unităţile subordonate acesteia".
Federaţia Sindicatelor din Administraţia Naţională a Penitenciarelor (FSANP) a anunţat, tot joi, că a formulat o plângere penală împotriva ministrului Justiţiei, Tudorel Toader, pentru săvârşirea infracţiunilor de abuz în serviciu şi încălcare a dreptului de reprezentare sindicală.
Potrivit unui comunicat al FSANP transmis AGERPRES, plângerea a fost depusă miercuri la Parchetul de pe lângă Înalta Curte de Casaţie şi Justiţie, ca urmare a refuzului lui Tudorel Toader de a permite participarea reprezentanţilor federaţiei la negocierile din 24 mai. AGERPRES/(AS - autor: George Onea, editor: Mihai Simionescu, editor online: Ada Vîlceanu)
