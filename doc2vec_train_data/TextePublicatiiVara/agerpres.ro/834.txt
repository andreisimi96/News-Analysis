În total, 40 de opozanţi venezueleni aflaţi în închisoare au fost eliberaţi sâmbătă, într-un nou gest de reconciliere al preşedintelui socialist Nicolas Maduro care ridică la 80 numărul opozanţilor puşi în libertate în două zile, relatează AFP.
"Astăzi (sâmbătă), 40 (...) au beneficiat de importante reduceri de pedeapsă", a anunţat ministrul comunicaţiilor, Jorge Rodriguez, într-o declaraţie la postul naţional de televiziune.
El nu a precizat câţi deţinuţi vor fi eliberaţi în total. Cu o zi înainte, primii 40 de deţinuţi acuzaţi de crime politice au fost eliberaţi prin decizia şefului statului , printre care figuri importante ale opoziţiei, ca fostul primar al oraşului San Cristobal, Daniel Ceballos, şi generalul în rezervă Angel Vivas.
Aceste măsuri intervin în timp ce Nicolas Maduro se află sub o puternică presiune internaţională după contestata sa realegere, la 20 mai, la un nou mandat prezidenţial.
Printre deţinuţii eliberaţi sâmbătă figurează deputatul supleant Gilber Caro, 44 de ani, închis din ianuarie 2017 sub acuzaţia de trădare de ţară şi sustragere de arme aparţinând forţelor armate.
La fel şi pentru Raul Emilio Baduel, fiul generalul în detenţie Raul Isaias Baduel - un fost aliat al preşedintelui decedat Hugo Chavez, degradat în martie de preşedintele Maduro sub acuzaţie de uneltire.
Fiul său Raul a fost întemniţat la 21 martie 2014 şi condamnat la opt ani de închisoare pentru "instigare la (revoltă) publică, intimidare şi complot" împotriva statului.
Fostul deputat din Barinas (vest) Wilmer Azuaje, arestat în mai 2017 pentru uneltire, a figurat, de asemenea, printre cei eliberaţi. În iulie, a apărut o fotografie a sa, legat în lanţuri de o scară într-o temniţă a serviciilor de informaţii din Caracas.
Înainte de a fi puşi în libertate, deţinuţii au participat la o ceremonie în faţa preşedintei Adunării Constituante, Delcy Rodriguez, având ca atribuţii eliberarea deţinuţilor prin intermediul unei Comisii a adevărului.AGERPRES/(AS - editor: Alic Mîrza, editor online: Adrian Dădârlat)
