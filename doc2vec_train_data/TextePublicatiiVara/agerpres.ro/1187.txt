Antrenorul echipei elene PAOK Salonic, Răzvan Lucescu, a declarat, marţi, la sediul FRF, că nu se uită prea mult la meciurile din Liga I pentru că nu îi place, el precizând că România trebuie să se întoarcă la fotbalul adevărat, cel cu suporteri în tribune.
"Eu nu am dat sfaturi antrenorilor din România, am spus că nu mă uit prea mult la meciurile din Liga I, pentru că nu-mi place. Sunt în Grecia şi trebuie să urmăresc echipele de acolo ca să înţeleg ce se întâmplă acolo. Ideea nu e că Liga I e un campionat prost, ci că trebuie făcut ceva pentru ca echipele mari de tradiţie să se întoarcă în prima ligă. Oraşele care au dat echipe importante fotbalului românesc trebuie să revină, pentru că fotbalul e făcut să se joace cu spectatori. S-a văzut foarte bine ce a însemnat Rapid - Steaua în Liga a IV-a, ce a însemnat revenirea Petrolului şi aşa mai departe. E nevoie de entuziasm, de lume la stadion. Trebuie să ne întoarcem la fotbalul adevărat pentru că în momentul acesta multe meciuri nu prezintă interes. Sunt tribunele goale", a spus Lucescu.
Tehnicianul susţine că adevărata echipă Steaua este cea din Liga I finanţată de Gigi Becali. "Eu mi-aş dori Rapidul de la anul în Liga I. Dar este nevoie de luptă, de entuziasm, iar asta vine doar cu suporteri la stadion. Iar suporterii vin la stadion doar pentru echipele mari. La Steaua lucrurile sunt simple. FCSB este Steaua. Trebuie să fie o singură echipă şi aceea trebuie să fie Steaua, cea preluată de Gigi Becali şi care cu eforturile lui a jucat an de an în Europa. Eu nu înţeleg de ce s-a ajuns acum la această situaţie (n.r. - cu CSA Steaua şi FCSB)", a menţionat el.
Răzvan Lucescu a confirmat faptul că în această vară formaţia sa, PAOK Salonic, va disputa o partidă amicală cu FCSB. "Aşa am fost informat, că va fi un meci amical. Suntem două echipe care avem obiectivele noastre pentru această vară. În niciun caz nu sunt emoţii, doar un meci foarte bun de pregătire", a adăugat Lucescu.
Acesta speră ca Bogdan Lobonţ, portar care şi-a anunţat retragerea din activitate, să îşi descopere plăcerea pentru cariera de antrenor: "Îmi aduc aminte că Lobonţ era un lider în interiorul vestiarului, vorbea, motiva... acum rămâne să descopere şi pasiunea pentru antrenamente. Depinde ce va simţi el".
Răzvan Lucescu a susţinut, marţi, la Casa Fotbalului o prezentare în faţa cursanţilor pentru obţinerea licenţei UEFA PRO. "Sunt experienţe trăite de mine şi pe care cei de aici le pot asculta şi din care pot prinde idei. Eu nu sunt aici să dau sfaturi, ci doar să vorbesc despre filosofia mea de lucru, de viaţă, atât şi nimic mai mult. Eu am încercat să fur de peste tot, dar unul dintre antrenori este deasupra tuturor, tatăl meu. Am trăit alături de el zi de zi, el mi-a transmis pasiunea asta", a precizat Răzvan Lucescu.
AGERPRES (autor: Marius Ţone, editor: Mihai Ţenea, editor online: Anda Badea)
