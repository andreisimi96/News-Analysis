Papa Francisc a criticat politica administraţiei Donald Trump privind separarea familiilor de imigranţi la frontiera cu Mexicul, argumentând că nu populismul constituie răspunsul la problemele cauzate de imigraţie la nivel mondial, transmite miercuri Reuters.
Într-un interviu acordat recent agenţiei de presă britanice, suveranul pontif a spus că susţine recentele declaraţii ale episcopilor catolici din SUA conform cărora separarea copiilor de părinţii lor este 'contrară valorilor catolice' şi 'imorală'.
''Nu este uşor, dar soluţia nu este populismul'', a afirmat Papa Francisc. În opinia sa, populiştii 'creează o psihoză' legată de imigraţie, chiar dacă societăţi tradiţionale precum cea europeană s-au confruntat cu o 'mare iarnă demografică' şi au nevoie de mai mulţi imigranţi. ''Fără imigraţie, Europa se va goli'', a adăugat el.
Politica dusă de Washington cu privire la imigraţie a fost condamnată în străinătate, dar şi de către episcopii catolici din SUA. ''Eu sunt de partea conferinţei episcopilor'', a menţionat Papa.
Comentariile sale sporesc presiunile asupra politicii preşedintelui Donald Trump în domeniul imigraţiei. Liderul de la Casa Albă şi-a reafirmat însă sprijinul pentru această politică şi a dat vina pe democraţi pentru cazurile de separare a membrilor familiilor de imigranţi.
''Democraţii sunt problema. Lor nu le pasă de infracţionalitate şi vor imigranţi ilegali'', a scris Trump pe Twitter.
Pe de altă parte, Papa Francisc s-a declarat optimist în legătură cu discuţiile care ar putea duce la un acord istoric privind numirea episcopilor în China şi a precizat că ar putea accepta demisiile mai multor episcopi din Chile în legătură cu acuzaţii de abuzuri sexuale.
AGERPRES/(AS - autor: Tudor Martalogu; editor: Sorin Popescu, editor online: Simona Aruştei)
