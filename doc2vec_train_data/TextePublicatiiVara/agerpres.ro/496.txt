Aproximativ 250 de persoane protestează miercuri în Piaţa Victoriei, în urma deciziei Curţii Constituţionale în cazul şefei DNA, Laura Codruţa Kovesi .
Protestatarii scandează lozinci împotriva PSD şi CCR.
Ei au afişat pancarte cu mesaje referitoare la judecătorii Curţii, dar şi la actuala putere: ''CCR - ruşinea ţării''; ''Noi suntem cei care nu apărăm infractorii''; ''Toader şi Dorneanu şi-au trădat iar neamul''; ''CCR, sluga PSD''.
Curtea Constituţională a României a constatat miercuri că există conflict între puteri în cazul respingerii de către şeful statului a revocării şefei DNA, Laura Codruţa Kovesi. După pronunţare, CCR a precizat că preşedintele urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare. AGERPRES/(AS - autor: Mihai Stoica, editor: Georgiana Tănăsescu, editor online: Anda Badea)
