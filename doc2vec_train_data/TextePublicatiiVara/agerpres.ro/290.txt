Ministrul Sănătăţii, Sorina Pintea, a dat asigurări marţi că nu există probleme de aprovizionare cu Cisplatin, medicament necesar în tratarea mai multor tipuri de cancer, şi imunoglobulină.
Sorina Pintea a susţinut că medicamentul Cisplatin se găseşte în spitale, dar nu toate spitalele "îşi fac treaba". Ea i-a invitat pe cei care se confruntă cu probleme să îi comunice acest lucru pe adresa sa de e-mail de pe site-ul Ministerului Sănătăţii.
"Chiar ieri am avut o discuţie cu o farmacistă dintr-un spital - o farmacie cu circuit închis - şi spunea că există acest medicament (n.r. Cisplatin), că a putut fi achiziţionat de la distribuitor, care nu este Unifarm-ul în cazul Cisplatin-ului, şi că există încă stocuri. Ulterior, am sunat să întreb dacă există stocuri, aceste medicamente trebuie să fie achiziţionate. Există spitale care nu-şi fac treaba. Există o linie verde şi există adresa mea de e-mail pe site-ul ministerului şi rog să-mi spună aceste lucruri. La fel cu imunoglobulina - săptămâna trecută au mai intrat 9.000 de doze dintr-un anumit tip. Există în depozitele Unifarm, dar, din păcate, nu sunt achiziţionate", a declarat Sorina Pintea la Palatul Parlamentului, unde a participat la un eveniment dedicat problemelor adolescentului, organizat de Asociaţia Română pentru Educaţie Pediatrică în Medicina de Familie (AREPMF).
Întrebată dacă există o problemă de aprovizionare, aceasta a negat: "În niciun caz. În acest moment, nici Cisplatin, nici imunoglobulina - nu avem probleme". AGERPRES/(A - autor: Cătălina Matei, editor: Florin Marin, editor online: Irina Giurgiu)
