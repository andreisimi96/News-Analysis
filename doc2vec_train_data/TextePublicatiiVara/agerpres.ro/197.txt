Jucătoarea română de tenis Alexandra Dulgheru s-a calificat în runda a doua a turneului de la Roland Garros, al doilea de Mare Şlem al anului, după ce a învins-o, luni, pe Christina McHale (SUA), cu 5-7, 7-6 (5), 6-3, la capătul unui meci foarte disputat.
Dulgheru (28 ani, 160 WTA), venită din calificări, a reuşit să încline balanţa după trei ore şi 10 minute de joc efectiv cu McHale (26 ani, 85 WTA), după ce meciul a fost întrerupt duminică seara din cauza întunericului, când scorul era 1-1 la seturi.
Alexandra, care anul trecut nu a trecut de calificări la Paris, a reuşit un break capital în setul decisiv la scorul de 4-3 şi a încheiat conturile la a patra sa minge de meci, după ce a salvat în ultimul ghem şi două mingi de break.
Dulgheru, care a făcut o mare risipă de energie, a reuşit un as, a comis 2 duble greşeli, a avut 25 de winners şi 44 de erori neforţate. McHale a contabilizat 3 aşi, 6 duble greşeli, 39 de winners şi nu mai puţin de 64 de erori neprovocate.
Scorul este egal acum în meciurile directe, McHale câştigând prima confruntare, în 2012, la Auckland, cu 6-2, 6-3 în primul tur.
Românca şi-a asigurat un cec de 79.000 de euro şi 110 puncte WTA, iar în turul al doilea o va înfrunta pe Anett Kontaveit (22 ani, 24 WTA), un duel în premieră.
Tot luni, Mihaela Buzărnescu a trecut în primul tur de americanca Vania King cu 6-3, 6-3.
România mai are patru jucătoare care vor evolua în primul tur, Simona Halep, principala favorită, o va înfrunta pe americanca Alison Riske, Irina Begu va primi replica slovacei Anna Karolina Schmiedlova, Sorana Cîrstea va înfrunta cap de serie (24), australianca Daria Gavrilova, iar Ana Bogdan o va întâlni pe cehoaica Marketa Vondrousova.
AGERPRES (editor: Mihai Ţenea, editor online: Ada Vîlceanu)
