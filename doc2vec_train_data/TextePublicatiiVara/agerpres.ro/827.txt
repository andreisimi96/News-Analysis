Matteo Salvini, liderul formaţiunii de extremă dreapta Liga şi noul ministru de interne al Italiei, a declarat sâmbătă că vrea să colaboreze strâns că omologii săi din Uniunea Europeană, dar că nu îşi va atenua poziţia în privinţa imigraţiei, transmite dpa.
'Ce le spun celor care se tem de acest guvern? Suntem eleganţi, zâmbim, suntem democratici', a afirmat Salvini, citat de ANSA, înaintea paradei militare de Ziua Republicii.
Salvini a precizat că, în orele următoare, va vorbi cu alţi miniştri de interne din UE, 'cu care vreau să lucrez, nu să mă cert'.
Guvernul de coaliţie format de Ligă şi Mişcarea 5 Stele (M5S, antisistem) a depus jurământul vineri.
Noul cabinet populist italian a provocat îngrijorări în Uniunea Europeană că ar putea alege calea confruntării cu UE, într-un moment în care aceasta trebuie să facă faţă Brexit-ului şi guvernelor eurosceptice din Polonia şi Ungaria.
Matteo Salvini se va deplasa duminică în Sicilia, care a fost în ultimii ani un punct focal al valurilor de migranţi.
Miniştrii de interne din statele UE se vor reuni marţi, la Luxemburg, pentru a lua în discuţie reformarea legislaţiei europene în materie de azil. Nu este clar dacă Salvini va fi prezent la reuniune, dat fiind că în aceeaşi zi are loc, în Senatul de la Roma, votul pentru învestirea noului guvern.AGERPRES/(AS - editor: Irina Cristea, editor online: Irina Giurgiu)
