Un total de 121 de persoane au fost ucise şi alte 1.300 rănite în Nicaragua de la izbucnirea manifestaţiilor la jumătatea lunii aprilie împotriva guvernului preşedintelui Daniel Ortega, a indicat marţi organizaţia neguvernamentală Centrul nicaraguan pentru drepturile omului (Cenidh), relatează AFP.
Bilanţul a crescut în ultimele zile, când 10 persoane şi-au pierdut viaţa în violenţele dintre manifestanţi şi forţele de ordine în Masaya (sud), a declarat pentru AFP secretarul executiv al Cenidh, Marlin Sierra.
De mai multe zile, Masaya a devenit epicentrul confruntărilor dintre manifestanţi şi forţele de ordine care încearcă să degajeze numeroasele baricade ce obstrucţionează circulaţia pe străzile oraşului cu o populaţie de 100.000 de locuitori.
Mai mulţi locuitori relatau luni despre două execuţii sumare în rândul unor manifestanţi dezarmaţi, inclusiv un minor de 15 ani. Un poliţist a fost de asemenea ucis, potrivit autorităţilor.
Marţi, violenţele s-au extins şi în Granada, staţiune turistică situată la 46 km sud-est de capitala ţării, Managua, unde un adolescent a fost ucis cu focuri de armă, potrivit Cenidh.
Daniel Ortega, erou al revoluţiei sandiniste care a înlăturat dictatura în 1972, se confruntă de la jumătatea lui aprilie cu un val de contestare fără precedent, declanşat de o reformă a pensiilor, abandonată de atunci, dar care s-a transformat într-o mişcare generală de respingere a şefului statului, acuzat de restrângerea libertăţilor şi de confiscarea puterii. El conduce Nicaragua din 2007, după o primă etapă la putere între 1979 şi 1990.
La rândul său, Ortega denunţă ''o conspiraţie a opoziţiei'' ce vizează să-l înlăture de la putere, în timp ce opozanţii săi îl acuză că recurge la grupuri civile armate mobilizate pe post de miliţii. AGERPRES/(AS - autor: Angela Sârbu, editor: Gabriela Ionescu, editor online: Anda Badea)
