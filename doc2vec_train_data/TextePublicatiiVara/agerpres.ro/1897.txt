La Buzău s-a deschis sâmbătă târgul Drăgaica, printr-o paradă a portului popular pe traseul Piaţa Dacia - bd. Unirii - Drăgaica.
Autorităţile locale estimează pentru ediţia din acest an aproximativ 300.000 de vizitatori.
Primarul municipiului Buzău, Constantin Toma, a precizat, pentru AGERPRES, că, timp de 15 zile, oraşul "se va transforma în capitala muzicii, a distracţiei, dar va fi şi un important centru comercial la care îşi dau întâlnire aproape 100 de producători şi meşteri populari din cele trei provincii româneşti".
Potrivit edilului, la ediţia din acest an, a 240-a, se estimează peste 300.000 de vizitatori, faţă de anul trecut când au fost circa 200.000.
Constantin Toma a anunţat că, "seară de seară, pe scena amenajată în târg, turiştii şi localnicii vor putea urmări cei mai tari artişti ai momentului, iar pe 16 şi 17 iunie va avea loc Festivalul naţional - concurs 'Benone Sinulescu', la care vor participa copii din toate provinciile istorice româneşti, din Republica Moldova, Ucraina, Serbia şi Ungaria".
"Anul trecut, sute de mii de români din diaspora au văzut ce se întâmplă în Drăgaică, graţie transmisiunilor de pe reţelele de socializare, lucru care se va repeta şi în acest an", a mai spus primarul. AGERPRES/(A - autor: Dorin Ivan, editor: Andreea Rotaru, editor online: Anda Badea)
