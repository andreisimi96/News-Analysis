Curtea Europeană a Drepturilor Omului (CEDO) a condamnat Franţa să plătească 6,5 milioane de euro unui bărbat care a rămas cu handicap grav după ce a fost arestat de agenţi de securitate ai SNCF (compania naţională de căi ferate din Franţa) şi poliţişti în 2004, relatează AFP.
Potrivit hotărârii CEDO, reclamantul, Abdelkader Ghedir, a fost maltratat în timpul arestării sale într-o gară din regiunea pariziană în urmă cu 14 ani.
Bărbatul, în prezent în vârstă de 35 de ani, a fost arestat pe 30 noiembrie 2004 în gara Mitry-Mory de agenţi de securitate ai SNCF, care l-au predat apoi poliţiei. El era bănuit că făcea parte dintr-un grup de bărbaţi care aruncau cu pietre asupra unui tren.
După relele tratamente la care a fost supus în timpul arestării sale, Ghedir s-a aflat în comă timp de câteva săptămâni. De atunci, el trăieşte într-un scaun cu rotile, cu o incapacitate parţială permanentă estimată la 85%.
Avocaţii bărbatului au contestat arestarea şi condiţiile în care s-a făcut acesta, susţinând că Ghedir nu a avut legătură cu faptele imputate.
În 2012, Abdelkader Ghedir a sesizat CEDO, spunând că justiţia nu a recunoscut legătura dintre lovituri şi starea sa actuală de sănătate. Într-o primă hotărâre, curtea de la Strasbourg a constatat că există "elemente contradictorii şi neclare" în acest caz. Acestea se referă la "violenţele pe care Abdelkader Ghedir le-ar fi suferit sau nu în timpul arestării, precum şi declaraţiile variate ale unor ofiţeri de poliţie".
În timp ce agenţii de securitate ai SNCF au afirmat că au procedat la "o arestare model (...), ofiţerii de poliţie care au participat la aceasta au descris-o drept "în forţă" ", potrivit judecătorilor de la Strasbourg. În plus, unii poliţişti au afirmat că au văzut un agent al poliţiei feroviare a SNCF "lovindu-l cu genunchiul în faţă pe Abdelkader Ghedir, în timp ce acesta era ţinut la pământ", potrivit CEDO.
Hotărârea Curţii Europene a Drepturilor Omului, care a devenit definitivă, nu mai poate fi contestată de Franţa, care va trebui să plătească despăgubiri reclamantului în valoare de 6,5 milioane de euro, cu titlu de prejudiciu material şi moral în acest caz.AGERPRES/(AS - autor: Mihaela Moise, editor: Sorin Popescu, editor online: Anda Badea)
