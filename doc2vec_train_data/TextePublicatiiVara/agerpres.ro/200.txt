Preşedintele francez Emmanuel Macron a lăudat "curajul" şi "marele simţ al responsabilităţii" de care a dat dovadă omologul său italian Sergio Mattarella, care l-a desemnat luni pe Carlo Cottarelli, susţinător al austerităţii bugetare, să formeze un guvern până la noi alegeri în Italia, informează AFP.
"Îmi exprim din nou prietenia şi susţinerea pentru preşedintele Mattarella, care are o sarcină esenţială de realizat, cea a stabilităţii instituţionale şi democratice a ţării sale, ceea ce el face cu mult curaj şi cu un mare simţ al responsabilităţii", a salutat şeful statului francez în cadrul unei conferinţe de presă prilejuită de vizita la Paris a preşedintelui Angolei, Joao Lourenco.
"Italia este un partener important pentru Franţa în toate domeniile, un partener istoric, un partener actual şi un partener de viitor, pe care îl respectăm şi de care avem nevoie atât pentru proiecte europene, cât şi pentru relaţia bilaterală", a mai spus Macron.
Preşedintele Italiei, Sergio Mattarella, l-a mandatat oficial luni pe Carlo Cottarelli, fost înalt responsabil al Fondului Monetar Internaţional, cu formarea unui nou guvern tehnocrat, după o încercare nereuşită a partidelor Mişcarea 5 Stele (M5S) şi Liga de a crea o coaliţie guvernamentală. Liderii M5S şi Ligii, Luigi Di Maio şi Matteo Salvini, au criticat vehement veto-ul preşedintelui Sergio Mattarella faţă de propunerea lor pentru postul de ministru al economiei, euroscepticul Paolo Savona.
Prin urmare, Cottarelli, 64 de ani, nu are aproape nicio şansă să primească votul de încredere al parlamentului italian, unde M5S şi Liga sunt majoritare. În aceste condiţii, singura misiune a viitorului guvern ar urma să fie conducerea ţării spre noi alegeri, ce vor avea loc probabil toamna sau cel târziu la începutul lui 2019, într-un climat ce se anunţă tensionat.AGERPRES/(AS - editor: Adriana Matcovschi, editor online: Ada Vîlceanu)
