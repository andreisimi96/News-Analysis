Autorităţile române vor lucra cu Parlamentul European pentru a pune cetăţeanul în centrul procesului decizional european, a afirmat ministrul delegat pentru Afaceri Europene, Victor Negrescu, precizând că ţara noastră îşi propune ca pe timpul deţinerii preşedinţiei Consiliului UE să finalizeze cât mai mute dosare legislative.
Potrivit unui comunicat al MAE, remis miercuri AGERPRES, Victor Negrescu a avut marţi, la Bruxelles, o întrevedere cu secretarul general al Parlamentului European, Klaus Welle.
"Consultările s-au axat pe tema pregătirilor pentru preluarea de către România a Preşedinţiei Consiliului Uniunii Europene, începând cu 1 ianuarie 2019, ministrul delegat prezentând eforturile depuse în ultima perioadă de Guvernul României şi evocând totodată liniile de abordare a Preşedinţiei sub aspectul obiectivului de a pune cetăţeanul în centrul procesului decizional european", se spune în comunicat.
Totodată, cei doi oficiali au abordat discuţiile privind viitoarea preşedinţie a României la Consiliul UE şi din perspectiva contextului european complex din primul semestru al anului viitor, fiind amintite provocările reprezentate de viitoarele alegeri europene, de încheierea procesului Brexit şi de negocierile privind noul exerciţiu financiar multianual şi viitorul cadru strategic de acţiune post-2019.
Potrivit MAE, Negrescu a reiterat dorinţa României de a acţiona alături de statele membre care susţin "revigorarea şi consolidarea proiectului european într-o manieră pozitivă şi ambiţioasă".
"În linie cu responsabilitatea pe care o vom exercita la nivel european, ne propunem să acţionăm împreună pentru ca Uniunea Europeană să promoveze acele politici care răspund direct aşteptărilor cetăţenilor europeni. Pentru a putea face acest lucru am stabilit că vom lucra cu Parlamentul European pentru a pune cetăţeanul în centrul procesului decizional european. În consecinţă ne propunem ca Preşedinţia României la Consiliul Uniunii Europene să finalizeze un număr cât mai mare de dosare legislative printr-un dialog constructiv şi bine structurat cu legislativul european", a declarat Victor Negrescu.
România va asuma, în perioada 1 ianuarie - 30 iunie 2019, preşedinţia Consiliului UE. Acest mandat se asigură prin rotaţie între statele membre ale UE la fiecare şase luni. AGERPRES/(AS - autor: Mădălina Cerban, editor: Mihai Simionescu, editor online: Gabriela Badea)
