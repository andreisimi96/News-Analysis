Republica Moldova este ţara cea mai expusă la ceea ce înseamnă manipulare sau "spălare de creier", piaţa mediatică fiind dominată de conţinut retransmis din Federaţia Rusă, a declarat, luni, Valeriu Paşa, reprezentantul WatchDog.MD.
"În cazul Republicii Moldova sunt nişte analize recente, inclusiv realizate de experţii de la Global Focus, al căror concluzii sunt că Republica Moldova este ţara cea mai expusă la ceea ce înseamnă manipulare sau "spălare de creier" din Federaţia Rusă. Nici într-o altă ţară CSI, cum este Belarus, Armenia, nu avem situaţii în care piaţa mediatică să fie dominată la modul propriu, adică peste 50% din cota de piaţă, mă refer la televiziune, să fie conţinut retransmis din Federaţia Rusă", a spus Valeriu Paşa, la dezbaterea "#RECONNECTMOLDOVA - Cum poate ajuta România Republica Moldova în perioada preşedinţiei Consiliului UE?", organizată de think tank-urile EFOR (Bucureşti) şi WatchDog.MD (Chişinău).
Valeriu Paşa a spus că, practic, în Republica Moldova este o televiziune pe care cel puţin o dată pe săptămână o priveşte fiecare al doilea moldovean din cei rămaşi în ţară.
"Cumulate, cele mai influente trei televiziuni care retransmit conţinut din Federaţia Rusă acumulează o cotă de atingere, sunt vizionate zilnic sau câteva ore pe săptămână cel puţin de peste 70% din populaţie. Şi situaţia aceasta a rămas constantă de la independenţă şi până acum. Cel mai popular post tv, totdeauna a fost acelaşi, deci numărul unu în topul preferinţelor cetăţenilor nu s-a schimbat niciodată în 27 de ani, care este de fapt postul tv deţinut de către Guvernul rus", a adăugat Paşa.
La rândul său, Sorin Ioniţă, reprezentant Expert Forum, a spus că Republica Moldova este o ţară destul de necunoscută pentru români.
"Vorbim despre Moldova care, să spun verde în faţă, este o ţară destul de necunoscută de către români. Am văzut o statistică interesantă, 0,1 - 0,2 la sută din populaţia României a călcat vreodată în Republica Moldova. De aici pornim, este o ţară mitologică pentru opinia publică largă, chiar şi pentru foarte mulţi politicieni pe marginea căreia circulă mituri, legende, încărcare de multă istorică", a spus Ioniţă.
Acesta a spus că trebuie să existe o "agendă mică şi mijlocie" pentru îndeplinirea unor lucruri care nu ar necesita finanţare, cum ar fi reducerea costurilor de roaming pentru cetăţenii din Republica Moldova.
"Ideea noastră este aceea că, dincolo de agenda politică mare, dincolo de priorităţi istorice, de proiecte mamut, de drumul Mătăsii, de autostrăzi, de fonduri de investiţii gigantice care vor schimba Moldova, care vedeţi că nu se materializează, ne-am gândit să avem şi o agendă mică şi mijlocie cu chestii fezabile de termen scurt jumătate de an-un an cu lucruri care poate nici nu costă foarte mulţi bani şi care s-ar putea face ca să vadă cetăţenii Moldovei o diferenţă în viaţa lor de zi cu zi. Am dat drumul la o consultare care să se încheie undeva la 1 decembrie. De exemplu, să reducem costurile la roaming pentru cetăţenii moldoveni, să le aducem mai aproape de ce vedem în UE. Mi se pare că acest lucru ar fi o mişcare genială dacă ar putea cineva să discute sau genul acesta de măsuri care nu afectează bugetul, dar care dă un sentiment cetăţenilor din Moldova că ceva se întâmplă", a adăugat Sorin Ioniţă.
Deputatul USR Matei Dobrovie a afirmat că România finanţează portaluri media în Republica Moldova care fac "propagandă pro oligarhică".
"Este un fapt trist, tragic, dar România finanţează din banii contribuabilului român portaluri media în Republica Moldova care fac propagandă pro oligarhică. Ce înseamnă România finanţează portaluri care fac propagandă? România are un minister- Ministerul Românilor de pretutindeni - care, din păcate, asigură sau acordă pe proiecte finanţări pentru diferite organe de presă, ONG. În cazul de faţă, portaluri precum Deschide.MD şi Timpul.MD fac următorul lucru: pe banii contribuabililor români dezinformează, manipulează opinia publică din Republica Moldova, fapt demonstrat inclusiv de cercetări independente ale specialiştilor mass media din Republica Moldova, iar în momentul în care am cerut explicaţii Ministerului Românilor de Pretutindeni (...) ni s-a răspuns absolut halucinant că, pe de o parte, am dreptate, că aceste surse mediatice fac acest lucru, iar, pe de altă parte, că ministerul va veghea pe viitor ca şi calitatea acestor produse mediatice să crească", a adăugat Dobrovie.
El a spus că această abordare trebuie schimbată şi trebuie "finanţate ţintit actori pozitivi ai schimbării, presă independentă, ONG".
Dezbaterea a fost organizată de think tank-urile EFOR (Bucureşti) şi WatchDog.MD (Chişinău) şi s-a referit la modul în care România poate ajuta mai eficient Moldova pe perioada preşedinţiei Consiliului UE din semestrul I 2019. Rezultatele vor fi puse la dispoziţia factorilor de decizie pentru a fi integrate în politici şi proiecte la nivel european. AGERPRES/(AS - autor: Alina Novăceanu, editor: Mihai Simionescu, editor online: Ada Vîlceanu)
