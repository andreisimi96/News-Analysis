Alpiniştii Constantin (Ticu) Lăcătuşu şi Cristian Gruia vor pleca, sâmbătă, într-o expediţie de ski-alpinism în munţii Kun Lun, din China, obiectivul asumat fiind ascensiuni pe vârfuri de peste 7.000 de metri.
Ticu Lăcătuşu, preşedinte al Clubului Montan Român, a declarat, într-un comunicat de presă remis AGERPRES, că vârfurile ţintă aparţin grupului Muztagh Ata şi se află aproape de graniţele cu Pakistan, Afganistan şi Tadjikistan.
Ticu Lăcătuşu şi Cristian Gruia vor încerca să urce două sau chiar trei dintre aceste vârfuri, care, cu excepţia unuia, nu au mai fost cucerite de alpinişti români. Dacă vor reuşi să escaladeze 2 vârfuri de peste 7.000 metri, alpiniştii vor stabili o premieră românească în ski-alpinism, dar dacă vor urca 3 vârfuri de peste 7.000 metri, Ticu Lăcătuşu şi Cristian Gruia vor stabili o premieră mondială, deoarece nimeni nu a mai reuşit să îşi treacă în palmares 3 astfel de piscuri din munţii Kun Lun, în aceeaşi expediţie.
Munţii Kun Lun sunt situaţi între lanţurile muntoase Himalaya-Karakorum, la sud, şi Pamir-Tian Shan, la nord, în provincia Xinjiang, cea mai vestică provincie a Chinei, la marginea deşertului Takla-Makan.
Expediţia va dura o lună de zile.
Cristian Gruia are la activ ascensiuni în Alpi, Caucaz, Africa şi Nepal-Himalaya.
Constantin Lăcătuşu a urcat în premieră românească pe Everest, în 1995. De asemenea, a fost primul român pe un vârf de peste 8.000 metri (Broad Peak-8.047 metri, în 1992) şi primul român pe Cho Oyu (8.201 metri, în 1998). Are la activ mai multe premiere mondiale şi este singurul român ce a reuşit celebrul circuit Seven Summits, cele mai înalte vârfuri ale celor 7 continente, în anul 2001. În anul 2010, împreună cu Cornel Coman, a realizat traversarea calotei glaciare a Groenlandei, pe o distanţă de 650 kilometri, fără sprijin din exterior.
Ticu Lăcătuşu a inaugurat, anul trecut, Via Ferrata Astragalus, în Bicaz Chei, judeţul Neamţ, cel mai lung traseu via ferrata din România. AGERPRES/(AS - autor: Gabriel Apetrii, editor: Diana Dumitru, editor online: Gabriela Badea)
Sursa foto: Constantin Lacatusu/ Facebook  şi Cristian Gruia/ Facebook
