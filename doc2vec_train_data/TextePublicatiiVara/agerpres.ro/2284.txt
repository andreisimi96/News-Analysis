Mai mulţi copaci au fost doborâţi, unul dintre aceştia peste un autoturism, după ce în noaptea de marţi spre miercuri o furtună s-a abătut asupra judeţului Arad, vântul puternic şi cantităţile mari de apă făcând ca în anumite zone traficul rutier să se desfăşoare cu dificultate, potrivit purtătorului de cuvânt al ISU, George Pleşca.
În municipiul Arad, în zona 300 a Cartierului Micălaca, acumulările de apă au dus la inundarea pasajului rutier care leagă această zonă de strada Voinicilor, fiind imposibilă circulaţia mijloacelor de transport. O situaţie similară a fost semnalată şi în zona Complexului GEMI, traficul rutier fiind restricţionat. Echipele Companiei de Apă Arad (CAA) au intervenit cu motopompe pentru evacuarea apei şi reluarea circulaţiei.
O altă zonă afectată de inundaţii în municipiu a fost cea a străzii Cocorilor, unde circulaţia autovehiculelor a fost restricţionată iar cea a tramvaielor, blocată. CAA a intervenit şi aici pentru evacuarea apei, astfel încât, potrivit dispeceratului Companiei de Transport Public Arad, puţin după ora 7.00 circulaţia tramvaielor a fost reluată. AGERPRES/(AS - autor: Ioan Weisl; editor: Nona Jalbă, editor online: Ada Vîlceanu)
