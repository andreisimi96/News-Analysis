''O Fortuna'' este un poem scris, în latină, de un goliard, adică de un poet medieval de limbă latină, care cânta bucuria de a trăi, potrivit DEX.
Textul datează din secolul al XIII-lea şi este parte a colecţiei numite "Carmina Burana", alături de alte 253 de poezii şi texte dramatice din secolele XI-XIII. Poemul se referă la norocul schimbător, nestatornic al omului (fortuna labilis), personificat de Fortuna, zeiţa destinului în mitologia romană.
În anii 1935-1936, compozitorul german Carl Orff a transpus versurile pe muzică şi a inclus partitura în cantata sa scenică denumită "Carmina Burana", potrivit ''Dicţionarului Marilor Muzicieni'' (Ed. Univers Enciclopedic, Bucureşti, 2006). "O Fortuna" a fost pusă în scenă, în premieră, la 8 iunie 1937, la Opera din Frankfurt.
În prezent, piesa "O Fortuna" este printre cele mai faimoase din lume, un studiu statistic din 2009 arătând că este cea mai audiată lucrare clasică din ultimii 75 de ani în Marea Britanie, conform http://news.bbc.co.uk. AGERPRES (Documentare - Horia Plugaru, editor: Irina Andreea Cristea, editor online: Gabriela Badea)
