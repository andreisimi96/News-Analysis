Fostul premier Victor Ponta a declarat miercuri că omul care se ocupă de comunicarea online a PSD face parte dintre "intelectualii lui Ionel Arsene".
"Ştiu tot ce se întâmplă în PSD, de la pesedişti ştiu, pentru că foarte mulţi dintre cei din PSD sunt ruşinaţi de ceea ce se întâmplă. Cum să spui că lumea o huiduieşte pe Halep? E chiar dincolo de limita posibilă, şi atunci singur că îmi spun ce se întâmplă acolo (...). Acest om (cel care se ocupă de comunicarea online a PSD - n.r.) ascultă doar de Liviu Dragnea. Cred că face parte dintre intelectualii lui Ionel Arsene, ştiţi că acolo e un grup de universitari, în jurul lui Ionel Arsene, şi ăsta e unul dintre ei. Harabagiu îl cheamă, un om cu probleme. Dacă te apuci să le explici la oameni că de fapt oamenii au huiduit-o pe Halep înseamnă că ai nişte probleme serioase la cap şi am înţeles că are şi probleme cu şobolanii, deci e clar că e o problemă psihiatrică. Dincolo de asta, nu e normal, se creează o ură împotriva PSD în ansamblu. Mie îmi pasă de PSD mai mult decât îi pasă lui Dragnea, nu e normal ca toată România să înjure PSD. Trebuie să îl înjure pe Dragnea şi pe Harabagiu ăsta sau cum l-o chema", a spus Ponta la Palatul Parlamentului întrebat dacă ştie cine este omul care se ocupă de comunicarea online a PSD.
Potrivit presei, mai multe organizaţii PSD au postat pe Facebook, marţi seară, un colaj foto, potrivit căruia "Simona Halep, marea noastră campioană, a fost huiduită de 20.000 de pe Arena Naţională", dar "aplaudată de sute de mii de români în Piaţa Victoriei pe data de 9 iunie". AGERPRES/(A - autor: Dana Piciu, editor: Mihai Simionescu, editor online: Anda Badea)
