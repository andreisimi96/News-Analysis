Preţul mediu cerut pentru apartamentele scoase la vânzare în luna mai la nivel naţional a crescut la 1.215 euro pe metru pătrat, cu 1,5% peste nivelul consemnat la finele lunii aprilie, respectiv 1.197 de euro pe metru pătrat, se arată într-o analiză a unui portal imobiliar, remisă joi AGERPRES.
Tendinţa ascendentă a fost resimţită în toate marile centre regionale ale ţării, atât pe piaţa veche, cât şi pe cea nouă. Pe parcursul lunii mai, Iaşiul a reuşit, conform analizei realizate de Imobiliare.ro, să depăşească pragul de 1.000 euro/mp ca medie de preţ la apartamente, alăturându-se astfel celorlalte oraşe mari, printre care se numără şi Craiova.
Din punctul de vedere al aşteptărilor vânzătorilor, apartamentele din Capitală s-au apreciat, per ansamblu, cu 1% luna trecută, de la 1.315 la 1.328 euro/mp. Creşteri au fost consemnate pe ambele segmente de piaţă analizate, respectiv vechi şi nou. În primul caz a fost consemnat un plus de 0,7% (de la 1.234 la 1.243 euro/mp), iar în cel de-al doilea a avut loc un avans de 1,2% (de la 1.372 la 1.389 euro/mp).
În Braşov, preţurile au consemnat, per ansamblu, o creştere de 0,5%, de la 1.043 la 1.048 euro/mp. Locuinţele din blocurile vechi s-au apreciat însă mai puţin, cu 0,2% mai exact (de la 1.044 la 1.046 euro/mp), în vreme ce unităţile locative nou-construite au consemnat un avans de 0,8% (de la 1.046 la 1.054 euro/mp).
În Cluj-Napoca, locuinţele disponibile spre vânzare s-au apreciat luna trecută cu 1,2%, ajungând la 1.523 euro/mp (faţă de nivelul de 1.505 euro/mp valabil la finele lui aprilie). Creşterile resimţite pe cele două segmente de piaţă analizate au fost inegale. Apartamentele din blocurile vechi s-au apreciat cu 0,5% (de la 1.552 la 1.559 euro/mp), iar cele din cadrul noilor ansambluri rezidenţiale cu 2,2% (de la 1.460 la 1.492 euro/mp).
În Constanţa, apartamentele s-au scumpit, per ansamblu, cu 2,1% în mai, ajungând să coste, în medie, 1.147 euro/mp (faţă de 1.123 euro/mp la sfârşitul lui aprilie). În vreme ce locuinţele din blocurile vechi s-au apreciat cu 2% (de la 1.122 la 1.145 euro/mp), cele nou-construite au consemnat un avans apropiat, respectiv 2,2% (de la 1.127 la 1.152 euro/mp).
În Iaşi, conform Imobiliare.ro preţurile solicitate pentru apartamente au înregistrat, luna trecută, o creştere de 5%, acesta reuşind să depăşească pragul de 1.000 euro/mp. Astfel, dacă un apartament din Iaşi putea fi achiziţionat, în medie, cu 967 euro/mp în aprilie, acum acesta ar costa 1.015 euro/mp. Cel mai mult, respectiv cu 5,8%, s-au scumpit luna trecută apartamentele noi - de la 973 la 1.029 euro/mp. Locuinţele vechi, pe de altă parte, s-au apreciat cu 2,8%, de la 957 la 984 euro/mp.
În Timişoara, aşteptările vânzătorilor s-au majorat cu 1,6% luna trecută, de la 1.182 la 1.201 euro/mp. Apartamentele din blocurile vechi s-au scumpit cu 1,7%, de la 1.186 la 1.206 euro/mp. Cele din ansamblurile noi au consemnat un avans de 1,3%, de la 1.169 euro/mp la finele lui aprilie, până la 1.184 euro/mp la finele lui mai. AGERPRES/(AS - autor: Carmen Marinescu, editor: Andreea Marinescu, editor online: Gabriela Badea)
