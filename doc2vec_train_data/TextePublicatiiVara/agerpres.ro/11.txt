Ministerul Justiţiei a pus în dezbatere publică un proiect de lege privind statutul personalului auxiliar de specialitate al instanţelor judecătoreşti şi al parchetelor de pe lângă acestea, care ar urma să înlocuiască Legea 567/2004.
Proiectul de lege şi expunerea de motive au fost publicate pe pagina de internet a MJ, cei interesaţi putând trimite propuneri şi observaţii.
"La data intrării în vigoare a prezentei legi, se abrogă Legea nr. 567/2004 privind statutul personalului auxiliar de specialitate al instanţelor judecătoreşti şi al parchetelor de pe lângă acestea, publicată în Monitorul Oficial al României, Partea I, nr. 1197 din 14 decembrie 2004, cu modificările şi completările ulterioare. În termen de 90 de zile de la intrarea în vigoare a prezentei legi, Consiliul Superior al Magistraturii aprobă Codul deontologic al personalului auxiliar de specialitate al instanţelor judecătoreşti şi al parchetelor de pe lângă acestea", se arată în expunerea de motive.
În document se subliniază că munca grefierilor constituie un real sprijin pentru judecători şi procurori, grefierul român întocmind numeroase acte procedurale ce contribuie în mod semnificativ la soluţionarea cu celeritate a cauzelor aflate pe rolul instanţelor judecătoreşti.
"Aplicarea dispoziţiilor Legii nr. 567/2004 privind statutul personalului auxiliar de specialitate al instanţelor judecătoreşti şi al parchetelor de pe lângă acestea a relevat o serie de aspecte a căror înlocuire apare necesară pentru asigurarea funcţionării eficiente a sistemului judiciar. (...) Prezentul proiect de act normativ vizează reglementarea carierei, drepturilor şi obligaţiilor grefierilor, fiind structurat pe nouă capitole", se menţionează în expunerea de motive.
Conform aceleiaşi surse, primul capitol, dedicat dispoziţiilor generale, stabileşte categoriile de personal auxiliar de specialitate care funcţionează în cadrul compartimentelor auxiliare ale instanţelor judecătoreşti şi parchetelor de pe lângă acestea, precum şi categoriile de personal de specialitate criminalistică şi personal care ocupă funcţii auxiliare de specialitate criminalistică ce funcţionează în cadrul Institutului Naţional de Expertize Criminalistice şi al laboratoarelor interjudeţene de expertize criminalistice.
Al doilea capitol reglementează aspectele ce ţin de recrutarea personalului auxiliar de specialitate al instanţelor judecătoreşti şi al parchetelor de pe lângă acestea.
"Astfel, cu titlu exemplificativ, menţionăm dispoziţiile referitoare la organizarea concursului de admitere în Şcoala Naţională de Grefieri ori de câte ori este necesar, având în vedere numărul de posturi vacante în sistem şi faptul că admiterea la Şcoala Naţională de Grefieri este principala modalitate de admitere în profesie. De asemenea, prin proiect se prevede faptul ca recrutarea să se facă doar prin intermediul unităţilor de bază situate la baza sistemului, inclusiv pentru absolvenţii Şcolii Naţionale de Grefieri, în condiţiile în care legea în vigoare permite ocuparea unor posturi vacante direct la instanţe/ parchete superioare, principiul promovării în funcţii de execuţie la unităţile superioare ierarhic fiind unul golit de conţinut", mai arată sursa citată.
Capitolul al treilea reglementează aspecte referitoare la organizarea şi funcţionarea Şcolii Naţionale de Grefieri, formarea iniţială şi continuă a grefierilor, cuprinzând şi dispoziţiile legale necesare dezvoltării carierei lor, în timp ce al patrulea se referă la numirea, promovarea, suspendarea şi eliberarea din funcţie a personalului auxiliar de specialitate al instanţelor judecătoreşti şi al parchetelor de pe lângă acestea.
"În ceea ce priveşte promovarea grefierilor în funcţii de conducere, a fost introdusă condiţia de a fi exercitat funcţia de grefier sau specialist IT, după caz, în cadrul instanţei sau parchetului la care este vacantă funcţia de conducere. (...) În ceea ce priveşte suspendarea din funcţie a grefierilor, noua reglementare este în conformitate cu Decizia Curţii Constituţionale nr. 270/2015 (...). S-a reţinut neconstituţionalitatea acestor prevederi nu numai din perspectiva neaplicării interdicţiilor şi incompatibilităţilor pe perioada suspendării din funcţie, ci şi din perspectiva armonizării legislaţiei aplicabile grefierilor cu legislaţia aplicabilă magistraţilor, în sensul prevederii că grefierul, la fel ca judecătorul şi procurorul, să fie suspendat din funcţie atunci când a fost trimis în judecată pentru săvârşirea unei infracţiuni sau când s-a dispus arestarea preventivă sau arestul la domiciliu", precizează MJ.
Iniţiatorul consideră că este de neconceput ca o persoană suspendată din funcţie să fie lipsită de orice resurse financiare prin impunerea unor interdicţii şi incompatibilităţi, cu atât mai mult cu cât unui magistrat aflat într-o situaţie similară nu îi sunt aplicabile respectivele interdicţii.
Capitolul cinci se referă la aspecte ce ţin de delegarea, detaşarea şi transferul personalului auxiliar de specialitate al instanţelor judecătoreşti şi al parchetelor de pe lângă acestea, iar capitolul şase reglementează drepturile şi îndatoririle acestei categorii profesionale.
"În ceea ce priveşte îndatoririle (...), se prevede că personalul auxiliar de specialitate al instanţelor judecătoreşti şi al parchetelor de pe lângă acestea are obligaţia să îşi îndeplinească îndatoririle de serviciu cu profesionalism, imparţialitate şi celeritate, în conformitate cu legea, şi să se abţină de la orice faptă care ar putea aduce prejudicii persoanelor fizice sau juridice ori prestigiului justiţiei. Funcţia de grefier este incompatibilă cu orice alte funcţii publice sau private, cu excepţia funcţiilor didactice", se menţionează în expunerea de motive.
Capitolul şapte se referă la răspunderea personalului auxiliar de specialitate, iar capitolul opt reglementează aspectele care ţin de cariera personalului de specialitate criminalistică şi personalul care ocupă funcţii auxiliare de specialitate criminalistică, ultimul capitol fiind destinat dispoziţiilor tranzitorii şi finale. AGERPRES/(AS - autor: George Onea, editor: Andreea Rotaru, editor online: Simona Aruştei)
