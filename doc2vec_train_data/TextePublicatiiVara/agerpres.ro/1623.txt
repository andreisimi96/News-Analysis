Un exerciţiu tactic având ca temă "Restabilirea ordinii publice în caz de tulburare majoră" a avut loc joi, la Penitenciarul Focşani, în cooperare cu forţele Ministerului Afacerilor Interner.
Potrivit unui comunicat remis AGERPRES de către Penitenciarul Focşani, exerciţiul a constat în simularea unui protest din partea unui grup de deţinuţi care refuzau să fie transferaţi într-o altă unitate penitenciară, urmat de incendierea spaţiului de deţinere şi tulburarea ordinii şi liniştii publice de către membrii familiilor deţinuţilor implicaţi în protest, în semn de susţinere a acţiunilor acestora, pe strada Liliacului, în imediata apropiere a locului de tranzit .
"Potrivit scenariului, pentru restabilirea ordinii în punctul de tranzit al penitenciarului şi prevenirea escaladării incidentului se acţionează cu personalul echipei operative din cadrul Penitenciarului Focşani. De asemenea, pe strada Liliacului, în imediata apropiere a locului de tranzit, Detaşamentul1 Jandarmi Mobil din cadrul Inspectoratului de Jandarmi Judeţean Vrancea în cooperare cu Gruparea de Jandarmi Mobilă 'Alexandru cel Bun' Bacău au intervenit pentru restabilirea ordinii publice şi descurajarea acţiunilor ostile ale aparţinătorilor deţinuţilor protestatari. Serviciul pentru Acţiuni Speciale din cadrul Inspectoratului de Poliţie Judeţean Vrancea a intervenit pentru asigurarea primelor măsuri în situaţia în care derularea evenimentelor este instantanee şi incidentul escaladează în zona unităţii penitenciare. Inspectoratul pentru Situaţii de Urgenţă 'Anghel Saligny' al judeţului Vrancea a intervenit pentru lichidarea incendiului provocat în spaţiul de deţinere şi acordarea primului ajutor calificat", se precizează în comunicatul menţionat.
Organizatorii exerciţiului tactic au afirmat că prin astfel de activităţi se urmăreşte armonizarea acţiunilor forţelor specializate ale Administraţiei Naţionale a Penitenciarelor şi ale Ministerului Afacerilor Interne, respectiv creşterea capabilităţilor de reacţie interinstituţională, în vederea aplicării, în mod unitar, a procedurilor comune şi a planului de acţiune pentru îndeplinirea în comun a misiunilor la nivel local.
La această acţiune au participat, cu forţe şi mijloace din dotare, alături de personalul echipei operative a Penitenciarului Focşani, Inspectoratul de Jandarmi Judeţean "Gl. div. Eracle Nicoleanu" Vrancea, Inspectoratul pentru Situaţii de Urgenţă "Anghel Saligny" al judeţului Vrancea, Inspectoratul de Poliţie Judeţean Vrancea şi Gruparea de Jandarmi Mobilă "Alexandru cel Bun" Bacău. AGERPRES / (AS - autor: Loredana Ciobanu, editor: Marius Frăţilă, editor online: Ada Vîlceanu)
