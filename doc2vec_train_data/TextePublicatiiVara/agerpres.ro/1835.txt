Preşedintele Academiei Române, Ioan Aurel Pop, crede că Unirea de la 1918 este "cel mai important act politic al naţiunii române din toate timpurile".
"Înţelepciunea care i-a caracterizat pe slujitorii bisericii în trecut, în această parte de ţară numită Transilvanie, ne-a ajutat să facem acest act extraordinar la 1918, care probabil e cel mai important act politic al naţiunii române din toate timpurile", a afirmat Ioan Aurel Pop.
Acesta a conferenţiat vineri, la Facultatea de Teologie din Sibiu, despre contribuţia Bisericii la promovarea conştiinţei naţionale a poporului român şi la făurirea statului unitar modern.
Potrivit preşedintelui Academiei Române, "în acest an al Centenarului Marii Uniri se rostesc la noi, foarte multe adevăruri legate de trecut."
"În acest an al Centenarului Marii Uniri se rostesc la noi foarte multe adevăruri legate de trecut. Se încearcă reconstituirea trecutului într-o manieră echilibrată, care să meargă la mintea şi sufletul ascultătorilor sau cititorilor sau privitorilor. Dar sunt şi foarte multe luări de poziţie extreme. În fond, trăim într-o ţară liberă şi fiecare îşi poate spune părerea. (...) Între aceste două poziţii extreme, două sunt semnificative. Una care ridică în slăvi gloria poporului român şi care încearcă să-i convingă pe oameni că de 2.000 de ani suntem în permanenţă în unitate şi continuitate, dar aceste voci care fac acest lucru sunt tot mai firave şi mai puţine şi alta care vrea să-i convingă pe oameni că mare lucru nu am făcut noi de-a lungul timpului ca popor şi nici în 1918, o realizare importantă pentru noi şi pentru lume nu a fost în ceea ce ne priveşte. (...) Toate acestea creează foarte mare dezorientare. Şi cei care fac acest lucru, de multe ori conştienţi, seamănă vânt ca să culeagă furtună", a mai spus Ioan Aurel Pop. AGERPRES/(A-autor: Isabela Paulescu, editor: Karina Olteanu, editor online: Ada Vîlceanu)
