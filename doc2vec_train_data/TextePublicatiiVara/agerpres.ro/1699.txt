Un raport secret al departamentului australian al apărării arată că forţele speciale ale Australiei au comis crime de război în Afganistan, a dezvăluit vineri presa locală, citată de DPA.
Documentul ajuns public acuză militari din regimentul de elită Serviciul Special al Forţelor Aeriene şi din trupele de comando de "aplicarea nesancţionată şi ilegală a forţei în operaţiuni", scrie ziarul The Age din Melbourne. Unii soldaţi au dat dovadă de "dispreţ pentru viaţa şi demnitatea umană", iar acţiunile lor au fost muşamalizate de forţele armate.
Ancheta privind comportamentul militarilor australieni în Afganistan a fost comandată de şefii apărării unui sociolog consultant, în 2016. Interviurile cu soldaţi şi cu personal de securitate în cadrul investigaţiei au rămas secrete. Concluziile au determinat conducerea forţelor armate să ordone o anchetă asupra unor acuzaţii precise de crime de război, care nu erau detaliate în raportul sociologului. Departamentul apărării a comunicat că o altă anchetă, efectuată de inspectorul general al Forţelor Australiene de Apărare, va fi urmată de recomandări privind reacţia la acuzaţii. AGERPRES/(AS - editor: Marius Hosu, editor online: Anda Badea)
