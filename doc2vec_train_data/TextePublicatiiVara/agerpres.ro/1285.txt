Justinian Marina, cel de-al treilea patriarh al Bisericii Ortodoxe Române, după Miron Cristea (1925-1939) şi Nicodim Munteanu (1939-1948), a fost ales în fruntea Bisericii Ortodoxe Române la 24 mai 1948.
Foto: Arhiva istorică AGERPRES
Duminică, 6 iunie 1948, a fost prima zi în scaunul de arhiepiscop al Bucureştilor, mitropolit al Ungrovlahiei şi patriarh al Bisericii Ortodoxe Române a lui Justinian Marina.
Foto: Arhiva istorică AGERPRES
Slujba de Te Deum săvârşită cu prilejul întronizării patriarhului Justinian a avut loc în Biserica "Sfântul Spiridon"-Nou, iar înmânarea cârjei patriarhale a avut loc în Aula Palatului Marii Adunări Naţionale, de faţă fiind membrii Sfântului Sinod, cei ai Prezidiului Marii Adunări Naţionale, ai Guvernului, diplomaţi şi demnitari ai statului, clerici şi credincioşi.
Foto: Arhiva istorică AGERPRES
 Foto: Arhiva istorică AGERPRES
La ceremonia de întronizare a patriarhului Justinian Marina au participat, din partea Bisericii Ruse, mitropolitul Nicolae de Krutiţa şi Kolomna şi episcopul Arsenie de Kalinin, iar din partea Bisericii Bulgare, mitropolitul Chiril de Plovdiv, viitorul patriarh al Bisericii Ortodoxe a Bulgariei (1953-1971), şi episcopul Partenie de Levski.
 Foto: Arhiva istorică AGERPRES
Justinian Marina s-a născut la 22 februarie 1901, în Sueşti, judeţul Vâlcea. Studiile le-a făcut la Seminarul teologic "Sf. Nicolae" din Râmnicu Vâlcea (1915 -1923) şi la Facultatea de Teologie din Bucureşti (1925-1929), potrivit site-ului dedicat Patriarhilor României (www.patriarh.ro).
În perioada 1923-1924, a fost învăţător în Olteanca-Vâlcea; învăţător în Băbeni-Vâlcea (1924-1930); preot-paroh în Băbeni (1924-1932); director al Seminarului teologic şi preot slujitor la catedrala episcopală din Râmnicu Vâlcea (1932-1933); preot-paroh la biserica "Sf. Gheorghe" din Râmnicu Vâlcea (1933-1945).
Foto: Arhiva istorică AGERPRES
În 1945, după moartea soţiei, a fost ales arhiereu vicar al Arhiepiscopiei Iaşilor, cu titlul "Vasluianul" (1945-1947); locţiitor al scaunului mitropolitan din Iaşi (din august 1947); arhiepiscop al Iaşilor şi mitropolit al Moldovei şi Sucevei (ales la 19 noiembrie 1947, înscăunat la 28 decembrie 1947).
Foto: Arhiva istorică AGERPRES
A fost ales locţiitor de patriarh după plecarea din această viaţă a patriarhului Nicodim Munteanu (1944-1948).
Foto: Arhiva istorică AGERPRES
Patriarhul Justinian Marina a murit la 26 martie 1977, în Bucureşti şi a fost înmormântat în Mănăstirea "Radu Vodă", al cărei ctitor este alături de voievozii Alexandru al II-lea şi Radu Mihnea. AGERPRERS/(Documentare - Mariana Zbora-Ciurel, redactor Arhivă foto: Elena Bălan; editor: Andreea Onogea, editor online: Daniela Juncu)
