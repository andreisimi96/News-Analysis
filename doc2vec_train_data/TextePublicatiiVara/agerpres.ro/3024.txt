Echipele de intervenţie lucrează zi şi noapte pentru a-i găsi pe cei 12 copii şi pe antrenorul acestora blocaţi de peste o săptămână într-o peşteră inundată din nordul Thailandei, potrivit autorităţilor, citate de DPA şi Reuters.
Echipa de scafandri a muncit peste noapte pentru a instala o balustradă din corzi în peştera Tham Luang din provincia Chiang Rai, la 1.000 de kilometri de Bangkok, acolo unde se crede că se află grupul dispărut.
Şase membri ai trupelor de elită thailandeze SEAL împreună cu scafandri suedezi şi britanici au întins corzile din cea de-a treia încăpere a peşterii până la punctul de intersecţie Sam Yak, le-a spus luni reporterilor guvernatorul provinciei Chiang Rai, Narongsak Osotthanakorn, potrivit DPA.
Autorităţile thailandeze estimează că distanţa de la punctul de intersecţie la locul unde s-ar găsi grupul de copii este de 1,5 kilometri.
''Am descoperit de asemenea noi puncte de intrare în peşteră. Salvatorii au reuşit să pătrundă prin şase dintre acestea, ajungând până la o adâncime de 200 de metri'', potrivit lui Narongsak.
''Este vorba despre copiii noştri. Este ca în război'', a adăugat guvernatorul care este şi comandantul misiunii.
Începând de duminică, autorităţile au muncit şi în timpul nopţii deasupra peşterii pentru a umple cu oxigen 600 de recipiente necesare operaţiunii de scufundare.
Echipe de salvatori şi experţi din Marea Britanie, Statele Unite, Australia, China, Myanmar şi Laos s-au alăturat autorităţilor thailandeze în cea mai amplă operaţiune de căutare din istoria recentă a acestei ţări.
Grupul de 12 băieţi, care fac parte dintr-o echipă de fotbal, cu vârste cuprinse între 11 şi 16 ani, a intrat sâmbătă, 23 iunie, după antrenament, în peştera Tham Luang, alături de antrenorul în vârstă de 25 de ani. Ploile musonice au blocat, însă, accesul principal în reţeaua subterană complexă ce se întinde pe mai mulţi kilometri.
În afara bagajelor lăsate la intrarea în peşteră şi a urmelor de mâini de pe pereţii grotei, echipele de intervenţie nu au mai găsit nicio urmă, potrivit Reuters.
Salvatorii speră că băieţii au ajuns într-o zonă mai înaltă pe care speologii au botezat-o ''Pattaya Beach'', după numele unei cunoscute destinaţii turistice thailandeze.
Operaţiunile de salvare, aflate în cea de-a noua zi, au captat atenţia întregii populaţii, iar buletinele de ştiri sunt dominate de notificări despre progresul echipelor de intervenţie, care cuprinde o desfăşurare impresionantă de forţe de peste 1.000 de persoane.
Medicii spun că băieţii ar putea supravieţui mai multe zile fără alimente, însă salvarea lor depinde de găsirea unei surse de apă curată pentru băut, potrivit Reuters. AGERPRES/(AS-autor: Simona Tatu, editor: Codruţ Bălu, editor online: Anda Badea)
