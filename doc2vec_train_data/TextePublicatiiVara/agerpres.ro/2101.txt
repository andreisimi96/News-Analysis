Curtea Supremă a SUA a decis luni că statele americane pot radia de pe listele electorale o parte importantă a cetăţenilor lor, chiar dacă această practică pare să vizeze cetăţenii cei mai săraci care susţin Partidul Democrat, relatează AFP.
Într-o decizie luată de majoritatea formată din cei cinci judecători conservatori, instanţa a dat câştig de cauză statului Ohio, în care republicanii, la putere, au luat măsuri pentru a radia persoane care nu votează cu regularitate, sub pretextul actualizării listelor şi a luptei împotriva fraudei.
Curtea Supremă nu trebuie să judece dacă această practică ''este modalitatea ideală de a menţine listele electorale actualizate'', a declarat magistratul Samuel Alito, care a redactat hotărârea judecătorească.
''Singura întrebare la care noi trebuie să răspundem este dacă se încalcă legea federală. Nu este cazul'', a adăugat el.
Numai în 2015, sute de mii de locuitori au fost privaţi de dreptul de a-şi vota aleşii în Ohio.
În practică, oricine nu votează timp de doi ani primeşte de la secţia de votare o cerere de confirmare a adresei. În cazul în care persoana nu răspunde, sau dacă nu continuă să voteze timp de patru ani, ea este radiată de pe liste, presupunându-se că nu mai locuieşte acolo. De fapt, astfel sunt marginalizaţi numeroşi militari întorşi din misiune, persoane cu o situaţie economică fluctuantă, în special cele cu program prelungit de muncă.
Decizia Curţii Supreme marchează o lovitură "pentru dreptul la vot", a reacţionat luni Uniunea Americană pentru Libertăţi Civile (ACLU).
În plus faţă de Ohio, şase state americane au adoptat un plan de eliminare de pe listele electorale a alegătorilor ocazionali: Georgia, Montana, Oklahoma, Oregon, Pennsylvania şi Virginia de Vest.
Douăsprezece state, inclusiv New York şi California, plus capitala federală Washington, s-au opus acestor măsuri.
Hotărârea Curţii Supreme ar putea încuraja şi alte state din SUA să radieze milioane de potenţiali alegători.
În general, americanii merg în număr mic la vot. Acest lucru este valabil în special pentru alegerile la jumătate de mandat: participarea la vot este în jur de 40%, ceea ce oferă o şi mai mare greutate fiecărui vot. AGERPRES/(AS - autor: Mihaela Moise, editor: Ionuţ Mareş, editor online: Gabriela Badea)
