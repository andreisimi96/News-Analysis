Art Basel, importantul târg de artă desfăşurat în fiecare an în Elveţia, îşi va deschide joi porţile publicului amator de artă contemporană, informează AFP.
Evenimentul a debutat în forţă, iar un tablou şi-a găsit deja cumpărător pentru nu mai puţin de 14 milioane de dolari în timpul celor două zile şi jumătate rezervate colecţionarilor, care pot astfel descoperi în avanpremieră lucrările pe care doresc să le achiziţioneze înainte de deschiderea oficială.
Marţi, prestigioasa galerie din Zurich Hauser&Wirth a realizat deja prima sa vânzare contra unei sume de opt cifre pentru o lucrare de Joan Mitchell, o artistă americană care se vinde cu sume mari la casele de licitaţie.
Pe aleile târgului, şi alte galerii renumite confirmă bunul mers al afacerilor, relatează AFP.
''Am adus un frumos Lucio Fontana care s-a vândut în prima jumătate de oră şi un Matisse care s-a vândut de asemenea foarte rapid'', spune cu mândrie Brett Gorvy, cofondatorul galeriei Lévy Gorvy, cu sediul la New York şi la Londra.
Art Basel este un eveniment major pentru colecţionari, galerii şi profesioniştii din lumea artei care îşi dau în fiecare an întâlnire la Basel, pe malurile Rinului.
Potrivit unui raport publicat de banca elveţiană UBS în parteneriat cu organizatorii, târgurile sunt un canal important de vânzare pentru galerii, care realizează în cadrul acestora 46% din cifra de afaceri anuală, iar Art Basel este un eveniment de referinţă unde toată lumea doreşte să fie prezentă.
''Târgul de artă primează. L-am aşteptat tot anul'', a spus Brett Gorvy pentru care Art Basel constituie o ocazie privilegiată de a-şi întâlni clienţii europeni, dar şi colecţionari veniţi din America sau din Asia.
Ediţia din acest an, cea de-a 49-a, găzduieşte 290 de galerii atent selecţionate, care reprezintă peste 4.000 de artişti.
''Cred că aşteptările pentru această săptămână sunt foarte mari'', a precizat pentru AFP Marc Spiegler, directorul Art Basel.
După doi ani în scădere între 2015 şi 2016, piaţa de artă s-a revigorat în 2017 sub impulsul în special al caselor de licitaţie, îmbogăţite de pe urma a câtorva vânzări spectaculoase, printre care o pânză de Leonardo de Vinci, 'Salvator Mundi', adjudecată la New York pentru suma record de 450 de milioane de dolari.
Sumele mari obţinute anul trecut maschează în acelaşi timp discrepanţe majore între diferitele segmente de preţ, dar şi între diferitele canale de vânzare. Potrivit unui studiu UBS, vânzările caselor de licitaţie au crescut cu 27% anul trecut şi au atins 28,5 miliarde de dolari, în timp ce cele ale galeriilor şi comercianţilor de artă nu au crescut decât cu 4%, totalizând suma de 33,7 miliarde de dolari.
Pe lângă comercianţi, târgul este vizitat şi de numeroşi amatori de artă care vin pentru a admira creaţiile expuse. Anul trecut, aproximativ 95.000 de persoane i-au trecut pragul.
Iubitorii de artă pot admira operele unor tineri artişti, dar şi lucrările unor artişti consacraţi precum Daniel Buren, Ai Weiwei sau Yoko Ono.
Târgul va fi deschis publicului în perioada 14-17 iunie. AGERPRES/(AS-autor: Simona Tatu; editor: Mihaela Nicolaescu, editor online: Gabriela Badea)
