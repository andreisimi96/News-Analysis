Membri ai corpului diplomatic român şi străin acreditat la Bucureşti, precum şi reprezentanţi ai societăţii civile au participat sâmbătă la turul ciclist organizat în cadrul "Cupei MAE", informează un comunicat de presă remis AGERPRES de Ministerul Afacerilor Externe.
Cea de-a şasea ediţie a "Cupei MAE" se desfăşoară, în perioada 2-10 iunie, la Clubul Diplomatic din Bucureşti, sub deviza "Play fair, Play for all / Joc corect, joc pentru toţi".
La ediţia din acest an s-au înscris peste 300 de diplomaţi din 27 de ţări, care vor concura pe parcursul a două weekenduri consecutive, în cadrul a opt discipline sportive înscrise în competiţie: fotbal, baschet, badminton, tenis de câmp, tenis de masă, şah, tur ciclist şi golf, potrivit sursei citate.
Turul ciclist a fost organizat pe traseul Şoseaua Bucureşti-Ploieşti (Fântâna Mioriţa) - Piaţa Presei Libere - Şoseaua Kiseleff, Arcul de Triumf-Şoseaua Kiseleff - Piaţa Victoriei, cu retur pe Bulevardul Aviatorilor - Piaţa Charles de Gaulle - Bulevardul Constantin Prezan - Arcul de Triumf - Şoseaua Kiseleff - Fântâna Mioriţa (Clubul Diplomatic Bucureşti) şi a fost sprijinit de către I'Velo (Asociaţia Green Revolution), prin asigurarea bicicletelor pentru competiţie.
"Printre participanţii care au trecut linia de finish s-a aflat şi Adriana Stănescu, director general în Ministerul Afacerilor Externe, competiţia fiind câştigată la categoria feminin de Alexandra Calu, ataşat diplomatic", conform comunicatului citat.
După turul ciclist, la ora 11.00, s-a dat startul celorlalte competiţii sportive: fotbal, tenis de masă, tenis de câmp, badminton, şah şi golf, cu excepţia întrecerii de baschet, care va avea loc weekendul următor.
Competiţiile sunt arbitrate de oficiali de la federaţiile române sportive specifice, care au fost alături la fiecare ediţie a "Cupei MAE", confirmând sprijinul în organizarea acestui eveniment, menţionează sursa citată. AGERPRES/(AS-autor: Diana Dumitru, editor online: Adrian Dădârlat)
