"Via Transilvanica", un traseu inspirat de potecile de pelerinaj din Spania şi cele de anduranţă din SUA, care va trece prin zece judeţe, pornind de la Drobeta Turnu Severin, va străbate Transilvania şi va ajunge la Putna, în lungime de 950 de kilometri, va fi amenajat de către Asociaţia Tăşuleasa Social, printr-un proiect cu "un impact social şi turistic unic" pentru România.
Lansarea proiectului "Via Transilvanica" a avut loc marţi, la Alba Iulia, în prezenţa reprezentanţilor a celor zece judeţe prin care va fi implementat acesta şi a "ambasadorilor" Tiberiu Uşeriu, Toma Coconea, fostul principe Nicolae, Dragoş Bucurenci, Mihaela Miroiu, promotori şi susţinători ai proiectului.
Cu acest prilej a fost semnat şi un memorandum de colaborare pentru realizarea proiectului ce va lega Transilvania de Dunăre şi de mănăstirea Putna.
"'Via Transilvanica' este un drum care uneşte toate etajele istorice, toate zonele culturale ale Transilvaniei, care pleacă de la Drobeta Turnu Severin şi se opreşte la Putna, sau invers, un drum care poate seamănă cu Camino de Santiago (...). Este clar că avem nevoie de un drum care să ne unească pe noi, cu toate ideile noastre şi cu tot ceea ce avem mai bun de oferit", a declarat preşedintele Asociaţiei Tăşuleasa Social, Alin Uhlmann Uşeriu.
La rândul său, psihologul Mircea Miclea a afirmat că este un proiect al cărui scop principal este acela de a oferi cuiva care parcurge acest drum experienţa Transilvaniei.
"Ce este Transilvania, cu istoria ei şi cu multiculturalitatea ei. În al doilea rând, drumul acesta va contribui la ridicarea antreprenoriatului local şi, în al treilea rând, va dezvolta iniţiativa de voluntariat. (...) Drumul nu va fi numai un drum, va fi o reţea de drumuri. După ce vom construi acest drum mare vor fi mai multe drumuri secundare care se vor lega de acest drum principal şi vom oferi aşadar nu numai un drum fizic, ci şi un mod de a fi. Va fi un drum care va uni", a declarat fostul ministru al Educaţiei.
Preşedintele Consiliului Judeţean (CJ) Alba, Ion Dumitrel, a opinat că este convins că cele zece judeţe unde se va implementa acest proiect vor demonstra românilor "că se poate să se lucreze exemplar", indiferent de ce partid îl reprezintă un preşedinte sau altul. "Sunt convins că ceea ce ne-am propus va fi un succes", a mai spus Dumitrel.
Prezent la eveniment, preşedintele CJ Bistriţa Năsăud, Radu Moldovan, a apreciat că este "extrem de important" în Anul Centenarului ca acest proiect să fie demarat de la Alba Iulia.
"Cred că românii au nevoie de acest drum, au nevoie de un restart, de un proiect şi logo-ul sau motto-ul acestui proiect, 'drumul care uneşte', cred că ne va prinde foarte bine, dacă vom înţelege partea bună din acest logo", a declarat Moldovan.
Fostul principe Nicolae, care a amintit în cuvântul său că are zece ani de când a făcut pentru prima dată voluntariat cu Asociaţia Tăşuleasa Social, a afirmat că "Via Transilvanica" este "un proiect de ţară de dezvoltare, de economie, de turism, de unitate".
Iniţiatorii proiectului estimează că de acest drum, odată finalizat, se vor bucura anual 200.000 de persoane. Amenajarea drumului se va face în mai multe etape, o primă porţiune, în lungime de 100 de kilometri, fiind prevăzută a fi finalizată în toamna acestui an, pe traseul Ţara Dornelor - Reghin.
Infrastructura "Via Transilvanica" va oferi acces, la un interval de cel mult 25 de kilometri, la apă potabilă, cazare şi masă. Drumul va fi semnalizat cu marcaje specifice. El va lega trasee turistice cu drumuri forestiere. AGERPRES/(A, AS - autor: Marinela Brumar, editor: Nona Jalbă, editor online: Anda Badea)
