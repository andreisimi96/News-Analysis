Guvernul va adopta, în şedinţa de vineri, normele metodologice privind achiziţiile publice, a anunţat premierul Viorica Dăncilă.
"În cadrul şedinţei de astăzi vom adopta normele metodologice în ceea ce priveşte achiziţiile publice. Facem un pas important în simplificarea legislaţiei privind achiziţiile publice. Cred că putem debloca proiecte foarte importante pentru dezvoltarea României", a declarat Dăncilă la începutul şedinţei de Guvern.
Pe 24 mai, premierul a anunţat că Executivul va adopta modificarea pachetului de legi privind achiziţiile publice.
"Este un act normativ mult aşteptat şi cerut atât de administraţia publică, cât şi de agenţii economici. Acest act normativ va contribui la ridicarea barierelor din calea investiţiilor din România", a afirmat Dăncilă la începutul şedinţei de Guvern din 24 mai.
Ea a precizat că aceste modificări au fost făcute pe baza consultărilor cu Comisia Europeană. AGERPRES/(A, AS - autor: Mădălina Cerban, editor: Mihai Simionescu, editor online: Ada Vîlceanu)
