Fostul vicepremier Gabriel Oprea a declarat, vineri, la Înalta Curte de Casaţie şi Justiţie, unde a avut loc un termen în dosarul accidentului în care a murit poliţistul Bogdan Gigină, că este singurul om trimis în judecată pentru ucidere din culpă "stând pe bancheta din spate a maşinii".
Gabriel Oprea s-a prezentat la Instanţa supremă în dosarul în care este judecat pentru comiterea infracţiunii de ucidere din culpă, în dosarul privind accidentul rutier ce a dus la decesul poliţistului Bogdan Gigină.
"M-am prezentat la Înalta Curte de Casaţie şi Justiţie, fiind trimis în judecată pentru ucidere din culpă. Cred că sunt singurul, oricum, primul om din România trimis în judecată pentru ucidere din culpă, stând pe bancheta din spate a maşinii. Cât am fost ministru al Apărării Naţionale, 30 de luni, am circulat cu maşina mea, pe banii mei. La Ministerul de Interne mi s-a spus că sunt alte reguli, alte instrucţiuni, alte vulnerabilităţi. Sunt un om serios, un om disciplinat. Aşa cum a spus şi domnul Tobă public, toţi miniştrii de Interne au avut un dispozitiv de însoţire din anul 2000. În acea zi de 20 octombrie, acest dispozitiv de însoţire exista în baza unui ordin scris, plan de măsuri, semnat şi aprobat în mod legal de chestorul Voicu, care era şeful Poliţiei Capitalei, şi şeful Poliţiei Rutiere. Eu am observat o motocicletă, în perioada în care eram numit premier interimar. Niciodată nu am cerut motocicletă, niciodată nu am cerut dispozitiv, niciodată nu am determinat eu viteza", a spus Oprea, la ieşirea din sediul instanţei.
Gabriel Oprea a spus că în ziua accidentului a participat la trei evenimente.
"În ziua de 20 octombrie, am avut trei activităţi importante. Am avut şedinţa de Guvern, am fost la Palatul Cotroceni, m-am văzut cu domnul preşedinte Iohannis. Am ieşit în jur de ora 17 fără ceva. Ştiam că am o întâlnire la ora 18,30 la SRI Băneasa. Stau în Cotroceni, m-am dus acasă şi am servit masa. În jur de 18,30, am fost la SRI Băneasa, unde am avut o întâlnire cu conducerea instituţiei", a adăugat Oprea.
Fostul vicepremier a susţinut că şeful dispozitivului care îl însoţea i-a spus poliţistului Gigină să se retragă, însă acesta a rămas.
"Să vă dau câteva date din rechizitoriu. Naşul poliţistului era şeful dispozitivului de însoţire. S-a dus la poliţist şi i-a spus: 'S-ar putea să plouă, îţi recomand să părăseşti misiunea'. Motociclistul a rămas în continuare în misiune. Din cercetarea Parchetului, pe toată deplasarea de la Băneasa până la locul domiciliului, accidentului, nu s-a depăşit viteza legală. Ştiţi foarte bine că maşina de Poliţie sau motocicleta poate merge conform legii şi peste această viteză. Nu era cazul. A început să plouă. Cei de la Brigada Rutieră trebuie să spună ce prevăd regulamentele în acest sens. Nu se ocupă un ministru de aşa ceva. Trebuie să cunoaşteţi faptul că înainte de tragedie, înainte de accident, dispeceratul a anunţat maşina de poliţie, motociclistul, că urmează lucrările lucrările din Ştirbei Vodă. Au confirmat în cască. În momentul accidentului, maşina de poliţie şi maşina în care mă aflam aveau viteza de 58 km/h", a spus Oprea. AGERPRES/(A - autor: Eusebi Manolache, editor: Claudia Stănescu, editor online: Irina Giurgiu)
