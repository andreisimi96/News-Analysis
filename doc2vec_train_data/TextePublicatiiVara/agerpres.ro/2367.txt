Guvernul va aproba o schemă de ajutor de stat pentru susţinerea industriei cinematografice, a anunţat, miercuri, premierul Viorica Dăncilă.
"Pe agenda Guvernului avem şi o schemă de ajutor de stat pentru susţinerea industriei cinematografice. Urmărim stimularea producţiei de filme prin încurajarea iniţiativei private în domeniul creaţiei, finanţării producţiei şi distribuirii filmelor româneşti sau realizate cu participare românească", a declarat Dăncilă, la începutul şedinţei de Guvern.
Potrivit şefei Executivului, această schemă de ajutor este "o pârghie" prin care va fi promovată identitatea culturală, naţională şi a minorităţilor din România.
"Este încă o pârghie corectă în care promovăm, în An Centenar, identitatea culturală, naţională şi a minorităţilor naţionale din România, prin realizarea filmelor şi promovarea în circuitul mondial de valori. Credem că România trebuie promovată şi cunoscută în lume prin valorile, istoria şi tradiţiile sale, prin oameni şi locuri de o frumuseţe inegalabilă", a mai afirmat Dăncilă. AGERPRES/(A - autor: Mădălina Cerban, editor: Andreea Rotaru, editor online: Anda Badea)
