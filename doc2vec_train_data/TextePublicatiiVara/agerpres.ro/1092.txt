SUA au anunţat că vor boicota marţi reuniunea plenară săptămânală a Conferinţei pentru dezarmare de la Geneva, prezidată de Siria, considerând că Damascul se foloseşte de această funcţie pentru a încerca legitimarea regimului, transmite AFP.
'Din cauza tentativelor repetate ale Siriei săptămâna trecută de a utiliza preşedinţia sa a Conferinţei pentru dezarmare pentru a legitima regimul şi comportamentul său inacceptabil şi periculos, nu participăm la sesiunea de astăzi', a explicat ambasadorul american Robert Wood, într-o declaraţie scrisă.
'Vom continua să apărăm interesele Statelor Unite la Conferinţa pentru dezarmare', a adăugat reprezentatul Washingtonului.
Preşedinţia Conferinţei pentru dezarmare este asigurată prin rotaţie, în ordine alfabetică. Siria a preluat această funcţie la 28 mai şi o va deţine timp de patru săptămâni.
Marţea trecută, în precedenta şedinţă în plen, SUA au protestat faţă de accederea Siriei la preşedinţia Conferinţei, calificând-o drept 'o farsă' în contextul în care regimul de la Damasc este acuzat că a folosit arme chimice împotriva propriului popor.
Ambasadorul american Robert Wood şi cel al Israelului, Aviva Raz Shechter, au părăsit sala în timpul discursului de deschidere al omologului lor sirian, Hussam Edin A'ala.
Şi alţi delegaţi, precum cei ai Marii Britanii, Australiei şi Franţei, şi-au exprimat opoziţia faţă de preşedinţia siriană.
Reprezentantul permanent adjunct al Franţei, Louis Riquet, a subliniat că Siria 'nu avea autoritatea morală de a conduce acest organism' şi a anunţat că Franţa nu va fi reprezentată de ambasadorul său pe lângă Conferinţă în sesiunile plenare pe perioada preşedinţiei siriene.
Mai mult de 350.000 de persoane au fost ucise şi milioane au fost obligate să se refugieze în cei şapte ani de război civil din Siria. AGERPRES/(AS - autor: Irina Cristea, editor: Gabriela Ionescu, editor online: Anda Badea)
