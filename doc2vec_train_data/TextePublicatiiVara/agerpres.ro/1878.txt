Spectatorii zecilor de evenimente culturale care au loc zilnic în timpul Festivalului Internaţional de Teatru de la Sibiu au de acum o aplicaţie de mobil care îi ghidează spre spectacolul preferat.
"În 2018 suntem şi mai aproape de public cu noile funcţionalităţi ale aplicaţiei FITS, pentru ca tu să poţi fi la curent cu tot ce se întâmplă. Descarcă aplicaţia de mobil FITS 2018 din App Store (http://bit.ly/iOS_FITS2018) şi Google Play ( http://bit.ly/Android_FITS2018 ) şi lasă-te cuprins de magie", este mesajul publicat pe pagina de socializare a Festivalului Internaţional de Teatru de la Sibiu.
Ca să se bucure de cât mai multe din cele 524 de spectacole programate în cele zece zile de festival, cei care aleg să nu îşi instaleze aplicaţia de mobil pot vedea programul actualizat pe site-ul festivalului - www.sibfest.ro.
FITS propune forme diferite de cultură de dimineaţa de la ora 8.00 şi până noaptea târziu, zilnic, în zeci de spaţii de joc din municipiul Sibiu şi localităţile învecinate.
Preşedintele FITS, actorul Constantin Chiriac, îi sfătuieşte pe spectatori să nu rateze conferinţele de presă, la care accesul este permis tuturor, tocmai pentru a putea dialoga cu artiştii cei mai importanţi invitaţi în festival.
"Îi recomand (spectatorului - n.r.) să vină la conferinţele de presă, unde se va întâlni cu cei mai importanţi artişti care vor fi invitaţi şi vor fi în dialog cu critica de specialitate. (...) După care, sunt conferinţele speciale, care au constituit această mică Sorbonă, care este festivalul. Sunt de asemenea lansările de carte, (...) noi suntem cei care tipărim cele mai importante cărţi din zona teatrului, a artelor spectacolului şi pe care le şi prezentăm, le şi difuzăm. Avem noile voci dramaturgice în spectacolele lectură, aducând variante şi în română, engleză, germană, dar făcând şi împreună cu Radio România spectacolele lectură înregistrate. După care, încep seriile de film, pentru că sunt mulţi artişti care au luat Oscar, care au luat Globul de Aur şi atunci e păcat de Dumnezeu să ai aşa artişti să nu le prezinţi filmele. Iar de pe la 3 - 4, în zilele lucrătoare, sunt toate spectacolele de stradă. În weekenduri, de la ora 12,00 şi până la unu noaptea, sunt spectacole în toate spaţiile de joc, 74 de spaţii de joc, iar noaptea toţi artiştii sunt la Clubul festivalului. Este, zicem noi, una din cele mai prietenoase formule de festival din lume. Şi nu numai noi şi cei care vin zic acest lucru", a declarat Chiriac, într-un interviu acordat AGERPRES.
FITS a strâns deja 127.000 de spectatori în prima zi .
Până în 17 iunie, 3.300 de artişti din 73 de ţări îşi etalează talentul în 74 de spaţii de joc, în cea de a 25-a ediţie a FITS, aflată sub patronajul Prinţului Charles şi al preşedintelui Klaus Iohannis. AGERPRES/(A - autor: Isabela Paulescu, editor: Andreea Rotaru, editor online: Anda Badea)
Sursa foto:  FITS / Facebook
