Institutul de Psihiatrie Socola Iaşi şi managerul acestuia, dr. Gabriel Oprişanu, au fost nominalizaţi la două dintre cele mai importante premii care se acordă la nivel internaţional în sfera medicală.
Medicul Gabriel Oprişanu a declarat, vineri, că premiile sunt acordate de Global Club of Leaders, o organizaţie care are sediul la Oxford, Marea Britanie, şi care, din 2003, premiază cele mai importante contribuţii aduse la nivel regional în domeniile sănătăţii, afacerilor, ştiinţei şi culturii.
El a anunţat că a fost nominalizat la premiul Manager of the Year (Managerul Anului), iar Institutul de Psihiatrie Socola - la categoria Best Hospital (Cel mai bun Spital), fiind considerat unul dintre cei mai buni furnizori regionali de servicii medicale.
Institutul de Psihiatrie Socola Iaşi este singurul spital nominalizat din România. Selecţia a fost realizată de centrele de analiză din cadrul Global Club of Leaders, în colaborare cu European Medical Association, şi a inclus o analiză a resurselor statistice publice, apariţiile în mass media specializată, datele primite de la asociaţiile medicale, participarea la conferinţe şi expoziţii.
"Această nominalizare reprezintă o recunoaştere a calităţii muncii depuse şi a performanţelor medicale ale specialiştilor din cadrul Institutului de Psihiatrie Socola Iaşi. De altfel, după colaborările şi schimburile de experienţă stabilitate la nivel internaţional şi după proiectele pe care le avem în derulare sau pe care urmează să le demarăm, selectarea Institutului pentru premiul Best Hospital este dovada faptului că o activitate de calitate va fi întotdeauna recunoscută şi apreciată, mai ales în domeniul medical", a declarat dr. Gabriel Oprişanu, managerul Institutului de Psihiatrie Socola din Iaşi.
Medicul Gabriel Orişanu este singurul manager de spital din România nominalizat.
Selecţia liderilor din domeniul Sănătăţii s-a bazat pe următoarele criterii: performanţele spitalului condus, acreditări naţionale şi internaţionale, certificări, grija pentru pacienţi şi satisfacţia acestora, precum şi siguranţa tratamentului.
"Este o recunoaştere a excelentei dumneavoastră reputaţii, a experienţei profesionale remarcabile şi a managementului de succes", se afirmă în scrisoarea de nominalizare.
Gala de decernare a acestor premii va avea loc pe data de 2 iulie 2018, la Barcelona, în cadrul unei sesiuni speciale a Global Club of Leaders. De altfel, conform organizatorilor, această sesiune de vară a Global Club of Leaders reprezintă şi o ocazie excelentă de a pune faţă în faţă lideri din domeniul afacerilor, al educaţie şi al ştiinţei din întreaga lume pentru a discuta despre metodele moderne de management şi conceptele de leadership şi despre rolul personalităţii umane în realizările profesionale.
Global Club Of Leaders este o organizaţie internaţională care are sediul în Oxford, Marea Britanie. De la înfiinţarea sa, în 2003, a organizat 72 de summit-uri globale şi peste 120 de conferinţe internaţionale, la care au participat peste 8.000 de specialişti din întreaga lume. AGERPRES/(A- autor: Daniela Malache, editor: Diana Dumitru, editor online: Gabriela Badea)
