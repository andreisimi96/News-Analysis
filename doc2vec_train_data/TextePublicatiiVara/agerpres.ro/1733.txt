Ministrul Transporturilor, Lucian Şova, a dat asigurări, vineri, că autorităţile române de resort vor face toate eforturile corespunzătoare pentru îmbunătăţirea facilităţilor aeroportuare pe care le oferă Aeroportul Internaţional Henri Coandă şi pentru dezvoltarea lor sustenabilă.
Şeful de la Transporturi a participat la evenimentul de lansare a noilor rute Air Canada Rouge de la Toronto şi Montreal către Bucureşti.
"Vreau să salut cu această ocazie pe toţi pasagerii care astăzi au călcat pe pământ românesc într-un zbor direct, să îmi exprim speranţa că o vor face şi în anii următori cu alte prilejuri, să asigur în numele Ministerului Transporturilor pe toţi cei interesaţi că vom face eforturile corespunzătoare în viitor pentru ca facilităţile aeroportuare pe care le oferă Aeroportul Henri Coandă să se dezvolte, să fie sustenabile, să fie din ce în ce mai bune. Se înregistrează progrese şi astăzi, apropo de unele reparaţii care trebuiau făcute la pistă, toate aceste lucruri le facem în maxim de ritm care poate fi desfăşurat pe un aeroport astfel încât să nu perturbăm traficul. Este o ocazie de asemenea să arăt încrederea pe care o acord domnului director Baciu (directorul general al Companiei Naţionale Aeroporturi Bucureşti, Dan Baciu - n. r.) privind planul său managerial", a declarat Lucian Şova.
Ministrul a precizat că sprijină proiectul Air Canada şi speră în dezvoltarea unei comunităţi de business în România.
"Sunt aici pentru a arăta suportul pe care în numele Guvernul României îl dăm noilor proiecte şi acest nou proiect deschis de Air Canada, de care beneficiază în primul rând cetăţenii români, dar şi o comunitate de business pe care o aşteptăm să se dezvolte în România. Este un proiect despre care sperăm să putem vorbi şi în viitor ca despre unul de succes. Mulţumesc Ambasadei Canadei pentru toate diligenţele pe care le-a făcut pentru realizarea acestui proiect. Doresc succes atât companiei, cât şi statelor noastre - România şi Canada - în dezvoltarea relaţiilor atât comerciale, dar şi politice, despre care ştiu că sunt excelente. Sper să ne vedem şi la inaugurarea unui zbor TAROM care să fie în parteneriat cu compania dvs.", a subliniat Şova.
Air Canada Rouge este o linie aeriană low-cost şi este subsidiară a companiei Air Canada. AGERPRES/(AS - autor: Oana Tilică, editor: Mariana Nica, editor online: Gabriela Badea)
