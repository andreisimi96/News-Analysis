Un număr de 35 de clădiri aparţinând inspectoratelor pentru situaţii de urgenţă vor fi reabilitate cu bani de la Banca Mondială, 15 dintre acestea urmând să fie demolate şi reconstruite, iar 20 modernizate, a declarat, vineri, la Alba Iulia, prim-adjunctul şefului Inspectoratului General pentru Situaţii de Urgenţă (IGSU), colonel Daniel Marian Dragne.
"Pe lângă tehnica modernă care se achiziţionează în această perioadă, una din grijile Inspectoratului General a fost cea generată de condiţiile de lucru ale angajaţilor, începând de la spaţiile în care îşi desfăşoară activitatea şi continuând cu echipamentul de protecţie şi mijloacele adecvate pentru desfăşurarea activităţii", a afirmat colonel Daniel Marian Dragne, prezent la recepţia investiţiei de mansardare şi reabilitare termică a sediului Inspectoratului pentru Situaţii de Urgenţă Alba.
Colonelul Dragne a menţionat că investiţii cum este cea de la Alba Iulia sunt în derulare, de pildă, la Brăila, urmând ca în perioada următoare să fie ratificat, potrivit acestuia, împrumutul pe care Ministerul Finanţelor Publice îl face cu Banca Mondială şi în care beneficiar este IGSU.
"35 de clădiri aparţinând unităţilor de pompieri, vor fi o parte dintre ele ( 15 - n.r.) demolate şi înlocuite cu clădiri noi (...) iar 20 de clădiri vor fi reabilitate, modernizate. Este o acţiune la nivel naţional, este un proiect care prinde contur, care deja a fost agreat de Banca Mondială şi care urmează să fie ratificat de Parlamentul României", a declarat, pentru AGERPRES, prim-adjunctul şefului IGSU.
Valoarea contractului este de 50 de milioane de euro, iar perioada de implementare de 6 ani, a menţionat Dragne.
"În ceea ce priveşte tehnica, ne aflăm în plin proces al achiziţiei publice pentru maşinile de pompieri. La ora actuală se află în procedură de contestare de către firmele care au fost eliminate pe criteriul tehnic. Sperăm ca în următoarele două luni să reuşim să încheiem acordurile-cadru şi după aceea să încheiem contractele subsecvente pentru a reuşi să înlocuim o parte din cele 1.000 de maşini care au o durată de utilizare de peste 30 de ani. Sperăm ca în jur de 500 de maşini de pompieri să fie înlocuite", a mai spus colonel Daniel Marian Dragne.
El a adăugat că începând cu sfârşitul lui iunie, începutul lunii iulie o "să vină" şi cele 64 de autoscări, care vor fi distribuite inspectoratelor.
"Ne aflăm în plin proces de avizare a anunţului de participare de către SEAP pentru autoplatforma de 45 de metri, pentru mănuşile pentru pompieri, mai avem containerul pentru echipament, buldoexcavatorul. IGSU încearcă să ofere un plus de siguranţă, cetăţenilor în primul rând, prin tehnica nouă şi prin oamenii care vor fi pregătiţi să facă faţă oricăror provocări", a declarat Dragne.
Prim-adjunctul şefului IGSU a amintit şi de aparatele de respirat folosite de către pompieri, unde a fost "o mare problemă", ele fiind date "de la unul la altul". "La ora actuală, avem aparate individuale de respirat pentru fiecare angajat, iar problema a fost eliminată. Posibil să mai existe unele unităţi în care nu s-au distribuit încă, dar în următoarele două săptămâni toţi vor avea astfel de aparate", a subliniat colonelul Dragne.
El a adăugat că dacă acest "deziderat" a fost realizat, a mai rămas unul, respectiv cel al asigurării echipamentului individual de protecţie. "Încă nu am reuşit contractarea pe partea de protecţie de pompieri. (...). Facem eforturi deosebite şi pentru asigurarea căştilor de pompieri. La un deficit de 10.000, în urmă cu un an şi jumătate atunci când am început acest proiect, acum mai avem un deficit de 5.000 de căşti. Sperăm să putem să eliminăm acest deficit. Brâul de pompier se află, de asemenea, în procedură de achiziţie publică. În ceea ce priveşte costumul SMURD, achiziţionăm încă 1.900 şi terminăm necesarul pentru acest tip de echipament", a mai precizat prim-adjunctul şefului IGSU. AGERPRES / (A - autor: Marinela Brumar, editor: Marius Frăţilă, editor online: Ada Vîlceanu)
