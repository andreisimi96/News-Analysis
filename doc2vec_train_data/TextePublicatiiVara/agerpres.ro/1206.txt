Preşedintele PMP, Traian Băsescu, a declarat, marţi, că decizia Curţii de Justiţie a Uniunii Europene în cauza Coman-Hamilton obligă România să-i acorde drept de rezidenţă soţului american, fără recunoaşterea familiilor homosexuale, menţionând că nu-i poate fi luat dreptul acestuia "de a vieţui cu alesul inimii".
"Aş face o observaţie legată de hotărârea CJUE cu privire la familia de homosexuali româno-americană. Probabil sunteţi la curent că CJUE obligă România să-i acorde drept de rezidenţă soţului american al cetăţeanului român - e un cetăţean român cu un american - fără să ne oblige să recunoaştem familiile homosexuale, dar nu-i putem lua dreptul de a vieţui cu alesul inimii micului american", a afirmat Băsescu, înaintea Colegiului National al PMP.
El a spus, legat de familia tradiţională, că viaţa evoluează.
"Asta e viaţa. Atenţie când vorbim de familia tradiţională că viaţa evoluează şi o să ne lovim chiar de legislaţia internaţională din punctul ăsta de vedere", a adăugat Băsescu.
CJUE a stabilit că statele membre ale Uniunii Europene nu pot împiedica libertatea de şedere a unui cetăţean al UE prin refuzul de a acorda soţului său de acelaşi sex, cetăţean al unei ţări non-UE , un drept de şedere derivat pe teritoriul lor. Sesizată de Curtea Constituţională a României, CJUE arată că noţiunea de "soţ", în sensul dispoziţiilor dreptului Uniunii privind libertatea de şedere a cetăţenilor UE şi a membrilor familiilor lor, include soţii de acelaşi sex.
Deşi statele membre sunt libere să autorizeze sau să nu autorizeze căsătoria homosexuală, ele nu pot împiedica libertatea de şedere a unui cetăţean al Uniunii prin refuzul de a acorda soţului său de acelaşi sex, cetăţean al unei ţări non-UE, un drept de şedere derivat pe teritoriul lor, a statuat CJUE.
Curtea de Justiţie a Uniunii Europene afirmă însă că obligaţia unui stat membru de a recunoaşte, exclusiv în scopul acordării unui drept de şedere derivat unui cetăţean al unui stat non-UE, o căsătorie homosexuală încheiată într-un alt stat membru conform dreptului acestui stat nu aduce atingere instituţiei căsătoriei în acest prim stat membru şi nu impune acestui stat membru să prevadă, în dreptul său naţional, instituţia căsătoriei homosexuale. AGERPRES/(AS - autor: Alina Novăceanu, editor: Mihai Simionescu, editor online: Ada Vîlceanu)
