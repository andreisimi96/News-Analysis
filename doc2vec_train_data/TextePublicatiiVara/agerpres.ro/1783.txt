Doi angajaţi ai mass-media sud-coreene au fost arestaţi pentru că au intrat ilegal în incinta reşedinţei ambasadorului Coreei de Nord în Singapore, un incident ce intervine cu câteva zile înainte de summitul istoric dintre preşedintele american, Donald Trump, şi liderul nord-coreean Kim Jong-Un, informează vineri AFP.
Cei doi bărbaţi, cu vârste cuprinse între 42 şi 45 de ani, lucrează pentru canalul public sud-coreean Korean Broadcasting System (KBS) News, a anunţat vineri poliţia singaporeză într-un comunicat, precizând că incidentul a avut loc joi.
Aproximativ 3.000 de jurnalişti sunt aşteptaţi în Singapore pentru summitul de marţea viitoare, pe fondul unor măsuri de securitate extraordinare, care au antrenat un dispozitiv uriaş al poliţiei locale.
Cei doi suspecţi sunt acuzaţi de pătrundere prin efracţie, o infracţiune pasibilă cu trei luni de închisoare şi/sau o amendă de 1.500 de dolari singaporezi (aproximativ 954 euro).
Alţi doi sud-coreeni - unul lucrează pentru KBS, iar al doilea ca ghid şi interpret pentru grup - figurează în aceeaşi anchetă.
Poliţia a indicat că niciunul nu fusese acreditat ca jurnalist în Singapore.AGERPRES/(AS - autor: Lilia Traci, editor: Mariana Ionescu, editor online: Anda Badea)
