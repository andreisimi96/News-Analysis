Sportivii români Robert Ghiuzan, Andrei Muntean şi Vlad Cotuna s-au calificat în finale diferite, vineri, la Cupa Mondială masculină de gimnastică artistică de la Guimaraes (Portugalia).
La sărituri, Robert Ghiuzan a ocupat locul al optulea în calificări, cu o medie de 13,550 puncte (13,600 la prima săritură, 13,500 la a doua), şi a prins in extremis finala. Cea mai bună medie a avut-o Jorge Vega Lopez (Guatemala), 14,575 puncte.
La paralele, Andrei Muntean a fost al doilea în calificări, cu 14,650 puncte, după cubanezul Manrique Larduet, 15,300. Andrei Ioan Groza s-a clasat pe 17, cu 12,650.
Vlad Cotuna a obţinut a şaptea notă în calificările de la bară fixă, 13,300, şi va evolua în finală. Cubanezul Randy Leru a fost cel mai bun, cu 14,300, în timp ce Groza a terminat pe 19, cu 11,900.
Joi, Andrei Muntean s-a calificat în finala de la inele cu cea mai mare notă, 14,500.
Finalele sunt programate sâmbătă şi duminică.AGERPRES (editor: Mihai Ţenea, editor online: Daniela Juncu)
Sursa foto:  Federația Română de Gimnastică  / Facebook
