Suprafaţa irigată din România a crescut de la 346.00 de hectare în 2016 la peste un milion de hectare în 2018, a declarat miercuri, la Botoşani, ministrul Agriculturii, Petre Daea.
Potrivit acestuia, investiţiile în refacerea sistemelor de irigaţii din România au făcut ca 1.350 de kilometri de canale de irigaţii să dispună de apă.
"Anul acesta avem peste 825.000 contractate, deci, contracte ferme între fermieri şi ANIF şi încă 200.000 pentru irigarea sezonieră. Deci, un milion de hectare cu documente care atestă această suprafaţă şi atestă dorinţa fermierilor de a avea apă şi posibilitatea ANIF de a o distribui. Nu putem să uităm faptul că acum apa pe canale - care a ajuns la 1.350 km de canale pline cu apă - este gratuită. Toată cheltuiala este suportată de stat", a afirmat Daea.
Ministrul Agriculturii a vizitat miercuri după-amiază Staţia de pompare a apei de la Stânca, aflată în curs de reabilitare, dar şi canalele de irigaţii Ştefăneşti-Ripiceni din judeţul Botoşani. AGERPRES/ (A-autor: Cristian Lupaşcu, editor: Antonia Niţă, editor online: Irina Giurgiu)
