Liderul secesioniştilor din Hong Kong a fost condamnat luni la şase ani de închisoare pentru rolul său în revoltele care au cuprins fosta colonie britanică în 2016, informează AFP.
Edward Leung, 27 de ani, a fost declarat vinovat, în mai, pentru participarea sa la violenţe, cele mai ample care au existat în Hong Kong după mai multe decenii. Acestea au fost marcate de lupte între poliţişti şi manifestanţi înarmaţi cu pietre, în cartierul Mong Kong, în partea continentală a teritoriului semiautonom, revenit în 1997 sub administraţia Chinei.
Leung ispăşeşte deja o parte dintr-o pedeapsă de un an închisoare pentru că a agresat un poliţist în timpul acestor manifestaţii. Ambele sentinţe au fost comasate.
Tribunalul a acuzat militantul că "a participat activ la o revoltă", estimând că el s-a comportat într-un mod "gratuit şi brutal". Tribunalul a refuzat să recunoască pentru Edward Leung motivaţii politice drept circumstanţe atenuante, estimând că această condamnare trebuie să aibă un efect "disuasiv".
Revoltele au început în februarie 2016, în timpul Anului Nou chinez, cu o manifestaţie în susţinerea mărfurilor de alimentaţie stradală, pe care autorităţile doreau să le interzică. Susţinerea pentru comercianţii stradali s-a transformat rapid într-o manifestaţie de furie împotriva autorităţilor din Hong Kong şi Beijing.
În jur de 130 de persoane au fost rănite, printre care circa 90 de poliţişti. Aceştia din urmă au tras în aer focuri de somaţie, zeci de persoane au fost arestate. Printre acestea, Leung şi tineri din mişcarea numită "localistă", născută din cenuşa "revoltei umbrelelor" din toamna lui 2014, când zeci de mii de militanţi prodemocraţie au eşuat în a smulge o concesie cât de mică de la Beijing în ceea ce priveşte reformele politice.
Alţi doi manifestanţi au fost condamnaţi luni la şapte ani şi respectiv trei ani şi jumătate de închisoare.
O parte din populaţia hongkongheză acuză China că sporeşte presiunea asupra fostei colonii britanice şi violează prin aceasta termenii acordului încheiat cu Londra care a prezidat retrocedarea în 1997 şi menit să garanteze timp de 50 de ani acestui mic teritoriul din sudul Chinei libertăţi necunoscute în restul ţării.
China a înăsprit tonul împotriva secesionismului hongkonghez, precum şi împotriva celor care pledează pentru autonomie sau autodeterminare.AGERPRES/(AS - editor: Adriana Matcovschi, editor online: Irina Giurgiu)
