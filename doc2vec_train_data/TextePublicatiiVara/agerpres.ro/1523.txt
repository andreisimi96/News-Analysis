Profesori, medici de diferite specialităţi, medici rezidenţi, studenţi participă de joi până sâmbătă la cea de-a VI-a ediţie a Congresului ''Perspective interdisciplinare'', organizat la Palatul Parlamentului de UMF ''Carol Davila''.
Iniţiere, evoluţie, excelenţă - acestea sunt cele trei coordonate sub auspiciile cărora va debuta evenimentul academic menit să pună în valoare ultimele noutăţi ale cercetării ştiinţifice medicale la nivel mondial, arată organizatorii.
Din programul congresului fac parte zeci de sesiuni ştiinţifice şi vor fi prezentate peste 200 de lucrări originale.
Potrivit unui comunicat al instituţiei de învăţământ superior, vor fi prezente personalităţi ale medicinei din Germania, Franţa, Elveţia, Marea Britanie, Olanda, Bulgaria, Croaţia, Republica Moldova şi România.
''Cea de-a VI-a ediţie a Congresului UMF 'Carol Davila' din Bucureşti reconfirmă ideea de tradiţie a acestui eveniment şi, în acelaşi timp, reflectă, poate mai mult ca oricând, faptul că munca într-o echipă unită, aspiraţiile şi dorinţa continuă de perfecţionare au ca rezultat performanţa ştiinţifică'', a declarat acad. Ioanel Sinescu, rectorul Universităţii de Medicină şi Farmacie ''Carol Davila'' şi preşedinte al congresului.
"În 2013 debuta o iniţiativă considerată riscantă la acel moment, şi anume primul congres al UMF 'Carol Davila'. Obiectivul principal era reprezentat de integrarea interdisciplinară a cunoştinţelor medicale din diferite specialităţi, cu scopul de a stabili recomandări clare în ceea ce priveşte diagnosticul şi tratamentul pacientului cu multiple boli. Totodată, urmăream creşterea rolului educaţional al universităţii către medicii de diferite specialităţi. Anul acesta, la a şasea ediţie, considerăm acest congres un real succes. Cu peste 4.500 de participanţi - academicieni, profesori, medici de diferite specialităţi, medici rezidenţi, studenţi - acest amplu eveniment are un caracter unic la nivelul mediului universitar şi academic din România", a afirmat prof. dr. Dragoş Vinereanu, prorector al UMF ''Carol Davila'' şi co-preşedinte al congresului.
În cadrul evenimentului vor fi acordate joi trei titluri de Doctor Honoris Causa - profesorului doctor Marianne Pavel de la Friedrich Alexander University of Erlangen-Nürnberg; prof. dr. Peter Mulders - de la Radboud University Nijmegen Medical Center, prof. dr. Pierre Hoffmeyer - de la University of Geneva.
De asemenea, vineri va avea loc o a doua ceremonie de acordare a altor trei titluri Honoris Causa pentru prof. dr. Claude Vigneron - de la University of Lorraine, Faculty of Pharmaceutical Sciences, prof. dr. Gheorghe Petru Ghidirim - member of the Academy of Sciences of Moldova şi prof. dr. Adrian Mark Kynaston Thomas - chairman of International Society for the History of Radiology, London.
Dincolo de lucrările ştiinţifice ce vor fi prezentate, Congresul Universităţii de Medicină şi Farmacie ''Carol Davila'' înscrie în programul ştiinţific şi ''Competiţia Tânărului Cercetător'', care presupune prezentarea celor mai bune 6 lucrări din 5 specialităţi: Medicină Generală, Farmacie, Specialităţi preclinice, Specialităţi medicale şi Specialităţi chirurgicale.
"Pe lângă obiectivul iniţial, de abordare a pacientului din perspectiva interdisciplinară, un alt obiectiv devenit din ce în ce mai pregnant este acela de a pune la dispoziţia tinerilor cercetători şi medici oportunitatea de a-şi prezenta lucrările ştiinţifice, de a le discuta în plen în cadrul competiţiei dedicate 'Tânărului cercetător', de a face schimb de experienţă cu specialişti din România şi din străinătate. În acest fel, congresul contribuie la formarea unei comunităţi medicale de elită. Trebuie întotdeauna să avem în minte faptul că o cercetare ştiinţifică aprofundată stimulează ideea de progres a unei naţii. O astfel de manifestare ştiinţifică, cum este acest congres, s-a dezvoltat în acest sens, ca parte integrantă a cunoaşterii", a afirmat Dragoş Vinereanu. AGERPRES/(AS - autor: Roberto Stan, editor: Georgiana Tănăsescu, editor online: Gabriela Badea)
