Noul ministru de externe al Italiei, Enzo Moavero Milanesi, a chemat Alianţa Nord-Atlantică să menţină dialogul cu Moscova, văzând în Consiliul NATO-Rusia cel mai important forum de discuţii între Moscova şi membrii Alianţei, transmite dpa.
Într-un comunicat al Ministerului de Externe de la Roma, şeful diplomaţiei, Moavero Milanesi, a pledat de asemenea ca acest Consiliu să se întrunească mai frecvent.
Comunicatul a fost emis duminică, cu prilejul vizitei la Roma a secretarului general al NATO, Jens Stoltenberg, în pregătirea summitului Alianţei de luna viitoare, la Bruxelles.
Coaliţia de guvernare din Italia, compusă din Mişcarea 5 Stele (M5S, antisistem) şi Liga (antiimigraţie), considerată pro-rusă, s-a pronunţat deja pentru o 'revizuire' a sancţiunilor economice impuse Rusiei.
Luni, secretarul general al Alianţei are programată o întâlnire cu şeful guvernului italian, Giuseppe Conte.AGERPRES/(AS - autor: Irina Cristea, editor: Mariana Ionescu, editor online: Irina Giurgiu)
