Deputatul Valeriu Steriu a anunţat marţi că a părăsit PMP şi că pentru el urmează acum "sfârşitul experimentelor şi întoarcerea acasă din punct de vedere politic", respectiv la PSD.
"Am aproape un deceniu de experienţă cu proiecte politice aflate în construcţie (UNPR) sau în dezvoltare (PMP), am nenumărate runde de alegeri în care am văzut că şi în politică se adevereşte vorba aceea care spune că nota cel mai greu de obţinut nu e 10, ci 5. În cazul alegerilor, 5%. Aleg, conştient şi responsabil, să-mi aduc aportul la stabilitate în Parlament. Mă întorc în familia mea politică, PSD. Revin în grupul PSD din Camera Deputaţilor. Opoziţia nu-şi doreşte unitate, este mult mai fericită să se bucure de victorii mărunte în grupuri răzleţe. În atare condiţii, cred că datoria unui parlamentar ales de către alegătorii unei circumscripţii, dar reprezentând egal toţi românii, este să-şi vadă pe mai departe de obiectul său de activitate: să facă legi şi să susţină tot ce este constructiv şi în interesul cetăţenilor şi al societăţii. Cu PSD şi alături de PSD am participat la integrarea României în UE, în NATO, la consolidarea economiei şi la creşterea generală a bunăstării populaţiei, care este pe o pantă ascendentă din 2001 încoace. Nu este puţin lucru şi de aceea sunt bucuros să mă întorc să fac ceea ce ştiu mai bine, alături de partidul care mi-a oferit mereu şansă să-mi pun cunoştinţele şi abilităţile în serviciul societăţii", a argumentat deputatul.
Potrivit acestuia, "sunt vremuri complicate pentru noi toţi, iar în vremuri complicate avem datoria de a fi responsabili".
"Avem aşteptări pe care trebuie să le îndeplinim şi provocări la înălţimea cărora trebuie să ne ridicăm. Avem datoria să dăm ce este mai bun din noi, cu maturitate politică, seriozitate profesională şi responsabilitate personală. Avem obligaţia să ne opunem unor strategii, tactici şi dezinformări politice care riscă să arunce România într-o negură tulbure, în care cetăţeanul de bună credinţă rămâne tot mai izolat, tot mai singur, tot mai debusolat şi tot mai injectat de ură. Am credinţa că nu sunt singur în aceste crezuri şi că sunt tot mai mulţi cei care văd ce se întâmplă acum şi aleg să răspundă ferm şi asumat acestor strategii de laborator. Sunt convins că putem continua să construim România şi îndrăznesc să cred mai departe în România", a adăugat Valeriu Steriu.
El a spus că plecarea sa din PMP nu este ceva ce şi-a dorit sau ceva care să-i facă plăcere, "dar este un gest necesar pentru a putea să-şi păstreze intacte stima de sine şi respectul" şi a amintit de anunţul făcut în urmă cu o săptămână de preşedintele PMP, Traian Băsescu, care a denunţat fuziunea cu UNPR.
"Am condus UNPR spre PMP în speranţa sinceră şi onestă că două proiecte politice mici pot să dea naştere unui proiect politic mediu. Şi pentru că am simţit o responsabilitate faţă de miile de aleşi locali şi cei peste 150.000 de alegători. În aceste condiţii se impun nişte precizări şi lămuriri. După ce PMP şi-a văzut sacii UNPR în căruţa proprie şi a făcut pragul electoral cu votanţii UNPR, fuziunea se pregăteşte să fie denunţată. Cred că asta spune mai multe despre PMP decât despre UNPR. Preşedintele Băsescu a făcut acest anunţ clar şi răspicat, la şedinţa Comitetului Executiv Naţional de acum o săptămână", a afirmat deputatul.
Congresul PMP de pe 16 iunie va deschide lucrările cu acest denunţ, care este primul punct pe ordinea de zi, precizează el.
"Se pare că abia aşteptau să scape de noi toţi, după ce, unul câte unul, oameni de mare valoare din UNPR precum Cristian Diaconescu sau Ion Toma au plecat sau au fost îndepărtaţi. După ce Congresul PMP va accepta această propunere, practic se validează despărţirea oficială a celor două partide. Ce înseamnă asta? Într-un cuvânt: Libertate! Toţi cei din UNPR care au venit alături de PMP ca simpli membri, consilieri locali sau parlamentari provenind din fostul UNPR şi care activează în prezent în grupurile PMP au libertatea de a-şi alege un nou drum politic", a menţionat Steriu.
El a mai precizat că în actuala formă a conducerii PMP a rămas ultimul reprezentant venit din conducerea UNPR, după ce alţi colegi au fost excluşi sau au plecat ca formă de protest "faţă de un partid care nu reuşeşte să livreze proiecte politice majore".
"Pentru cei care se vor grăbi să ridice piatra: nu, nu părăsesc corabia pe vreme de furtună. Sunt ultimul care părăseşte o navă în aflată în derivă, al cărei căpitan refuză să o mai conducă", a susţinut fostul lider PMP.
Steriu a mai arătat că "s-a ajuns aici" pentru "multe motive", dar "puţine care merită să fie consemnate".
"Ce este important de reţinut este că motivele despre care a început să se vorbească în public sunt false. Exact ca în bancurile cu Radio Erevan, datoriile invocate nu sunt ale UNPR, ci ale PMP, şi nu sunt de 2 milioane de euro, ci de 2 milioane de lei. În rest, consultare prealabilă în partid nu s-a făcut, iar subiectul a fost forţat pe gâtul membrilor CEN. Adevărul adevărat despre PMP este acesta: preşedintele Traian Băsescu a anunţat că în 2020 se va retrage din viaţa politică; membrii sunt tot mai debusolaţi şi tind să abandoneze un proiect la care până şi fondatorul său renunţă; partidul este preocupat să se izoleze politic, făcând alianţe locale fără nicio logică politică generală, ci doar pentru nişte avantaje care azi sunt, mâine nu mai sunt; partidul alungă oameni buni, în condiţiile în care nume importante din partid, fondatori, personalităţi sau motoare electorale au ales să-şi caute viitorul în altă parte, fără ca ele să fie înlocuite cu oameni care să aibă măcar aceleaşi calităţi", a mai afirmat el.
El îi menţionează pe prim-vicepreşedintele Cristian Diaconescu, prim-vicepreşedintele Siegfried Mureşan, prim-vicepreşedintele Ion Toma, vicepreşedintele Gelu Vişan, precum şi nenumăraţi alţi lideri locali.
"În aceste condiţii, PMP riscă să rămână epuizat de resursă umană de calitate şi atunci întrebarea devine: cu cine să mai faci politică în PMP? Şi ce fel de politică mai poţi face în PMP?", a subliniat el.
Steriu mai spune că merită subliniată şi "fetişizarea relaţiei cu Republica Moldova, în condiţiile în care resurse umane şi materiale au fost mutate aproape integrat în ultimele şase luni, iar dividendele acestor investiţii s-au văzut la alegerile din Chişinău de pe 20 mai: puţin peste 3.000 de voturi, sub pragul electoral".
"Este clar că a fost o decizie strategică greşită şi este clar că "Proiectul Moldova" rămâne nelămurit şi cu rezultate neasumate de către conducerea centrală a partidului. O altă realitate care este ascunsă sub marele preş din PMP. Totul conduce la o singură concluzie: Prea puţin, prea târziu, prea greşit. Mult prea puţin, mult prea târziu şi mult prea greşit ca să mai poată să existe viitor pentru PMP", a concluzionat Valeriu Steriu. AGERPRES/(AS - autor: Cătălina Matei, editor: Florin Marin, editor online: Irina Giurgiu)
