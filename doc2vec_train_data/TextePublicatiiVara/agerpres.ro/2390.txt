Agenţia Naţională de Integritate a constatat starea de incompatibilitate şi conflict de interese de natură administrativă în cazul a şapte foşti şi actuali aleşi locali şi un funcţionar public.
Potrivit unui comunicat al ANI, Ion Robert Rotea, primar al comunei Vitomireşti, judeţul Olt, s-a aflat în stare de incompatibilitate în perioada 30 septembrie 2013 - 30 iunie 2014, deoarece a deţinut şi calitatea de membru în Consiliul de Administraţie al Liceului Tehnologic Vitomireşti.
Fabial Laszlo, fost primar al comunei Sînsimion, judeţul Harghita, a fost găsit în incompatibilitate de ANI, întrucât a exercitat, în perioada 21 iunie 2012 - 29 decembrie 2015, calitatea de persoană fizică autorizată.
Conform ANI, Vichenţie Popescu, viceprimar al oraşului Milişăuţi, judeţul Suceava, s-a aflat în conflict de interese deoarece a participat, în calitate de consilier local, la o serie de şedinţe ale Consiliului Local fără a anunţa la începutul dezbaterilor interesul personal pe care îl avea în problemele supuse dezbaterilor. De asemenea, el a deţinut calitatea de preşedinte al Comisiei de licitaţie pentru închirierea, arendarea, concesionarea sau vânzarea bunurilor aparţinând domeniul public sau privat al oraşului Milişăuţi, analizând ofertele depuse şi semnând un proces verbal, prin care s-a stabilit că fiul său este câştigătorul unui teren în suprafaţă de 4.589 mp.
Gabriel Alexa, viceprimar al comunei Gorban, judeţul Iaşi, a fost declarat de ANI în conflict de interese, deoarece, în perioada exercitării mandatului de consilier local, 2012 - 2016, a votat adoptarea unei hotărâri a Consiliului Local prin care a fost ales viceprimar.
Iulian Nae, fost viceprimar al comunei Cosminele, judeţul Prahova, s-a aflat în incompatibilitate, în perioada 26 iunie 2012 - 21 iunie 2016, deoarece a deţinut simultan funcţia de viceprimar şi calitatea de administrator în cadrul SC Satelit Impex SRL.
Vasile Timişescu, fost consilier local în oraşul Târgu Neamţ, judeţul Neamţ, s-a aflat în incompatibilitate, deoarece, în perioada exercitării mandatului de consilier local, 2012 - 2016, SC Timisescu Seby SRL, societate comercială în cadrul căreia el deţinea calitatea de asociat, iar soţia sa era asociat şi administrator, a emis facturi care au fost achitate de către Colegiul Tehnic "Ion Creangă" Târgu Neamţ, respectiv de SC Eco TG SRL, societate comercială înfiinţată de UAT Târgu Neamţ.
Ovidiu Crişan, fost consilier local în municipiul Hunedoara, s-a aflat incompatibilitate în perioada 2012 - 2015, întrucât firma T&O Prodcom SRL, entitate economică în cadrul căreia el este asociat şi administrator, a desfăşurat activităţi comerciale prin achiziţii directe, a încheiat şi derulat contracte comerciale cu mai multe instituţii aflate în subordinea ori sub autoritatea Primăriei Hunedoara, în valoare de 182.302 lei.
ANI mai arată că Gavriş Ardelean, secretar în cadrul Primăriei oraşului Dragomireşti, judeţul Maramureş, s-a aflat în conflict de interese în perioada 2013 - 2015, deoarece, în calitate de preşedinte al Asociaţiei Sportive Iza Dragomireşti, având un interes personal de natură patrimonială, a completat şi solicitat în 48 referate adresate Primăriei Dragomireşti decontarea sumei de 27.755 lei pentru plata arbitrilor, observatorului şi transportul echipei de fotbal Iza Dragomireşti. De asemenea, Gavriş Ardelean a contrasemnat o hotărâre a Consiliului Local privind alocarea unor sume de bani către activitatea sportivă, inclusiv echipei sportive Iza. AGERPRES/(AS - autor: Eusebi Manolache, editor: Andreea Rotaru, editor online: Anda Badea)
