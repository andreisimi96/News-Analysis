Stocurile de vaccinuri antirujeolic şi antihepatitic sunt mici şi chiar insuficiente la nivelul ţării, a declarat marţi ministrul Sănătăţii, Sorina Pintea. Ea a mai afirmat că din această săptămână vaccinul antihepatitic va fi distribuit către Direcţiile de Sănătate Publică.
"Vaccinul antirujeolic şi antihepatitic în acest moment nu aş putea să spun că lipsesc. Stocurile sunt mici şi insuficiente la nivelul ţării. La antihepatitic, în 24 mai s-au terminat procedurile de testare a acestuia pe teritoriul României, astfel încât în această săptămână va începe distribuţia la Direcţiile de Sănătate Publică. Existau joi 5.000 de doze la nivelul întregii ţări. La ROR avem un stoc ceva mai mare, n-aş putea să vă dau o cifră exactă, undeva la 7.000 - 8.000 de doze. ROR în această săptămână va fi distribuit, pentru că la ROR am avut contestaţii care s-au încheiat şi în sfârşit în această săptămână putem distribui. E adevărat, am fost la limita minimă a stocurilor", a declarat ministrul la Parlament, unde a participat la un eveniment dedicat problemelor adolescentului, organizat de Asociaţia Română pentru Educaţie Pediatrică în Medicina de Familie (AREPMF).
Întrebată în legătură cu recentul incident de la Iaşi, unde o ambulanţă s-a stricat în timp ce transporta un pacient, Sorina Pintea a arătat că nu Ministerul Sănătăţii achiziţionează ambulanţe, dar a adăugat că a cerut detalii în acest sens de la secretarul de stat Raed Arafat.
"Departamentul pentru Situaţii de Urgenţă, domnul secretar de stat Raed Arafat se ocupă de acest lucru (n.r. achiziţionarea de ambulanţe). L-am întrebat şi mi-a spus că sunt contestate toate procedurile de licitaţie. O parte sunt deja de la tribunal, dar el consideră că la începutul lunii iulie vor fi semnate contractele de livrare, astfel încât, în cursul acestui an, livrările să se poată efectua peste tot în ţară. S-a ţinut cont de nişte criterii de repartizare a ambulanţelor, ţinând cont de numărul de pacienţi care accesează serviciile ambulanţei, de vechimea parcului auto", a explicat ministrul Sănătăţii. AGERPRES/(A-autor: Cătălina Matei, editor: Mihai Simionescu, editor online: Irina Giurgiu)
