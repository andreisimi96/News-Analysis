CFR 1907 Cluj şi antrenorul care i-a adus cel de-al patrulea titlul de campioană a României la fotbal, Dan Petrescu, au ajuns la un acord amiabil pentru rezilierea contractului, a anunţat clubul ardelean, luni, pe site-ul său oficial.
''Familia CFR îi mulţumeşte pentru toată munca depusa în acest sezon, încununată cu titlul de campioană! Cifrele extraordinare pe care echipa noastră le-a avut sub comanda lui Dan Petrescu arată încă o data că munca, dăruirea sa şi a întregului staff tehnic nu au fost în zadar: 79 de puncte, 54 de goluri marcate, doar 19 goluri primite, neînvinşi pe teren propriu, 22 de meciuri fără gol primit, iar în final titlul de campioană a României. Fără doar şi poate, Dan Petrescu şi-a lăsat amprenta asupra CFR-ului. Cu experienţa sa a reuşit să formeze la Cluj un grup extrem de unit, grup care în cele din urmă a învins. Cei buni vor triumfa mereu, iar noi am demonstrat deja că suntem cei mai buni din România şi vom lupta pentru a reveni în elita fotbalului european aşa cum v-am obişnuit. Împreună am scris o frumoasa pagina în istoria clubului nostru!'', se arată în mesajul de despărţire al clubului CFR Cluj.
La începutul lunii aprilie, clubul din Gruia anunţa prelungirea contractului cu Dan Petrescu pentru încă două sezoane începând din vară.
''Datorită muncii de excepţie depuse până acum la CFR, a rezultatelor şi a atmosferei create în sânul echipei, clubul CFR 1907 Cluj anunţă că a ajuns la un acord de prelungire a contractului cu antrenorul Dan Petrescu pentru încă două sezoane, începând din această vară. Am început un proiect pe termen lung alături de Dan Petrescu şi vrem să îl continuăm împreună spre atingerea obiectivelor stabilite'', se arăta în comunicatul clubului.
Petrescu a fost prezentat oficial ca antrenor al echipei clujene pe 10 iunie 2017. El a semnat atunci un contract pe doi ani.
CFR Cluj nu a anunţat cine va fi noul antrenor al echipei, presa vehiculând mai multe nume, printre care cele ale lui Edi Iordănescu şi Victor Piţurcă.
AGERPRES (AS-editor: Mihai Ţenea, editor online: Irina Giurgiu)
