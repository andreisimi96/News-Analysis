Europarlamentara Adina Vălean a declarat duminică, în cadrul unei conferinţe de presă susţinută la Iaşi, că i se pare "inacceptabil" ca în România să fie împuşcaţi urşi în lipsa unei alte soluţii.
"Ursul este o specie protejată, însă felul în care ne purtăm cu animalele, cu atât mai mult speciile protejate, reprezintă o măsură a gradului nostru de civilizaţie. Pentru mine este inacceptabil să începem să împuşcăm urşi pentru că nu ştim ce să facem altceva cu ei", a declarat Adina Vălean, criticând astfel intenţia anunţată de ministrul mediului, Graţiela Gavrilescu, privind posibilitatea emiterii unui ordin de ministru referitor la vânătoarea urşilor.
Ea a menţionat că unul dintre premiile Natura 2000 date de Comisia Europeană a revenit unui proiect intitulat "Trăind cu urşii" şi derulat de o organizaţie din Grecia, după ce o comunitate locală a găsit ideile şi soluţia prin care să convieţuiască fără impact negativ cu urşii din zonă.
"Sunt multe lucruri care se pot face. De la analiza traseelor pe care se deplasează urşii, astfel încât să pui mâncare mai sus, ca să-i ţii mai departe, până la containere care nu pot fi deschise de urşi şi atunci nu mai vine la containerul acela să mănânce. Sunt garduri slab electrificate, situate mai sus de localitate, dar pe traseele urşilor, până la controlul populaţiei respective", a afirmat Adina Vălean.
Eurodeputata a spus că a discutat cu reprezentanţii Comisiei Europene şi că aceştia au atras atenţia ca România să nu treacă la măsuri extreme până nu există un plan clar de management al populaţiei urşilor.
"Pot să vă spun că sunt complet împotrivă şi mi se pare o dovadă de necivilizaţie să vii cu astfel de măsuri, dacă nu ai epuizat măsurile moderne de convieţuire cu animalele", a subliniat Adina Vălean.
Reacţia acesteia vine după ce la începutul lunii iunie ministrul mediului, Graţiela Gavrilescu, a declarat că ia în calcul emiterea unui ordin de ministru privind vânătoarea urşilor, dacă va fi nevoie de un astfel de act. Conform declaraţiilor ministrului, au fost purtate discuţii cu reprezentanţii organizaţiilor neguvernamentale, dar şi cu autorităţi locale pentru a adopta măsuri pe termen mediu şi lung în privinţa inventarierii urşilor.
Ministrul mediului susţine că în România ar trăi aproximativ 6.500 de urşi, conform documentelor, dar nu a exclus posibilitatea ca numărul acestora să fie mai mare. Gavrilescu a menţionat că s-a adresat miniştrilor omologi din alte ţări pentru a afla dacă statele respective ar fi dispuse să primească, prin transfer, urşi din România. AGERPRES/(A, autor: Daniela Malache, editor: Antonia Niţă, editor online: Andreea Lăzăroiu)
Mai multe imagini pe AGERPRES FOTO
