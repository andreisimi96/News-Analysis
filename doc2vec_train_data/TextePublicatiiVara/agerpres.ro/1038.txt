Statul american Washington a anunţat luni că dă în judecată companiile Google şi Facebook, pe care le acuză că au încălcat o lege locală privind publicitatea politică, relatează AFP.
Legea stipulează că entităţile care vând spaţii publicitare pentru mesaje cu caracter politic, ca cei doi giganţi tehnologici, trebuie "să păstreze informaţiile asupra celor care le achiziţionează" şi să le facă publice, se arată într-un comunicat al procurorului general al statului Washington, Bob Ferguson.
Conform justiţiei acestui stat, al cărui oraş principal este Seattle, cei doi giganţi tehnologici nu au respectat aceste obligaţii de mai mulţi ani.
Candidaţi la alegeri şi grupuri politice au plătit circa 3,4 milioane de dolari pentru publicitate electorală la Facebook şi 1,5 milioane de dolari la Google în ultimii zece ani, potrivit lui Ferguson.
Legea "se aplică tuturor, indiferent dacă este vorba de ziarul dintr-un mic oraş sau de o mare companie", afirmă Ferguson, adăugând că oamenii "au dreptul să ştie cine plăteşte publicitatea politică".
Reclamele cu caracter politic sunt frecvente în SUA şi au devenit un subiect sensibil în special în contextul acuzaţiilor de interferenţă a Rusiei în alegerile americane din 2016.
Facebook şi Google au promis deja mai multă transparenţă, dezvăluind explicit cine finanţează aceste mesaje. Cei doi giganţi au promis de asemenea să pună la dispoziţie şi arhive pe acest subiect. AGERPRES/(AS - editor: Ionuţ Mareş, editor online: Gabriela Badea)
