Un proiect de lege depus marţi în parlamentul de la Budapesta prevede că persoanele sau grupurile care ajută migranţii să depună cereri de azil, în situaţii în care aceştia nu au dreptul la protecţie, pot fi condamnate la pedepse cu închisoarea, transmite Reuters. Conform proiectului, este considerat infracţiune şi sprijinul acordat imigranţilor ilegali la obţinerea dreptului de şedere în Ungaria.
Guvernul ungar a depus şi un alt proiect de lege privind modificarea Constituţiei în sensul interzicerii dreptului de a se stabili în Ungaria al "populaţiilor străine"; cetăţenii străini ar urma să poată locui în Ungaria numai cu acordul autorităţilor naţionale. Străinii care încearcă să intre în Ungaria dintr-un stat terţ unde nu sunt expuşi direct persecuţiilor nu vor avea dreptul la azil.
Proiectele legislative cunoscute sub numele de "Stop Soros" au fost condamnate de agenţia pentru refugiaţi a Organizaţiei Naţiunilor Unite (UNHCR). Ele fac parte din campania guvernului condus de Viktor Orban împotriva politicilor UE privind migraţia şi a miliardarului american de origine ungară George Soros, care finanţează campanii liberale.
"Avem nevoie de un plan de acţiune pentru a apăra Ungaria, iar acesta este pachetul de legi Stop Soros", a comunicat ministerul de interne la depunerea proiectelor legislative.
"UNHCR este serios îngrijorată că aceste propuneri, dacă ar fi adoptate, ar priva de ajutoare şi servicii critice oameni care sunt obligaţi să părăsească locul unde trăiesc şi ar inflama şi mai mult discursul public tensionat şi atitudinile xenofobe în ascensiune", a declarat la Geneva înaltul comisar ONU pentru refugiaţi, Filippo Grandi. AGERPRES/(AS - editor: Marius Hosu, editor online: Anda Badea)
