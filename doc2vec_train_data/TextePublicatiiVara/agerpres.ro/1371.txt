Directorul general interimar al Companiei Naţionale "Poşta Română", Costin Tudor, şi-a înaintat demisia de la conducerea operatorului naţional de servicii poştale, a anunţat, miercuri, compania, într-un comunicat transmis AGERPRES.
"În doar două luni, am pus bazele unor demersuri concrete pentru că Poşta Română să intre într-un proces real de modernizare şi dezvoltare şi cred că acest proces trebuie să continue, pentru ca dezideratul de a redeveni o companie credibilă şi respectată să fie atins", a afirmat Tudor.
Costin Tudor a fost numit director general provizoriu al Poştei Române, în data de 2 aprilie 2018, decizia fiind luată prin votul unanim al membrilor Consiliului de Administraţie al Companiei Naţionale Poşta Română S.A., după cum anunţa la vremea respectivă, Ministerul Comunicaţiilor şi Societăţii Informaţionale (MCSI).
Până la acel moment, Ovidiu Ioan Secară, director general adjunct la Poşta Română, deţinuse şefia companiei, după demisia Elenei Petraşcu din funcţia de director general, anunţată în data de 15 februarie 2018.
Poşta Română, companie naţională înfiinţată conform Legii 31/1990, şi nu o instituţie publică, este deţinută de statul român, prin Ministerul Comunicaţiilor şi pentru Societatea Informaţională (MCSI), în proporţie de 75%, şi de Fondul Proprietatea (FP) în proporţie de 25%.
Compania deţine cea mai mare reţea de distribuţie la nivel naţional, însemnând peste 80% din totalul subunităţilor poştale care operează, în prezent, în România.
La ora actuală, peste 19 milioane de locuitori beneficiază de serviciile Poştei Române şi peste 7,5 milioane de adrese sunt acoperite de reţeaua poştală proprie. AGERPRES/(AS - autor: Daniel Badea, editor: Mariana Nica, editor online: Irina Giurgiu)
