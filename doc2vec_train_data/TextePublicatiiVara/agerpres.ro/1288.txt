O puternică explozie a obligat marţi echipele de salvare să-şi întrerupă căutările în jurul vulcanului Fuego din Guatemala, la 48 de ore după erupţia care a provocat moartea a 75 de persoane şi aproape 200 de dispăruţi , relatează miercuri agenţiile France Presse şi EFE.
Potrivit Institutului naţional medico-legal (Inacif), 75 de persoane au murit în catastrofă, după descoperirea altor două trupuri neînsufleţite marţi. Doar 23 de trupuri au fost identificate până în prezent.
Sergio Cabanas, directorul de operaţiuni de salvare ale Coordonării naţionale de gestionare a catastrofelor naturale (Conred), a declarat marţi la o conferinţă de presă, că 192 de persoane, ale căror nume şi domiciliu se cunosc, sunt date dispărute de duminică.
Erupţia a provocat de asemenea 46 de răniţi şi a obligat evacuarea a 3.271 persoane, potrivit Conred. Alte 2.625 de persoane au fost relocate. Catastrofa a afectat, în diferite grade, în total 1,7 milioane de guatemalezi.
Marţi, o puternică explozie a obligat autorităţile să evacueze şapte localităţi de pe versantul vulcanului, iar operaţiunile de salvare au fost suspendate.
Potrivit Conred noi scurgeri piroclastice - cenuşă, noroi şi roci fierbinţi - ar putea interveni în următoarele ore.
Intensificarea activităţii vulcanice a provocat panică în oraşul Escuintla, din apropierea colosului cu o înălţime de 3.763 de metri şi situat la 35 de km sud-vest de capitală.AGERPRES/(AS - editor: Mihaela Nicolaescu, editor online: Anda Badea)
