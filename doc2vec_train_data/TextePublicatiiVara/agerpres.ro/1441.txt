O nouă reuniune a Comisiei de monitorizare a progreselor înregistrate de România în domeniul reformei sistemului judiciar şi luptei împotriva corupţiei, ce a avut ca scop pregătirea următoarei misiuni de evaluare a Comisiei Europene, s-a desfăşurat joi, la Bucureşti, a anunţat Ministerul Justiţiei (MJ), printr-un comunicat de presă.
Conform sursei citate, reuniunea a fost convocată şi coordonată de ministrul Justiţiei, Tudorel Toader.
"Obiectivul reuniunii a fost pregătirea următoarei misiuni de evaluare a Comisiei Europene în cadrul MCV atât din punct de vedere logistic, cât şi din perspectiva contribuţiilor necesare pregătirii raportului de progrese ce urmează a fi prezentat instituţiei europene. Comisia va organiza următoarea misiune de evaluare tehnică în România în perioada 25 - 27 iunie 2018. Misiunea va fi condusă de domnul Julien Mousnier, şeful unităţii care gestionează MCV din cadrul Secretariatului General al Comisiei Europene", se arată în comunicat.
MJ precizează că misiunea va pregăti următoarea raportare orală ce va fi efectuată de Comisie, în cadrul Grupului de lucru Ad-hoc MCV al Consiliului UE, la începutul lunii iulie.
"Ministrul Justiţiei a subliniat necesitatea cooperării tuturor instituţiilor cu competenţe în context MCV, arătând totodată că raportul de progrese ce va fi întocmit la nivelul ministerului se va realiza pe baza contribuţiilor instituţiilor partenere. Fiecare instituţie, prin reprezentanţii săi, a prezentat pe scurt stadiul progreselor şi redactării contribuţiilor pentru raportul centralizator, dar şi al măsurilor pentru pregătirea misiunii de evaluare, fiind analizate propunerile de agendă avansate de către Comisie", se mai menţionează în comunicat.
În cadrul reuniunii a fost discutată şi problematica transpunerii Directivei Parlamentului European din 3 aprilie 2014 privind îngheţarea şi confiscarea instrumentelor şi produselor infracţiunilor săvârşite în Uniunea Europeană, precum şi cea a Directivei din 9 martie 2016 privind consolidarea anumitor aspecte ale prezumţiei de nevinovăţie şi a dreptului de a fi prezent la proces în cadrul procedurilor penale.
"În acest context, a fost salutat angajamentul asumat de către Comisia specială comună a Camerei Deputaţilor şi Senatului pentru sistematizarea, unificarea şi asigurarea stabilităţii legislative în domeniul justiţiei, în sensul adoptării proiectului de lege până la finalul lunii iunie", informează Ministerul Justiţiei. AGERPRES/(AS - autor: George Onea, editor: Claudia Stănescu, editor online: Ada Vîlceanu)
