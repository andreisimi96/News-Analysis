Ploile abundente căzute sâmbătă au provocat inundaţii în comunele Ghioroc şi Păuliş din Podgoria Aradului, zeci de gospodării fiind afectate în ambele localităţi.
Potrivit lui Corneliu Popi-Moroda, primarul comunei Ghioroc, şuvoaiele de apă care s-au scurs cu repeziciune de pe versanţii dealurilor din jur au inundat în localitate câteva zeci de gospodării - case, curţi şi grădini - cantităţile mari de apă neputând fi preluate de şanţurile de colectare a apelor pluviale de pe străzile comunei.
Locuitorii comunei au ieşit imediat pe străzi pentru a îndepărta mâlul din şanţuri, acţiunea cetăţenilor fiind sprijinită de Primărie.
La circa zece kilometri distanţă, în comuna Păuliş, situaţia a fost similară celei din Ghioroc, zeci de gospodării, dar şi mai multe străzi fiind inundate de mâlul adus de şuvoiele de apă care s-au scurs de pe versanţii dealurilor din zonă.
Preşedintele Consiliului Judeţean Arad, Iustin Cionca (PNL), a declarat că a cerut aparatului de specialitate al administraţiei judeţene decolmatarea urgentă a rigolelor care au fost înfundate de aluviuni. El l-a acuzat pe primarul PSD din Păuliş că nu a acordat atenţie inundaţiilor din localitate, fiind plecat la mitingul social-democraţilor din Bucureşti.
"Am avut astăzi inundaţii în judeţ, pe Drumul Vinului, la Ghioroc şi la Păuliş. În prima dintre comune, primarul Corneliu Popi - Morodan a intervenit imediat alături de localnici, făcând ceea ce trebuie să facă un primar căruia oamenii i-au acordat încrederea lor. În schimb la Păuliş situaţia a fost îngreunată de faptul că, din câte spuneau cetăţenii comunei, primarul Ioan Turcin nu se află în localitate, alături de cetăţeni, fiind plecat pentru a lua parte la mitingul PSD organizat de PSD în Capitală. Situaţia în Păuliş a fost şi îngreunată şi de faptul că postul de viceprimar al comunei este vacant de câtva timp", a afirmat Iustin Cionca.
Judeţul Arad se află sâmbătă după-amiază sub cod portocaliu de ploi abundente. AGERPRES / (AS - autor: Ioan Weisl; editor: Marius Frăţilă, editor online: Ada Vîlceanu)
