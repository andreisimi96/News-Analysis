Franţa şi Canada au decis crearea unui Consiliu comun de apărare, care va fi convocat înainte de sfârşitul anului în curs, transmite joi AFP, citând o sursă guvernamentală canadiană.
Denumit oficial 'Consiliu franco-canadian de cooperare în materie de apărare', el va permite mai buna coordonare între acţiunile celor două armate şi, într-o perspectivă mai îndepărtată, operaţiuni comune de menţinere a păcii sub auspiciile Naţiunilor Unite, a precizat responsabilul citat.
Anunţul intervine cu ocazia vizitei la Ottawa a preşedintelui francez Emmanuel Macron, care încearcă să-şi coordoneze punctele de vedere cu premierul canadian Justin Trudeau în perspectiva summitului G7 care va avea loc vineri şi sâmbătă în Québec.
Totodată, cele două state 'se angajează să instituie un Consiliu de miniştri franco-canadian, în jurul preşedintelui Republicii Franceze şi al premierului Canadei', indică o declaraţie transmisă AFP.
Acest consiliu se va reuni cel puţin din doi în doi ani, 'pentru a face bilanţul acestei cooperări consolidate şi a dezvolta acţiuni comune', a menţionat acelaşi responsabil canadian.
Franţa are deja astfel de consilii de miniştri cu Germania şi cu provincia canadiană Québec. AGERPRES/(AS - autor: Irina Cristea, editor: Gabriela Ionescu, editor online: Anda Badea)
