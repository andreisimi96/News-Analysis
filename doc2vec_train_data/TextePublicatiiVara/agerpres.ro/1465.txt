Zece proiectile au fost descoperite, miercuri, pe un teren din satul Voetin, comuna Sihlea, de un localnic care efectua lucrări agricole.
Potrivit reprezentanţilor ISU Vrancea, echipa pirotehnică a venit imediat la faţa locului şi a constatat că este vorba de opt proiectile explozive şi două proiectile perforate, toate având calibrul între 37 şi 47 milimetri.
Proiectilele au fost ridicate şi depozitate într-un loc special amenajat, în vederea distrugerii.
Pe 26 aprilie, în apropierea drumului european E85, la ieşirea din Focşani către Goleşti, au fost descoperite şase bombe de aviaţie care, după expertiză, s-a constatat că nu aveau montat focosul. Prima bombă a fost găsită de un localnic, tot în urma unor lucrări agricole, iar celelalte cinci au fost descoperite de pirotehnişti după cercetarea zonei. Circulaţia rutieră a fost atunci deviată aproape o oră.
Pe 8 mai, un bărbat din localitatea Ciorani, comuna Pufeşti, a găsit două proiectile perforante de calibrul 47 milimetri, în timp ce efectua lucrări agricole pe un teren.
Reprezentanţii ISU Vrancea atrag atenţia încă o dată că persoanele care descoperă întâmplător elemente de muniţie neexplodată trebuie să anunţe imediat la 112. AGERPRES/(AS - Gabriel Apetrii, editor: Antonia Niţă, editor online: Ada Vîlceanu)
