Directorul regional pentru Europa - Organizaţia Mondială a Sănătăţii, Zsuzsanna Jakab, a declarat joi că un exemplu încurajator al eforturilor României în domeniul sănătăţii publice este reprezentat de consolidarea eforturilor pentru creşterea imunizării.
"Un alt exemplu încurajator al eforturilor României în domeniul sănătăţii publice este reprezentat de consolidarea eforturilor pentru creşterea imunizării. Pot să spun că am lucrat cu partenerii importanţi din România pentru a consolida programul din România pentru a avea un proiect de lege care să concentreze pe aspectele importante. Sper ca această lege să fie cât mai curând adoptată. Totuşi, mai sunt multe de făcut. În 2017 România a trecut prin una dintre cele mai grave epidemii de rujeolă din regiunea europeană. 31% dintre decesele înregistrate în regiunea Europei în această perioadă s-au înregistrat în România. Trebuie să ne asigurăm că generaţiile viitoare nu trebuie să mai facă faţă unor astfel de epidemii astfel încât trebuie să adoptăm cadrul legal cât mai curând. Vreau să subliniez importanţa adoptării unui astfel de cadru legislativ", a spus reprezentantul OMS la seminarul "Abordarea celui de-al treilea obiectiv de dezvoltare durabilă: asigurarea unei vieţi sănătoase şi promovarea bunăstării pentru toţi la toate vârstele - dialog asupra politicilor" care s-a desfăşurat la Palatul Cotroceni.
Potrivit acesteia, România este dintre ţările care se ocupă cu prioritate de reducerea tuberculozei.
Zsuzsanna Jakab a afirmat că acoperirea universală cu servicii de sănătate este una dintre aspiraţiile fundamentale ale OMS.
Ea a afirmat că, deşi România a crescut bugetul alocat sănătăţii, acesta este sub media europeană.
"Mă bucur să văd că din decembrie 2016 aţi crescut bugetul pentru sănătate pentru a putea să faceţi faţă lipsei de fonduri şi pentru a avea o capacitate mai bună şi un acces mai bun la medicamente şi servicii de sănătate. În România 4,9% reprezintă cheltuielile cu sănătatea, dar acest procent este unul sub media din Uniunea Europeană. Trebuie să vă concentraţi pe obiective care să ducă la o mai bună eficienţă adică : aplicare a unor soluţii e-health sănătate electronică, să ne concentrăm pe îngrijirile primare şi pe prevenţie şi pe simplificarea procedurilor de licitaţii", a susţinut Jakab.
Ea atenţionat asupra faptului că decesele cauzate de boli cardiovasculare şi atacuri cerebrale sunt la un nivel crescut.
"Până la urmă sănătatea este o alegere de ordin politic şi dacă vom colabora pentru a putea realiza această agendă 2030 înseamnă că am făcut o alegere în acest sens. (...) Speranţa de viaţă la naştere a crescut în toate ţările din regiunea europeană a OMS, inclusiv în România, însă în România această cifră este încă sub medie UE cu mai bine de cinci ani. Există şi o scădere a mortalităţii premature din cauza bolilor netransmisibile, ne-a dat speranţă şi anume faptul că am putea să reducem decesele din cauza bolilor netransmisibile cu o treime până în 2030, ba chiar până în 2025. Cardiopatiile şi atacurile cerebrale sunt cele mai importanţi factori care duc la decese în România. Obezitatea, fumatul, poluarea aerului toate acestea contribuie la această dezvoltare şi sunt determinaţi de situaţia socială. Avem nevoie ca toată lumea să îşi unească forţele pentru a putea opri şi reduce decesele din cauza bolilor netransmisibile. Astăzi, 31 mai, este Ziua Internaţională împotriva fumatului. Tocmai de aceea, OMS doreşte să crească nivelul de conştientizare a faptului că bolile cardiovasculare prezintă principala cauză a decesului în întreaga lume. Acestea ucid 17,7 milioane de oameni în fiecare an ceea ce înseamnă o treime din nivelul deceselor", a afirmat reprezentantul OMS.
Ea a spus că România se află printre primele 13 ţări din regiunea europeană a OMS care au politici complete privind fumatul.
"Prin urmare, mi-a plăcut să văd că vă aflaţi printre primele 13 ţări din regiunea europeană a OMS care au politici complete privind fumatul şi că aţi transpus şi Directiva europeană privind fumatul care impune nişte măsuri de control foarte stricte, cum ar fi avertismente obligatorii. Există şi presiune din partea industriei de tutun, însă parteneriatul permite aplicarea Convenţiei cadru a OMS privind fumatul şi putem îndeplini obiectivul 3 din cele pentru dezvoltarea durabilă. În pofida scăderii numărului de fumători tineri în România, OMS prevede că în 2025 totuşi 23% din populaţia României ar putea fi formată din fumători. În ciuda acestei previziuni destul de îngrijorătoare, vă încurajez să continuaţi în direcţia controlului fumatului şi să consolidaţi politicile pe care le aveţi în România în privinţa reducerii fumatului", a spus Zsuzsanna Jakab.
În opinia sa, poluarea aerului reprezintă un factor de risc pentru bolile cardiovasculare, cancer pulmonar şi boli cronice. AGERPRES/(A-autor: Roberto Stan, editor: Mihai Simionescu, editor online: Irina Giurgiu)
