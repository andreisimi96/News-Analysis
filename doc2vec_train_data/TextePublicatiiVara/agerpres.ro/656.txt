Jucătoarea română de tenis Ana Bogdan a fost învinsă de germanca Angelique Kerber, cap de serie numărul 12, cu 6-2, 6-3, joi, în runda secundă a turneului de la Roland Garros, al doilea de Mare Şlem al anului.
Ana Bogdan (25 ani, 66 WTA), la a doua sa prezenţă pe tabloul principal la Openul Franţei, s-a înclinat după exact 60 de minute de joc.
Angelique Kerber (30 ani, 12 WTA) a comis 5 duble greşeli, a avut 21 winners şi 17 erori neprovocate. Bogdan a avut doar 10 mingi direct câştigătoare şi a comis 20 erori neforţate. Românca a câştigat doar 19 puncte pe propriul serviciu, din totalul de 36.
Ana Bogdan va primi un cec de 79.000 de euro şi 70 de puncte WTA.
Tot joi, Simona Halep a învins-o pe americanca Taylor Townsend cu 6-3, 6-1, în turul al doilea.
AGERPRES (editor: Mihai Ţenea, editor online: Anda Badea)
