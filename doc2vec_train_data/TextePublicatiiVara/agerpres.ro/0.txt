Româncele s-au impus într-o oră şi 48 de minute în faţa favoritelor numărul trei ale probei, la capătul unui meci echilibrat, cu destule răsturnări de scor.
Buzărnescu şi Olaru au început cu break, dar apoi au pierdut trei ghemuri la rând. Ele au preluat conducerea cu 4-3, dar Kicenok şi Rodionova au făcut 5-4. Româncele au reuşit să câştige contra serviciului la 5-5 şi au încheiat primul set cu 7-5.
În actul secund, Buzărnescu şi Olaru au început în forţă, cu 3-0, dar au urmat patru ghemuri pierdute la rând (3-4). La 5-5, româncele au reuşit din nou să câştige contra serviciului şi au încheiat conturile la punct decisiv.
Cele două românce vor fi recompensate cu un cec de 9.919 euro şi 280 de puncte WTA la dublu. Buzărnescu, semifinalistă la simplu, va răsplătită şi cu 9.274 euro şi 110 puncte WTA.
Pentru ambele românce a fost a doua finală WTA de dublu din acest an. Olaru a câştigat un titlu la Rabat, alături de rusoaica Ana Blinkova, iar Buzărnescu a disputat ultimul act la Praga, alături de belarusa Lidia Morozova.
Buzărnescu are în 2018 trei semifinale WTA la simplu, după ce a evoluat în ultimul act la Hobart şi Praga, iar la Strasbourg a ajuns în penultimul. Pentru ea este primul titlu WTA, simplu şi dublu împreună.
Raluca Olaru are în palmares o finală WTA la simplu, în 2009, la Bad Gastein, iar la dublu a ajuns la nouă titluri şi opt finale WTA.
Cele nouă titluri de dublu au fost obţinute la Taşkent în 2008 (alături de ucraineanca Olga Savciuk) şi în 2016 (alături de turcoaica Ipek Soylu), la Acapulco în 2011 (alături de ucraineanca Maria Koritţeva), la Nurnberg în 2013 (alături de rusoaica Valeria Solovieva), la Linz în 2014 (alături de americanca de origine georgiană Anna Tatishvili), în 2017 la Hobart (alături de Savciuk) şi Bucureşti (alături de Irina Begu), iar în 2018 alături de Ana Blinkova la Rabat şi alături de Buzărnescu la Strasbourg.
Raluca Olaru a mai jucat opt finale WTA: în 2008 la Budapesta (alături de germanca Vanessa Henke), în 2013 la Katowice (alături de Solovieva), în 2014 la Nurnberg şi Baku, ambele alături de Shahar Peer (Israel), în 2015 la Nurnberg (alături de Lara Arruabarrena) şi în 2016 la Rabat (alături de germanca Tatjana Maria) şi la Bol (Croaţia), alături de aceeaşi Ipek Soylu (Turcia), precum şi în 2017 la Shenzhen (alături de Savciuk).
AGERPRES (editor: Mihai Ţenea, editor online: Simona Aruştei)
Susa foto:  WTA Strasbourg / Twitter
