Comisia specială pentru legile Justiţiei a adoptat joi un amendament la Codul de procedură penală, care prevede că în cursul urmăririi penale sau al judecăţii organele de urmărire penală sau instanţele de judecată pot comunica public date despre procedurile penale care se desfăşoară doar atunci când informaţiile furnizate justifică un interes public.
"În cursul urmăririi penale sau al judecăţii, organele de urmărire penală sau instanţa de judecată pot comunica public date despre procedurile penale care se desfăşoară doar atunci când datele furnizate justifică un interes public prevăzut de lege sau acest lucru este necesar în interesul descoperirii şi aflării adevărului în cauză", potrivit amendamentului votat.
Alt amendament adoptat spune că "suspectul sau inculpatul beneficiază de prezumţia de nevinovăţie, nefiind obligat să îşi dovedească nevinovăţia, şi are dreptul de a nu contribui la propria acuzare şi dreptul de a nu coopera în cadrul oricărei proceduri penale. Orice dubiu cu privire la vinovăţia suspectului sau inculpatului îi profită exclusiv acestuia".
Parlamentarii din comisie au stabilit, de asemenea, că probele obţinute în mod nelegal nu pot fi folosite în proces, fiind lovite de nulitate absolută, iar probele şi mijloacele de probă excluse se păstrează sigilate la sediul parchetului, în ceea ce priveşte cauzele aflate în faza de urmărire penală, respectiv al instanţei, în cauzele aflate în curs de judecată. AGERPRES/(AS - autor: Dana Piciu, editor: Georgiana Tănăsescu, editor online: Gabriela Badea)
