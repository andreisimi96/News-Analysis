Cel mai nou lungmetraj scris şi regizat de Radu Jude, "Îmi este indiferent dacă în istorie vom intra ca barbari", va fi prezentat în premieră mondială în cadrul Festivalului Internaţional de Film de la Karlovy Vary, informează un comunicat transmis, marţi, AGERPRES.
Filmul a fost inclus în competiţia oficială a celei de-a 53-a ediţii a festivalului, care se va desfăşura în Cehia în perioada 29 iunie - 7 iulie.
"'Îmi este indiferent dacă în istorie vom intra ca barbari'. Titlul este un citat, de aceea e pus între ghilimele. Fraza a fost rostită în Consiliul de Miniştri, în vara lui 1941, de către domnul profesor Mihai Antonescu. Deşi nu este o invitaţie la dialog, fraza angajează în mod direct viitorul, aşa că am hotărât să îi oferim domnului profesor un răspuns, unul cinematografic. Un 'arc peste timp', cum ar veni", explică 0Radu Jude, citat în comunicat.
Cel de-al 6-lea lungmetraj regizat de Radu Jude îi are în distribuţie pe actorii Ioana Iacob, Alexandru Dabija, Alex Bogdan, Ilinca Manolache, Şerban Pavlu, Ion Rizea, Claudia Ieremia, Bogdan Cotleţ.
Pelicula spune povestea realizării unei reconstituiri istorice pentru un spectacol de stradă, precizează sursa citată.
"Îmi este indiferent dacă în istorie vom intra ca barbari" are imaginea semnată de Marius Panduru (RSC), montajul de Cătălin Cristuţiu, sunetul de Jean Umanski, Camille Barrat, Marco Peron, Sophie Chiabaut, mixajul de Cristinel Şirli, designul de sunet de Dana Bunescu şi scenografia de Iuliana Vîlsan.
Filmul este o producţie Hi Film, în coproducţie cu Endorfilm (Cehia), Les Films D'Ici (Franţa), Klas Film (Bulgaria), Komplizen Film (Germania), ZDF/Arte, TVR, susţinut de Centrul Naţional al Cinematografiei, Czech Film Fund, L'Aide aux Cinémas du Monde, Centre National du Cinéma et de L'Image Animée - Institut Français, Bulgarian National Film Center şi Eurimages.
Filmul va fi distribuit de microFILM în cinematografele din România din 28 septembrie. AGERPRES/(AS - autor: Petronius Craiu, editor: Florin Marin, editor online: Irina Giurgiu)
Sursa foto:  facebook.com/KVIFF
