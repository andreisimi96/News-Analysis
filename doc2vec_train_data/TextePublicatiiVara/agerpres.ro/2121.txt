Legendara trupă Scorpions revine la Bucureşti în 12 iunie 2018, pentru un concert la Romexpo, show-ul făcând parte dintr-un turneu mondial.
Piese binecunoscute ale trupei, lansate în cei peste 50 de ani de carieră, vor fi reascultate cu acest prilej de publicul din România - "Wind of Change", "Still Loving You", "Rock You Like a Hurricane", "Send Me an Angel".
În deschiderea show-ului vor cânta trupele Compact B, invitat Leo Iorga şi Salamandra, potrivit unui comunicat al events.ro.
Rockerii de la Scorpions au venit în România de multe ori. Primul lor concert în ţara noastră a fost în septembrie 1993, pe Stadionul Dinamo, din Bucureşti. Au urmat concerte din nou la Bucureşti, la Sala Polivalentă - în 2004, la Sibiu - în 2007, la Craiova - în 2008, la Cluj-Napoca - în 2011. În 2013 şi 2016, Scorpions a avut concerte la Romexpo.
Scorpions este una dintre cele mai renumite şi consacrate trupe rock din Germania. De-a lungul carierei, de peste 50 de ani, trupa a vândut mai mult de 100 de milioane de albume. S-a făcut cunoscută mai ales prin hituri ca ''Wind Of Change'', ''Send Me An Angel'', ''Rhythm'', ''Rock You Like A Hurricane'' sau ''Still Loving You''.
Foto: (c) Cristian Nistor / AGERPRES FOTO
Istoria trupei Scorpions începe în 1965, când Rudolf Schenker (chitară), Karl-Heinz Vollmer (chitară), Achim Kirchhoff (bass) şi Wolfgang Dziony (baterie/vocal) au format un grup pe care l-au numit Scorpions. În 1967, a venit solistul vocal Werner Hoyer, dar după doar şase luni trupa s-a desfiinţat, deoarece Vollmer a fost obligat să plece în armată.
În toamna anului 1968, Schenker, Dziony, Ulrich Worobiec, Lothar Heimberg şi Bernd Heigner pun din nou bazele Scorpions. La finalul anului 1969 solistul vocal Hegner părăseşte grupul. Worobiec pleacă şi el fiind înlocuit de Michael Schenker, fratele lui Rudolf. Michael l-a adus în grup pe Klaus Meine. Din 1971, Scorpions semnează un contract cu casa de discuri Metronome, care la începutul lui '72 îi scoate pe piaţă albumul de debut "Lonesome Crow", potrivit site-ului bestmusic.ro .
În 1973, Michael Schenker pleacă la trupa UFO. Vin în grup chitaristul Uli Roth, basistul Francis Buchholz şi a bateristul Jürgen Rosentahl. Apare al doilea disc al trupei - "Fly To The Rainbow", în 1974.
Pe albumul "In Trance" scos în 1975, Scorpions menţine calitatea pieselor şi sonorităţile hard rock ies şi mai mult în evidenţă. În octombrie 1975, Scorpions efectuează un turneu în Anglia avându-l la tobe pe Rudy Lenners. Apariţia următorului album, "Virgin Killer", a fost în 1976. Scorpions a fost votat drept cel mai iubit şi popular grup german în 1976.
Foto: (c) Grigore Popescu / AGERPRES FOTO
În timp ce se lucra la noul album "Taken By Force", bateristul Rudy Lenners se îmbolnăveşte şi este înlocuit cu Hermann Rarebell. În vara lui '78 Uli Roth părăseşte grupul şi este înlocuit cu Matthias Jabs.
În 1979 apare albumul "Lovedrive", primul cu o tentă pronunţată de elemente heavy metal. Piesele de rezistenţă sunt "Another Piece Of Meat", "Always Somewhere" , "Can't Get Enough" şi "Holiday".
Discul "Animal Magnetism" a apărut în 1980. Concertele plănuite pentru 1981 au fost anulate deoarece Klaus Meine a fost nevoit să se opereze la gât, având unele probleme cu coardele vocale. În 1982, prin albumul "Blackout", trupa Scorpions devine recunoscută la nivel mondial. Primul turneu mondial al trupei debutează 1 martie 1982, în Germania, apoi trece prin Luxemburg, Franţa, Italia, Spania, Anglia, SUA, Japonia şi Thailanda. Compoziţiile de bază de pe disc sunt "Blackout", "Cant't Live Without You", "No One Like You", "Now" şi "Dynamite".
Foto: (c) Grigore Popescu / AGERPRES FOTO
Albumul "Love At First Sting" a apărut în 1984 şi a fost vândut în 6 milioane de exemplare. Cu această ocazie, Scorpions a realizat şi primele sale hit-uri în format single: "Rock You Like A Hurricane","Still Loving You". La finele aceluiaşi an este editat materialul "Gold Ballads".
Anul 1987 este rezervat conceperii unui nou disc - "Savage Amusament"- care este o continuare a lui "Love At First Sting". În 1989 Scorpions editează "Best Of Rocker's And Ballads", apoi realizează albumul "Crazy World", care s-a evidenţiat printr-o piesă difuzată intens în acea perioadă - "Wind Of Change", un fel de imn dedicat schimbărilor politice din Europa de est, precizează bestmusic.ro.
În 1992, basistul Francis Bucholz părăseşte trupa. În 1993, apare albumul "Face The Heat", ocazie cu care este prezentat noul basist Ralf Rickermann. Următorul album a fost "Pure Instinct", scos în 1996, apoi "Eye II Eye", în 1999.
După ce în 2002 a organizat World Living Tour, Scorpions a schimbat din nou basistul; în locul lui Ralph Rieckermann a venit polonezul Paweł Mšciwoda. Astfel, au ajuns la componenţa: Klaus Meine (vocal), Rudolf Schenker (chitară ritmică), Matthias Jabs (lead-guitar), James Kottak (baterie) şi Paweł Mšciwoda (chitară bass). Odată cu lansarea albumului ''Unbreakable'' (2004), fanii Scorpions au adus trupa din nou pe primul loc în topuri.
După un turneu mondial care a durat doi ani, Scorpions a lansat în 2007 albumul "Humanity: Hour 1" şi a început Humanity Tour. Următorul album, "Sting in the Tail" conţine, la fel ca şi precedentele, atât melodii hard-rock ("Sting in the Tail", "Raised on Rock", "Turn You On"), cât şi balade ("Sly", "Lorelei" sau "The Good Die Young"). În 2011, Scorpions a lansat albumul ''Comeblack''.
Foto: (c) Isabela Paulescu / AGERPRES FOTO
În 2013-2014 a avut loc turneul mondial ''Rock'n Roll Forever''. Anul 2015 a adus lansarea albumului "Return To Forever", dar şi aniversarea de 50 de ani a trupei. Componenţa actuală Scorpions este Rudolf Schenker (chitară, vocal), Klaus Meine (lead vocal, chitară), Matthias Jabs (chitară, vocal), Paweł Mšciwoda (bass, vocal), Mikkey Dee (tobe), conform paginii oficiale de Facebook a trupei.
Trupa Compact B s-a reunit în 2017, într-o formulă ce include membrii importanţi ai trupei care au contribuit de-a lungul timpului la istoria grupului: Costi Cămărăşan - fondatorul formaţiei Compact, Leluţ Vasilescu, Adrian Coco Tinca, Adrian Ordean şi Monel Puia. Invitatul special al Compact B este Leo Iorga.
Salamandra, trupă al cărei lider, Cristian Becker, a făcut parte din prima sa formulă din anul 1969, deţine un repertoriu internaţional impresionant şi a susţinut numeroase concerte în ţară şi în străinătate.AGERPRES/(Documentare - Marina Bădulescu, editor: Cerasela Bădiţă, editor online: Daniela Juncu)
