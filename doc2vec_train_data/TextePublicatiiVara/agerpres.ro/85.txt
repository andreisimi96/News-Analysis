Atacantul Cristiano Ronaldo, care a câştigat cu Real Madrid finala cu Liverpool a Ligii Campionilor de la Kiev (3-1), a sugerat după meci că ar putea părăsi campioana Europei la finalul acestui sezon, relatează EFE.
''Acum este momentul să ne bucurăm şi peste câteva zile voi da un răspuns fanilor, care au fost întotdeauna alături de mine. A fost foarte bine la Real Madrid, iar în următoarele zile voi da un răspuns. Dar acum trebuie să ne bucurăm de acest moment, am făcut istorie şi asta nedorim. Viitorul unui jucător nu este important, important este că am făcut istorie'', a declarat Ronaldo după finală.
Cristiano Ronaldo, care a câştigat pentru a patra oară trofeul european în ultimii cinci ani, s-a clasat pe primul loc în clasamentul golgheterilor din Liga Campionilor sezonul 2017/2018 cu 15 goluri, fiind urmat de Firmino, Saslah şi Mane, tripleta de la Liverpool, cu câte 10 goluri.
AGERPRES/(editor Teodor Ciobanu, editor online: Simona Aruştei)
