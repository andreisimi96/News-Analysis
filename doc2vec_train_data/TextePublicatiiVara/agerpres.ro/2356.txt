Ediţia din acest an a Festivalului de muzică şi arte "Vibrate!Festival", care încearcă să prezinte muzica clasică dincolo de cadrele convenţionale şi să o aducă mai aproape de oameni în locaţii surprinzătoare, de la spaţii în aer liber, biserici, cafenele la terenuri de tenis, este dedicată Centenarului Marii Uniri.
Potrivit organizatorilor, festivalul se desfăşoară în perioada 17-24 iunie, în municipiul Braşov.
"Conceptul ediţiei a patra a festivalului este cuvântul Unison, inspirat din compoziţia vizionară a lui George Enescu, 'Preludiu la unison'. Aşa cum diferitele instrumente ale orchestrei fuzionează într-o singură melodie în această piesă unică, ediţia 2018, dedicată Centenarului, reuneşte sunetul, dansul şi culoarea în spaţiile cele mai incitante din municipiul Braşov, cu interpretări de clasă internaţională ale tinerelor staruri ale scenei muzicii clasice. Concertul cu acest nume va avea loc la finalul festivalului la Bastionul Ţesătorilor, dar până atunci vom avea un concert denumit Centenar muzical, în care vom avea pentru prima dată colaborare cu cinematografia. De asemenea, vom avea invitaţi mai mulţi artişti din străinătate", a declarat miercuri, într-o conferinţă de presă, directorul festivalului, Vlad Maistorovici.
Invitaţi de onoare ai ediţiei din acest an sunt Gemeaux Quartet din Eleveţia şi Dan Dediu, într-o interpretare de excepţie a coloanei sonore a filmului "Ecaterina Teodoroiu", de Ion-Niculescu Brună (1931).
Ravel şi Enescu vor răsuna în Bastionul Ţesătorilor, Beethoven la Kruhnen Musik Halle, Bernstein la Tenis Arena, Bach, Strauss şi Mozart în biserică. Nu vor lipsi din program interpretări ale membrilor fondatori, violonistul şi compozitorul Vlad Maistorovici şi pianista Diana Ionescu.
Pentru prima dată la Biserica Neagră, în 22 iunie, de la ora 18,00, va răsuna, într-o interpretare de excepţie, Metamorphosen pentru septet de coarde de Richard Strauss şi faimoasa sonată în sol minor pentru viola da gamba şi orgă de Bach în interpretarea violoncelistului american Bartholomew LaFollette şi a organistului braşovean Steffen Schlandt.
Ediţia 2018 a "Vibrate!Festival" mai aduce un omagiu regizorului suedez Ingmar Bergman, de la naşterea căruia se împlinesc 100 de ani. La Kruhnen Musik Halle, patru muzicieni vor interpreta piese de pe coloana sonoră a filmelor lui Bergman, pe coregrafie de Petra Binder, nou cooptată în echipa festivalului, potrivit organizatorilor.
La secţiunea Sinestezia vor fi organizate numeroase workshop-uri, masterclass-uri, expoziţii, conferinţe şi performance-uri. Artistul româno-american Sasha Meret, aflat în rezidenţă la Universitatea "Transilvania", va vernisa expoziţia "Processions for Vanishing Ideas", iar DJ-ul Remus Miron va învârti vinyl-uri în Piaţa Sf. Ioan, pe fundal de proiecţii video.
"Activităţile conexe sunt foarte bine primite şi foarte aşteptate şi, în fiecare an, s-au bucurat de mare succes. În acest an vom organiza trei masterclass-uri pentru violoncel, pian şi muzică de cameră. De asemenea, vom avea un atelier de meloterapie dedicat copiilor din centrele de plasament pe care-l vom organiza la Biblioteca Judeţeană - Secţia pentru copii şi tineret. Un alte atelier, intitulat 'Cum vedem muzica', este organizat în parteneriat cu Asociaţia de Nevăzători 'Bastonul Alb' din Braşov'', a declarat directorul artistic al festivalului, pianista Diana Ionescu.
Biserica Romano-Catolică Sf. Ioan, Hof Cafe, Clubul Visssual, Bastionul Ţesătorilor, Piaţa Sf.Ioan, Biserica Neagră, Tenis Arena şi Centrul Multicultural al Universităţii Transilvania sunt locurile de desfăşurare ale festivalului. AGERPRES/(A - autor: Jana Pintili, editor: Oana Popescu, editor online: Andreea Lăzăroiu)
Sursa foto:  Vibrate Festival   / Facebook.com
