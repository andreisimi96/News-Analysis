Jucătorul de fotbal american Ryan Shazier a anunţat că plănuieşte să-şi continue cariera în NFL după o gravă accidentare suferită la finele anului 2017 şi care l-a lăsat paralizat timp de mai multe luni, relatează AFP.
''Visul meu este să revin şi să joc din nou fotbal american, a declarat jucătorul lui Pittsburgh Steelers cu prilejul unei conferinţe de presă. Am munci ca un nebun zi după zi şi acesta a fost obiectivul din sufletul meu la fiecare antrenament. Am încercat să rămân pozitiv în fiecare zi, am făcut tot posibilul''.
Shazier, 25 ani, s-a accidentat în decembrie la un meci contra echipei Cincinnati Bengals, iar apoi a suferit mai multe operaţii la coloana vertebrală după o ciocnire cască în cască cu Josh Malone.
Deşi medicii nu îi dădeau mari şanse de vindecare completă, Shazier a început să meargă cu ajutorul unei cârje şi a participat în luna mai la Draft-ul din NFL, ca invitat surpriză.
''Abia aştept să merg din nou fără a utiliza cârja. Aş fi fericit dacă aş putea participa la antrenamentele dinaintea sezonului. Aş fi fericit dacă voi juca în sezonul regulat'', a spus Shazier, care a primit de la Steelers 8 din cele 8,7 milioane prevăzute în contractul lui pentru sezonul 2018. AGERPRES/(autor: Teodor Ciobanu, editor: Mihai Ţenea, editor online: Anda Badea)
