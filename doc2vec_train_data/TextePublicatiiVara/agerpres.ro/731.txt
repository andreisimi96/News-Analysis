Venezueleanul Emilio Gonzalez, artist tatuator şi cel mai tatuat om din lume, a revenit la Convenţia Internaţională de la Sibiu, ajunsă la cea de a zecea ediţie.
Gonzalez este recunoscut în lumea întreagă pentru modificările pe care le poate face clienţilor săi. Emilio provine din Venezuela şi este cea mai reprezentativă persoană din lumea modificărilor corporale. Artistul venezuelean este însoţit la Sibiu de America, una din cele mai apreciate modele din lumea tatuajelor.
În acest an, Convenţia Internaţională de Tatuaje beneficiază de prezenţa a 45 de artişti tatuatori din mai multe ţări, pentru care s-au făcut programări din timp, de clienţi români şi germani, dornici de tatuaje noi.
Convenţia are loc la Sala Transilvania, unde se efectuează tatuaje de vineri până duminică seara.
Organizatorii spun că preţul unui tatuaj pe perioada convenţiei de la Sibiu porneşte, în funcţie de complexitate, de la 50 de euro. AGERPRES/(A-autor: Isabela Paulescu, editor: Mihai Simionescu, editor online: Irina Giurgiu)
