Plenul Camerei Deputaţilor a adoptat miercuri, cu 187 voturi "pentru", 11 voturi "împotrivă" şi 75 de abţineri, modificările la proiectul Codului de procedură civilă.
Preşedintele Comisiei comune pentru elaborarea legilor Justiţiei, Florin Iordache, a declarat că la modificarea legii 134 privind Codul de procedură civilă parlamentarii de la comisie au ţinut cont de deciziile de neconstituţionalitate emise de către Curtea Constituţională, de armonizarea unor texte din Codul de procedură civilă cu practica instanţelor judecătoreşti şi cu deciziile CEDO, cum ar fi cea din 2017 care vizează redactarea şi semnarea hotărârilor judecătoreşti.
Deputatul USR Ion Stelian a precizat că parlamentarii din grupul său se vor abţine de la votul pe acest proiect.
"Acest proiect nu are o miză politică extraordinară pentru PSD, ca atare au fost chestiuni mai mult tehnice, însă vreau să aduc la cunoştinţa colegilor o chestiune importantă din punctul nostru de vedere şi anume aceea că modul de lucru al şedinţelor în care s-au discutat aceste amendamente a fost una total nepotrivită. Sunt peste 80 de modificări făcute la Codul de procedură civilă spunându-se în expunerea de motive că a pornit de la nişte decizii CCR şi de la nişte hotărâri CEDO. S-a depăşit cu mult această limită, modificările sunt mult mai ample. Unele dintre ele sunt modificări bune, cu altele nu suntem de acord, am formulat amendamente, vreau să spun că nu s-au dezbătut suficient aceste amendamente.(...) Pentru acest motiv ne vom abţine de la vot", a spus Stelian Ion la dezbateri.
Deputatul PNL Ioan Cupşa a menţionat că liberalii se vor abţine şi ei la vot dacă nu le sunt aprobate amendamentele.
"Scopul ultim al acestui Cod de procedură civilă, pe care îl amendăm astăzi, este acela de îmbunătăţi calitatea actului de justiţie care se înfăptuieşte în materie civilă. Dacă vom reuşi sau nu, doar practica ne va spune în viitorul apropiat. A înfăptui un act de justiţie de bună calitate în materie civilă înseamnă în mod esenţial a proteja drepturile şi libertăţile fundamentale şi în egală măsură a proteja ordinea de drept. Credem însă că felul în care s-a desfăşurat această dezbatere suscită destule critici. Nu a existat o miză politică evidentă şi drept urmare o bună parte dintre amendamentele şi criticile pe care le-am formulat au fost preluate de către comisie şi au fost transformate în amendamente. Criticăm însă noua filozofie pe care au îmbrăţişat-o cei de la putere, cea privitoare la desfiinţarea tribunalelor specializate. Avem nevoie de tribunale specializate. (...) Unele dintre texte sunt ambigue şi neclare. (...) Dacă amendamentele noastre nu vor fi admise (...) PNL se va abţine de la vot", a menţionat Cupşa.
Printre modificările aduse Codului de procedură civilă se numără eliminarea obligativităţii asistării de un avocat sau consilier juridic a cetăţenilor care vor să facă recurs. O altă modificare este cea care vizează obligativitatea de a fi înregistrată depoziţia şi tot ceea ce spune un martor în timpul unui proces fără să treacă prin filtrul judecătorului.
Proiectul a fost adoptat anterior de Senat, în calitate de primă cameră sesizată, iar Camera Deputaţilor este for decizional. AGERPRES/(A- autor: Dana Piciu, editor: Mihai Simionescu, editor online: Ada Vîlceanu)
