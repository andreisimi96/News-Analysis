Hidroelectrica şi Banca Comercială Română au semnat un contract pentru o linie de credit în valoare de 85 de milioane de lei pentru emiterea de scrisori de garanţie bancară, potrivit unor documente postate pe site-ul producătorului de energie.
Contractul este valabil până la 18 decembrie 2018.
Din suma totală, 36 de milioane de lei vor fi folosite pentru emiterea unei scrisori de garanţie bancară de bună plată, emisă în favoarea Romelectro, pentru garantarea plăţilor pentru echipamentele livrate pentru retehnologizarea hidrocentralei Stejaru.
Restul sumei este necesară pentru emiterea unei scrisori de garanţie bancară de bună execuţie pentru contractele de vânzare-cumpărare de energie electrică.
Producătorul de energie Hidroelectrica a obţinut anul trecut un profit net de 1,36 miliarde de lei, cel mai ridicat nivel din istoria companiei. În 2016, profitul net al companiei a fost de 1,228 miliarde de lei.
Totodată, în primul trimestru al acestui an, Hidroelectrica a avut un profit net de 485 milioane de lei, faţă de 399 milioane de lei în aceeaşi perioadă din 2017, ca urmare a situaţiei hidrologice îmbunătăţite.
Marja EBITDA a crescut de la 67% în 2016 la 69% în anul trecut şi la 74% în primul trimestru al acestui an. AGERPRES/(AS - autor: Florentina Cernat, editor: Andreea Marinescu, editor online: Gabriela Badea)
