Preşedinta Federaţiei Române de Nataţie şi Pentatlon Modern, Camelia Potec, a declarat că recenta ediţie a Campionatelor Internaţionale de înot ale României, în perioada 24-27 mai, la Bazinul "Tolea Grinţescu", din cadrul complexului Dinamo din Bucureşti, a fost cea mai reuşită din cele patru desfăşurate până acum, potrivit unui comunicat remis AGERPRES.
"Consider că aceasta este cea mai reuşită dintre toate cele patru ediţii de până acum ale Campionatelor Internaţionale de înot ale României. Sportivii s-au comportat foarte bine, iar cei de peste hotare au crescut valoarea competiţiei. Ne bucură faptul că, pentru prima dată, cea mai bună performanţă din concurs aparţine unui român, Robert Glinţă, acesta stabilind şi un record naţional de seniori la proba de 100 metri spate. Tot atunci, el a fost secondat de către Daniel Martin, care a doborât recordul naţional de juniori al probei'', a declarat Potec.
''Am văzut o serie de sportivi români, valoroşi şi ambiţioşi, care tratează Campionatele Internaţionale ca pe o excelentă oportunitate de pregătire, dar şi de realizare a baremurilor de participare la competiţii de obiectiv. Dincolo de performanţele sportive, consider că şi din punct de vedere organizatoric ne-am îndeplinit obligaţiile asumate. Mulţumesc tuturor sponsorilor şi partenerilor care ne-au ajutat să organizăm această ediţie a Internaţionalelor. Sunt convinsă că rezultatele bune şi foarte bune de la Bucureşti vor fi confirmate în competiţiile următoare", a subliniat Camelia Potec.
Robert Andrei Glinţă a stabilit, duminică, un nou record naţional de seniori în proba de 100 m spate, în ultima zi a Campionatelor Internaţionale de înot ale României, în Bazinul Olimpic Tolea Grinţescu din Bucureşti.
Glinţă a fost cronometrat cu timpul de 53 sec 32/100, vechea performanţă, 54 sec 15/100, aparţinând lui Răzvan Florea din 12 martie 2009, record stabilit la Piteşti.
Glinţă a fost urmat de Daniel Cristian Martin, 53 sec 74/100, un nou record naţional de juniori, treapta a treia a podiumului fiind ocupată de Andrei Mircea Anghel, 55 sec 89/100.
AGERPRES (AS/autor: Mihai Ţenea, editor: Vlad Constantinescu, editor online: Simona Aruştei)
