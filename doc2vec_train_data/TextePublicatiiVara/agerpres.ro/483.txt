SUA au blocat miercuri difuzarea comunicatului final al reuniunii anuale al Organizaţiei de Cooperare şi Dezvoltare Economică (OCDE) de la Paris, care urma să condamne protecţionismul şi să amintească de mizele schimbărilor climatice, a indicat preşedinţia franceză, potrivit AFP.
'Nu mai există un comunicat comun', a indicat Palatul Elysee, în timp ce reuniunea a scos în evidenţă un dialog al surzilor între SUA şi partenerii lor privind chiar principiul multilateralismului.
Dacă preşedintele francez Emmanuel Macron a pledat fervent miercuri pentru un 'multilateralism puternic', secretarul american al comerţului, Wilbur Ross, a criticat 'palavrele infinite' ale mai multor ţări, afirmând că preferă 'acţiunea bilaterală'.
Acest dialog al surzilor intervine în timp ce SUA ameninţă să impună de vineri taxe punitive la importurile de oţel şi aluminiu.
Anul trecut, cele 34 ţări membre OCDE nu au ajuns la un acord cu privire la un comunicat comun şi au difuzat două texte diferite, unul semnat de SUA şi celălalt de restul celor 33 de ţări membre. AGERPRES/(AS - autor: Lilia Traci, editor: Tudor Martalogu, editor online: Anda Badea)
