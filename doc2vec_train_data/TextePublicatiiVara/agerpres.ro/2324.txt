Camera Deputaţilor a adoptat, miercuri, proiectul de lege pentru modificarea şi completarea Legii energiei electrice şi a gazelor naturale nr. 123/2012.
Legea are ca obiect de reglementare accesul solicitanţilor la reţeaua de gaze naturale.
Deputatul PNL Virgil Popescu a arătat că un amendament al legii vizează definirea unui consumator industrial eligibil, precizând că acesta trebuie să aibă un consum minim de gaze naturale de 150.000 de MW, adică aproximativ 1.150.000 de metri cubi.
"Acest consumator va avea dreptul să se lege direct la Transgaz, la operatorul naţional de sistem, printr-o magistrală directă. Asta înseamnă că va evita costurile de distribuţie şi va fi mult mai competitiv", a explicat el.
El a atras atenţia, însă, că prin acest proiect de lege exploatarea de gaze din Marea Neagră să fie blocată.
"Vrem să tragem şi un semnal de alarmă cu privire la un lucru care, după părerea noastră, nu este tocmai în regulă, faptul că prin mutarea unor articole din celebra Ordonanţă de Urgenţă 64 (...) de modificare a aceeaşi legi a energiei şi gazelor naturale, în baza căreia România a ieşit din infringement declanşat de Comisia europeană în acest proiect de lege noi credem că ar putea aduce prejudicii luării deciziei de exploatare a gazelor din Marea Neagră, care este un interes strategic al României", a spus Popescu.
La rândul său, deputatul liberal Sorin-Ioan Bumb a menţionat că un alt amendament vizează descentralizarea concesionării distribuţiei de gaze de la Ministerul Energiei către unităţile administrativ-teritoriale.
"Foarte important pentru toţi primarii din România, pot să-şi facă acum serviciu de utilitate publică, pot să finanţeze din surse locale, pot să atragă bani la echilibrare sau în parteneriat cu consiliul judeţean sau din fonduri guvernamentale pentru înfiinţarea de distribuţie de gaze. (...) Acum ei vor face în termen de 60 de zile doar contractul cadru şi caietul de sarcini cadru pentru a avea o lege unitară la nivelul tuturor administraţiilor publice locale, iar cei de la primărie vor putea să concesioneze sistemul de distribuţie", a spus Bumb.
Proiectul de lege a fost adoptat pe 22 mai de Senat, Camera Deputaţilor fiind for decizional. AGERPRES/(A, AS-autor: Florentina Peia, editor: Mihai Simionescu, editor online: Anda Badea)
