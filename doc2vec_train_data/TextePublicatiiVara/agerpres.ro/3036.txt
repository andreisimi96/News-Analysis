Lotul olimpic de Geografie al României a cucerit două medalii de aur, două de argint şi trei de bronz la Olimpiada Balcanică, desfăşurată la Iaşi, în perioada 24 - 29 iunie, rezultatul plasând România pe primul loc în clasamentul pe naţiuni.
Potrivit unui comunicat al MEN, medaliile de aur au fost obţinute de Răzvan Marian Popescu (clasa a X-a/Colegiul Naţional "Sf. Sava" din Bucureşti), care şi-a egalat performanţa de anul trecut, şi Ioan Matei Stan (clasa a XI-a/Liceul Internaţional de Informatică din Bucureşti).
Medaliile de argint au fost adjudecate de Gabriel Alexandru Chivu (clasa a X-a/ Colegiul Naţional "Nicolae Bălcescu" din Brăila) şi Andrei Ştefan Micu (clasa a a IX-a/Colegiul Naţional de Informatică "Tudor Vianu" din Bucureşti). În acelaşi timp, Delia Ioana Dumitrescu (clasa a IX-a/Colegiul Naţional "Ion Minulescu" din Slatina), Gabriela Diana Ionescu (clasa a IX-a/Colegiul Naţional "Sf. Sava" din Bucureşti) şi Vlad Patrik Apostol (clasa a VIII-a/Liceul Teoretic "Horia Hulubei" din Măgurele, Ilfov) şi-au trecut în palmares medalii de bronz.
Aflată la a IV-a ediţie, competiţia a fost găzduită în premieră de România, fiind organizată de Inspectoratul Şcolar Judeţean Iaşi, în parteneriat cu Facultatea de Geografie, Universitatea "Al. I. Cuza", Societatea de Geografie din România şi Primăria Iaşi. La eveniment au participat 50 de elevi şi 30 de profesori (team leaders), observatori şi invitaţi din Serbia, Slovenia, Bosnia şi Herţegovina, Moldova şi România.
Potrivit regulamentului competiţiei, fiecare echipă este compusă din 4 elevi şi 2 profesori coordonatori. Ţara gazdă are dreptul să înscrie două echipe. Concursul a inclus trei probe, toate în limba engleză: o probă teoretică (scrisă), o probă practică (în teren) şi o probă multimedia. AGERPRES/(AS - autor: Roberto Stan, editor: Georgiana Tănăsescu, editor online: Ada Vîlceanu)
