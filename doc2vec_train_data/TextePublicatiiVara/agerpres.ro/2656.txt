De la mijlocul lunii aprilie, aproape 2.000 de copii au fost separaţi de părinţii lor arestaţi pentru trecere clandestină a frontierei americane, a informat vineri administraţia Trump, care revendică această practică în numele "toleranţei zero" faţă de imigraţia ilegală, transmite AFP.
Între 19 aprilie şi 31 mai, 1.995 de minori au fost separaţi de 1.940 de adulţi reţinuţi de poliţia de frontieră şi arestaţi în aşteptarea urmăririi penale, a indicat un purtător de cuvânt al Departamentului Securităţii Interne, într-o conferinţă telefonică.
Administraţia Trump a spus clar că nu va mai ignora legea, a subliniat el.
Familiile migranţilor, care fug în majoritate din America Centrală cu violenţa sa endemică, sunt separate din octombrie 2017, dar ritmul s-a accelerat brusc de la începutul lunii mai, când ministrul american al Justiţiei, Jeff Sessions, a afirmat deschis că toţi migranţii care trec ilegal frontiera vor fi arestaţi, fie că sunt însoţiţi de minori sau nu. Însă copiii nu pot fi trimişi în închisoarea unde se află rudele lor, a reiterat el joi, ceea ce conduce la aceste separări.
"Ne găsim în acest moment într-o situaţie în care fie alegem să aplicăm legea, fie decidem să o ignorăm", a subliniat un purtător de cuvânt, în conferinţa telefonică.
Denunţând blocajele din Congres asupra unei reforme a imigraţiei, preşedintele Donald Trump dă vina pe situaţia prezentă pe opoziţia democrată şi denunţă politica în domeniul migraţiei ilegale aplicată în special sub administraţia Obama. AGERPRES/ (AS - autor: Vicenţiu Purcărea, editor online: Daniela Juncu)
