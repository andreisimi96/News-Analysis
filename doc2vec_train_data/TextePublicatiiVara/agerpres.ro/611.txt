Sergio Ramos, căpitanul echipei Real Madrid, a postat pe Twitter un mesaj în care îl elogiază pe antrenorul francez Zinedine Zidane, care şi-a anunţat joi demisia de pe banca tehnică a campioanei Europei , relatează EFE.
''Mister, ca jucător şi acum ca antrenor, ai decis să ne despărţim la cel mai înalt nivel. Îţi mulţumesc pentru doi ani de fotbal, muncă, afecţiune şi prietenie. Tu pleci, dar moştenirea ta este de neşters. Unul dintre capitolele cele mai de succes din istoria iubitei noastre Real Madrid'', a scris Sergio Ramos pe contul din reţelele de socializare.
Mijlocaşul Isco Alarcon a postat de asemenea un mesaj pe Instagram după anunţul plecării lui Zidane de la Real Madrid: ''A fost o onoare să lucrăm cu tine, să învăţăm în fiecare zi şi să câştigăm împreună pentru că aţi reuşit să faceţi ceva istoric cu această echipă. Îţi urez ce e mai bun şi te îmbrăţişez''.
Germanul Toni Kroos a scris la rândul său: ''A fost o plăcere''.
Zinedine Zidane şi-a anunţat joi demisia de pe banca tehnică a lui Real Madrid, după ce sâmbătă a cucerit al treilea său trofeu în Liga Campionilor, în urma finalei cu Liverpool (3-1). AGERPRES/(autor: Teodor Ciobanu, editor: Adrian Drăguţ, editor online: Anda Badea)
