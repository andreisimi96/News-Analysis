Fostul director de campanie al lui Donald Trump, Paul Manafort, care îşi aşteaptă procesul pentru spălare de bani, fraudă fiscală şi bancară şi lobbying ilegal, în cadrul anchetei privind ingerinţa Rusiei în alegerile prezidenţiale din Statele Unite, a fost pus, de asemenea, sub acuzare vineri pentru obstrucţionarea justiţiei, transmite AFP.
Împreună cu el este urmărit penal unul dintre foştii colaboratori apropiaţi, un rus numit Konstantin Kilimnik, a precizat actul de punere sub acuzare semnat de procurorul special Robert Mueller.
Cei doi sunt acuzaţi de tentativă de mituire a doi martori în această anchetă care se interesează despre activităţile din trecut ale protagoniştilor alegerilor prezidenţiale din 2016.
Presupuse fapte care l-au determinat pe Robert Mueller să solicite revocarea eliberării condiţionate a lui Paul Manafort sau cel puţin înăsprirea controlului său judiciar. O audiere în faţa unui judecător este prevăzută săptămâna viitoare în această chestiune.
Potrivit acuzării, Manafort, Kilimnik şi alţii au desfăşurat o campanie de lobbying în favoarea guvernului fostului preşedinte ucrainean Viktor Ianukovici, susţinut de Moscova. Această operaţiune a inclus plata a peste două milioane de euro unor foşti oficiali europeni cu rang înalt.
Paul Manafort respinge acuzaţiile care i se aduc. El urmează să fie judecat în două procese distincte, în iulie şi septembrie.
Ancheta asupra ingerinţei ruse în campania prezidenţială din SUA a intrat în cel de-al doilea an şi continuă să afecteze preşedinţia lui Donald Trump, care denunţă frecvent o "vânătoare de vrăjitoare".AGERPRES/(AS - editor: Alic Mîrza, editor online: Adrian Dădârlat)
