Simultan SRL a primit avizul Consiliului Concurenţei pentru a prelua licenţa pentru producţia şi comercializarea untului sub marca "La Dorna" de la Grupul Lactalis, informează, miercuri, autoritatea română de concurenţă.
Grupul Lactalis trebuie să cesioneze marca de unt "La Dorna" ca urmare a angajamentelor pe care şi le-a asumat anul trecut, la momentul preluării companiilor Covalact SA şi Lactate Harghita SA.
"În urma analizării tranzacţiei prin care Lactalis urma să preia Covalact SA şi Lactate Harghita SA, Consiliul Concurenţei a constatat că operaţiunea putea conduce la consolidarea poziţiei grupului Lactalis pe piaţa producţiei şi comercializării untului, la nivel naţional, cu efectul reducerii posibilităţilor de alegere ale consumatorilor. În această situaţie, ar fi existat posibilitatea ca tranzacţia să conducă la creşterea preţului la unt. Astfel, Lactalis şi-a luat angajamentul de a licenţia marca de unt 'La Dorna' pentru o anumită perioadă de timp către o altă companie cu competenţă industrială relevantă, independentă de grupul Lactalis", precizează Consiliul Concurenţei.
De asemenea, compania trebuie să schimbe marca (re-branding), astfel încât, la expirarea perioadei de licenţă, aceasta să comercializeze untul sub altă denumire.
Ulterior acestei perioade, marca de unt La Dorna se va reîntoarce în portofoliul grupului Lactalis, care se va abţine de la folosirea acesteia, pentru o perioadă de timp suficientă ca Simultan SRL să poată beneficia de creşterea cotei sale de piaţă.
Grupul Lactalis a încheiat, la finele lunii trecute, cu compania Simultan SRL un Contract de Licenţă de Marcă. În urma analizei efectuate, Consiliul Concurenţei a considerat că Simultan SRL are experienţa necesară în vederea preluării licenţei untului "La Dorna", îndeplinind condiţiile prevăzute în angajamente.
Tranzacţia prin care Grupul Lactialis a preluat Covalact SA şi Lactate Harghita SA a fost autorizată de autoritatea de concurenţă în iulie 2017.
Înfiinţat în 1933, Lactalis este un gigant alimentar cu vânzări anuale de 17 miliarde de euro, 18.900 de angajaţi şi 246 de unităţi de producţie în 47 de ţări.
În România, Lactalis este lider de piaţă, după ce a cumpărat brandurile de lactate LaDorna, Albalact şi Covalact. AGERPRES/(AS - autor: Andreea Marinescu, editor: Oana Tilică, editor online: Ada Vîlceanu)
