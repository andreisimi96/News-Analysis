Mohamed Salah, atacantul egiptean al lui Liverpool, va sosi marţi în Spania pentru a urma un tratament după ce s-a accidentat la umărul stâng în finala Ligii Campionilor, a anunţat luni federaţia de fotbal din ţara sa, citată de AFP.
Clubul englez nu a făcut niciun comentariu despre acest subiect.
Salah şi echipa medicală a lui Liverpool vor merge în Spania "pentru perioada de tratament a accidentării", a indicat federaţia egipteană pe pagina sa de Facebook, adăugând că jucătorul a început tratamentul încă de duminică.
Salah s-a arătat încrezător că va putea juca la Mondial. Potrivit presei egiptene, el va fi indisponibil trei săptămâni.
Federaţia egipteană a anunţat că preşedintele său, Hani Abou Rida, şi medicul echipei naţionale, Mohamed Abou al-Ala, îl vor vizita miercuri pe "simbolul Egiptului", aşa cum l-a numit şeful statului, Abdel Fattah al-Sissi.
Spania a fost aleasă de echipa medicală a lui Salah, a precizat federaţia.
Egiptul se antrenează în Italia fără vedeta sa, pentru amicalul cu Columbia, ce va avea loc la Bergamo pe 1 iunie.
"Faraonii", la primul lor Mondial după ediţia din 1990, fac parte din Grupa A a turneului final din Rusia, urmând să întâlnească Uruguayul, reprezentativa ţării gazdă, apoi Arabia Saudită.
AGERPRES (editor: Mircea Lazaroniu, editor online: Adrian Dădârlat)
