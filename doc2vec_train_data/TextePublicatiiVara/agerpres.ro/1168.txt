Preşedintele american Donald Trump a retras invitaţia tradiţională pentru vizita la Casa Albă adresată campionilor NFL, Philadelphia Eagles, care au câştigat Super Bowl-ul, finala Ligii profesioniste de fotbal american, relatează AFP.
Motivul este că preşedintele Donald Trump respinge gesturile de protest, precum cele ale anumitor jucători care au pus genunchiul pe pământ în timpul intonării imnului american. Trump este în conflict deschis de mai multe luni cu jucătorii de fotbal american care protestează împotriva violenţelor rasiale din SUA, iar luna trecută preşedintele american se întreba dacă aceştia ''nu ar trebui să nu fie în ţara asta''.
''Philadelphia Eagles nu poate veni cu echipa completă pentru a primi onorurile. Ei nu sunt de acord cu preşedintele, care insistă ca ei să asculte mândri şi în picioare imnul naţional, cu mână pe inimă'', a declarat Donald Trump în comunicatul publicat luni seara de Casa Albă.
Anumiţi jucători de la Eagles au refuzat încă din start să răspundă invitaţiei preşedintelui american, care în mod tradiţional primeşte echipele campioane din cele patru mari ligi profesioniste.
Torrey Smith, fost jucător al Eagles, a postat pe Twitter după decizia Casei Albe: ''Atâtea minciuni. Nu mulţi oameni ar merge acolo. Nimeni nu a refuzat să meargă acolo pentru că Trump a insistat ca oamenii să se ridice la imn. Preşedintele continuă să propage această poveste falsă conform căreia jucătorii sunt anti-soldaţi''.
Mişcarea de protest în timpul imnului naţional a fost lansată în 2016 de Colin Kaepernick, de la San Francisco 49ers, din solidaritate cu mai multe persoane de culoare omorâte în timpul arestării de către poliţişti.
NFL a anunţat în luna mai că din sezonul viitor jucătorii prezenţi pe teren sunt obligaţi să rămână în picioare în timpul imnului naţional, în caz contrar fiind pasibili de amenzi. AGERPRES/(autor: Teodor Ciobanu, editor: Mihai Ţenea, editor online: Anda Badea)
