Liderul Pro România, Victor Ponta, a declarat marţi că parlamentarii formaţiunii pe care o reprezintă vor vota o eventuală moţiune împotriva Guvernului doar dacă şi o parte a membrilor PSD o susţin.
"Oricum există o înţelegere între domnul Dragnea şi UDMR, deci din punct de vedere al cifrelor nu are cum să treacă. Singura variantă în care vom susţine o moţiune este aceea în care şi o parte din PSD o susţine şi dacă avem angajament al preşedintelui Iohannis că va nominaliza o persoană competentă, inteligentă, educată, şi un guvern competent care să fie sprijinit de PSD-ALDE. Altfel, să o schimbăm pe doamna Dăncilă cu domnul Orban? Nu. Nu voi vota niciodată acest lucru", a precizat Ponta, într-o conferinţă de presă la Satu Mare.
El a arătat că Pro România a reuşit să adune numărul de parlamentari pentru a avea un grup în Parlament.
"Am vrut să avem numărul necesar pentru grup şi avem numărul necesar, 11. În al doilea rând, mi-aş dori cel mai mult ca cei din PSD să rămână în PSD şi de acolo să facă o mişcare, că altfel degeaba vin la mine încă patru, cinci, şapte, nouă, că nu putem să aducem acel guvern competent de care avem nevoie până la anul. Mi-aş dori să aibă curajul necesar ca în cadrul PSD să spună ceea ce oricum gândesc toţi, şi anume că se fac de râs cu nivelul intelectual şi educaţional al celor actuali, şi că vor ca PSD să rămână la guvernare, ceea ce mi se pare absolut în regulă, dar totuşi cu o echipă la nivelul echipei lui Năstase sau a lui Ponta", a mai spus fostul premier. AGERPRES/(A - autor: Gheorghe Pietrar, editor: Oana Popescu, editor online: Ada Vîlceanu)
