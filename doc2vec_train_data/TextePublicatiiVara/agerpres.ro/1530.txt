Preşedintele afgan Ashraf Ghani a anunţat joi o încetare temporară a focului cu talibanii cu ocazia sărbătorii Eid-et-Fitr, care marchează sfârşitul Ramadanului, precizând însă că lupta împotriva altor grupări militante, precum Stat Islamic, va continua, transmit AFP şi Reuters.
Încetarea focului va fi respectată începând de luni, 'a 27-a zi a Ramadanului, şi va continua până în a cincea zi de Eid-el-Fitr', care va începe la sfârşitul săptămânii viitoare, a anunţat preşedintele Ghani pe Twitter şi într-o intervenţie televizată.
Ashraf Ghani a precizat că această decizie, inedită, este un răspuns la 'fatwa istorică a ulemalelor afgane' care au decretat luni terorismul ca fiind contrar islamului.
Reuniţi la Kabul în 'loya jirga' ('mare adunare', în limba paştună), mii de demnitari religioşi veniţi din 34 de provincii au publicat un decret în şapte puncte în care declară 'atacurile sinucigaşe şi exploziile contrare islamului şi un păcat major'.
'Războaiele în desfăşurare în Afganistan nu au niciun fundament legal, doar afganii sunt victimele lor. Ele nu au nicio valoare religioasă sau umană', subliniază textul, arătând că 'susţinerea sau finanţarea lor este contrară Sharia', legea islamică.
La o oră după anunţarea acestei fatwa în direct la televiziune, un kamikaze care se revendica de la Statul Islamic s-a aruncat în aer la intrarea în cortul unde avea loc adunarea clericilor, omorând şapte persoane.
Preşedintele Ghani le-a propus talibanilor în februarie un acord de pace, dar aceştia nu au dat un răspuns oficial. AGERPRES/(AS - autor: Irina Cristea, editor: Gabriela Ionescu, editor online: Anda Badea)
