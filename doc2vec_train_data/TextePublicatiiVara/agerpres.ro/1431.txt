Tarifele la telecabina care urcă spre Cetatea Deva vor creşte la 20 lei, pentru o călătorie dus-întors, începând cu a doua jumătate a lunii iunie, cu banii rezultaţi în plus Primăria Deva având în plan să efectueze mai multe investiţii în infrastructura turistică a monumentului istoric.
Autorităţile locale susţin că majorarea tarifelor a fost necesară şi din cauza faptului că au crescut cheltuielile cu funcţionarea telecabinei, ca urmare a evoluţiei preţurilor la energia electrică.
"Vom face investiţii, vrem să mărim capacitatea telecabinei de la 16 la 32 de locuri. Acest lucru înseamnă o reducere a timpului de aşteptare al turiştilor la telecabină, pentru că nu-ţi convine să stai la rând o oră, când poţi să aştepţi 15 minute. Practic, vom eficientiza activitatea", a declarat, miercuri, primarul municipiului Deva, Florin Oancea.
Totodată, autorităţile au în plan să amplaseze mai multe bănci, mese şi coşuri de gunoi, să monteze panouri indicatoare şi să asigure mai mult personal pentru întreţinerea grupurilor sanitare din zona Cetăţii.
Conform noilor tarife aprobate de consilierii locali, un bilet dus-întors pentru un adult va costa 20 de lei. Pentru elevi, studenţi sau pensionari, tariful va fi de 10 lei pe persoană, dacă aceştia vor prezenta carnetul de elev sau student vizat pe anul în curs sau cuponul de pensie, după caz.
Veteranii de război, persoanele cu handicap cu însoţitor, copiii instituţionalizaţi şi cei cu vârsta sub 3 ani vor fi scutiţi de la plata tarifului dacă dovedesc cu acte statutul lor.
În cazul grupurilor organizate, cu un număr mai mare de 15 persoane, însoţitorul grupului, sau după caz, organizatorul este scutit de la plata călătoriei cu telecabina.
Cetatea Deva reprezintă una dintre principalele atracţii turistice ale municipiului, monumentul istoric, atestat la 1269, fiind vizitat, anul acesta, de peste 42.000 de persoane. AGERPRES / (A, AS - autor: Sorin Blada, editor: Irina Poenaru, editor online: Ada Vîlceanu)
