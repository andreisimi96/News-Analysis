Cinci persoane au murit, iar un copil de 8 ani a fost rănit într-un accident rutier care a avut loc în noaptea de luni spre marţi, pe raza comunei timişene Uivar.
"În maşina condusă de un bărbat de 45 de ani erau şase persoane, iar într-o curbă, bărbatul a pierdut controlul volanului, ieşind de pe şosea. Patru persoane au murit pe loc, iar a cincea la spital. Doar copilul a supravieţuit, dar a fost şi el transportat la spital", a declarat marţi, pentru AGERPRES, purtătorul de cuvânt al IPJ Timiş, Aurelia Voicilă.
Potrivit acesteia, din primele date reiese că şoferul nu consumase alcool, dar cel mai probabil a condus cu exces de viteză. AGERPRES/(AS - autor: Otilia Halunga, editor: Oana Popescu, editor online: Simona Aruştei)
