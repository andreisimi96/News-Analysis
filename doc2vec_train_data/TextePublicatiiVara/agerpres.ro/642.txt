Naţionala de fotbal a României a învins selecţionata Chile cu scorul de 3-2 (1-1), joi, într-un meci amical disputat pe stadionul Sportzentrum Graz-Weinzoedl din Graz (Austria).
Tricolorii s-au impus după un joc bun în ultima jumătate de oră, prin golurile marcate de Nicolae Stanciu (13), Ciprian Deac (66) şi Constantin Budescu (84), pentru sud-americani punctând Guillermo Maripan (32) şi Lorenzo Reyes (52). Succesul echipei antrenate de Cosmin Contra a fost facilitat şi de faptul că adversarii au evoluat timp de o oră în zece oameni.
Echipa noastră a avut prima ocazie a partidei, prin Stanciu (11), însă acesta a şutat peste poartă din lovitură liberă. În min. 13, jucătorul echipei Sparta Praga deschidea scorul printr-un şut cu stângul la colţul lung.
Medel l-a testa pe Tătăruşanu cu un şut de la 20 de metri (25), dar acesta a fost la post.
Chile a rămas în zece oameni în min. 30, când Castillo a fost eliminat pentru lovirea cu cotul în faţă a lui Toşca la o fază fixă. Sud-americanii au reuşit să marcheze în zece, la reluarea fazei, prin Maripan, care a reluat cu capul de lângă Nedelcearu, la centrarea lui Valdes (32).
România a mai avut două ocazii până la pauză, dat tot chilienii au fost cei care au avut o posesie mai bună în ciuda faptului că erau în inferioritate numerică. Lovitura de cap a lui Ţucudean (37) a fost respinsă de un fundaş din faţa porţii, iar Stanciu a tras pe lângă poartă (42). Repriza s-a încheiat cu un şut al lui Reyes pe lângă ţintă (44).
La reluare, tricolorii nu au primit penalty la un henţ comis în propriul careu de Maripan (46), la un şut al lui Ţucudean.
Chilienii, mai agresivi şi mai implicaţi în meci, au reuşit să preia conducerea în min. 52, când Reyes a marcat după erori comise în apărare de Nedelcearu şi Cicâldău.
Medel a încercat să îl surprindă pe Tătăruşanu cu un şut de la distanţă şi a obţinut un corner (55).
Schimbările ofensive făcute de Contra au dat roade, Ciprian Deac (66) a egalat după o combinaţie superbă între Chipciu şi Budescu. Acţiunile ofensive ale echipei noastre au continuat, iar Chipciu (69) a tras în portar din cădere.
După ce Tătăruşanu a prins şutul lui Valdes (71), Budescu a trimis un pic peste poartă din lovitură liberă (77). Sagal (81) a trimis alături de ţintă, iar mingea expediată de Puşcaş a fost reţinută de Collao (83).
Golul victoriei echipei României a fost marcat de Budescu (84), după o combinaţie cu Puşcaş.
Meciul de la Graz le-a oferit acum şansa debutului lui Tudor Băluţă şi George Puşcaş.
În urmă cu un an, România a învins Chile cu 3-2, la Cluj-Napoca, în meci amical, prin golurile marcate de Bogdan Stancu, Nicolae Stanciu şi Alexandru Baluţă. Şi atunci sud-americanii au jucat o bună parte din partidă în zece oameni. Interesant este că şi primul meci dintre România şi Chile s-a încheiat cu scorul de 3-2 pentru tricolori (1982).
Chile, câştigătoarea trofeului Copa America în 2015 şi 2016, a jucat anul trecut finala Cupei Confederaţiilor, în Rusia. Chilienii sunt lipsiţi în acest turneu european de vedetele lor.
România va juca următorul meci amical cu Finlanda, marţi, de la ora 20,30, la Ploieşti.
România - Chile 3-2 (1-1)
Au marcat: Nicolae Stanciu (13), Ciprian Deac (66), Constantin Budescu (84), respectiv Guillermo Maripan (32), Lorenzo Reyes (52).
Graz - Sportzentrum Graz-Weinzoedl: 1.200 spectatori
Au evoluat echipele:
România: 12. Ciprian Tătăruşanu - 2. Romario Benzar, 5. Ionuţ Nedelcearu (27. Mihai Bălaşa, 60), 22. Cristian Săpunaru (căpitan), 3. Alin Toşca - 20. Alexandru Cicâldău (14. Constantin Budescu, 66), 24. Dragoş Nedelcu (21. Tudor Băluţă, 70), 23. Nicolae Stanciu - 9. Dorin Rotariu (17. Ciprian Deac, 53), 19. George Ţucudean (29. George Puşcaş, 74), 10. Gheorghe Grozav (7. Alexandru Chipciu, 53). Selecţioner: Cosmin Contra.
Rezerve neutilizate: 1. Silviu Lung jr, 16. Florin Niţă - 4. Cristian Manea, 11. Nicuşor Bancu, 13. Alexandru Băluţă, 15. Paul Anton, 18. Adrian Stoian, 26. Dennis Man, 28. Alexandru Mitriţă.
Chile: 23. Gonzalo Collao - 5. Paulo Diaz (24. José Bizama, 77), 16. Igor Lichnovsky, 6. Guillermo Maripan, 26. Sebastian Vegas (2. Miiko Albornoz, 46) - 21. Lorenzo Reyes, 17. Gary Medel (căpitan; 11. Felipe Mora, 73), 10. Diego Valdes (27. Jimmy Martínez, 85), 14. Martín Rodriguez (22. Angelo Henriquez, 41) - 9. Nicolas Castillo, 18. Angelo Sagal. Selecţioner: Reinaldo Rueda.
Rezerve neutilizate: 1. Cristopher Toselli, 12. Gabriel Arias - 3. Enzo Roco, 25. Cristian Cuevas, 20. Benjamín Kuscevic, 4. Francisco Sierralta, 15. Angelo Araos, 19. Victor Davila, 7. Junior Fernandez.
Arbitru: Christopher Jaeger; arbitri asistenţi: Christian Rigler, Andreas Staudinger; arbitru de rezervă: Christian-Petru Ciochirca (toţi din Austria).
Cartonaşe galbene: Săpunaru (33), Nedelcu (49), Henriquez (50), Benzar (90).
Cartonaş roşu: Castillo (30).
AGERPRES (editor: Mihai Ţenea, editor online: Anda Badea)
