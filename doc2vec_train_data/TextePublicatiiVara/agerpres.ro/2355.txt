Preşedintele Klaus Iohannis l-a primit miercuri, la Palatul Cotroceni, pe ministrul finlandez al Afacerilor Externe Timo Soini, care a precizat că ţara sa apreciază eforturile şefului statului pentru susţinerea statului de drept şi a luptei anticorupţie, potrivit unui comunicat al Administraţiei Prezidenţiale.
Subiectele abordate în cadrul întrevederii cu oficialul finlandez s-au concentrat pe cooperarea bilaterală, agenda europeană şi cea regională.
Preşedintele Klaus Iohannis a evidenţiat trendul ascendent al relaţiilor bilaterale dintre România şi Republica Finlanda în plan politic şi economic, exprimându-şi convingerea că dialogul la nivel înalt se va intensifica, inclusiv în contextul mandatelor consecutive de preşedinţie a Consiliului Uniunii Europene preluate de către cele două ţări în anul 2019, care necesită o coordonare strânsă. La rândul său, demnitarul finlandez a apreciat stadiul relaţiilor bilaterale şi a fost de acord că trebuie făcut mai mult, mai ales în plan economic.
În planul cooperării sectoriale, şeful statului a arătat interesul ţării noastre de a beneficia de expertiză în domeniul educaţiei, corespunzător modelului finlandez bazat pe inovaţie şi cercetare, ministrul de externe finlandez exprimând aprecierea pentru angajamentul personal al preşedintelui României în acest domeniu, manifestat inclusiv prin promovarea programului "România Educată". Cei doi înalţi oficiali au avut un schimb de vederi aprofundat cu privire la importanţa educaţiei în dezvoltarea societăţilor statelor Uniunii Europene, dar şi privind combaterea surselor fenomenului migraţionist care afectează continentul european.
Cei doi demnitari au discutat şi despre pregătirea Summitului NATO de la Bruxelles, din luna iulie. Preşedintele Klaus Iohannis a prezentat priorităţile României la summit, cu accent pe continuarea adaptării Alianţei la mediul de securitate regional rezultat după ocuparea ilegală a Crimeii, pe asigurarea coeziunii Flancului Estic, respectiv cu privire la noua structură de comandă a NATO. În acest context, a avut loc un schimb de vederi asupra situaţiei de securitate din zona Mării Negre şi respectiv a Mării Baltice, fiind discutate, totodată, subiecte de interes comun, cum ar fi tema creşterii mobilităţii militare şi participarea celor două state la misiunea Resolute Support din Afganistan.
În cadrul întrevederii au mai fost abordate teme precum parcursul european al Republicii Moldova, în contextul vizitei pe care ministrul finlandez de Externe o va efectua la Chişinău, în continuarea vizitei la Bucureşti, dar şi evoluţiile şi perspectivele dosarului nuclear iranian, respectiv ale celui nord-coreean. AGERPRES/(A-autor: Florentina Peia, editor: Mihai Simionescu, editor online: Anda Badea)
