Uniunea Europeană a decis luni să impună noi sancţiuni împotriva regimului la putere în Venezuela drept reacţie la numeroasele nereguli constatate în timpul alegerilor prezidenţiale câştigate de Nicolas Maduro, care a denunţat imediat această măsură, relatează marţi AFP.
"UE înţelege să acţioneze cu promptitudine, în conformitate cu procedurile stabilite, în vederea impunerii de noi măsuri restrictive, ţintite şi reversibile, concepute de manieră să nu dăuneze populaţiei venezuelene, ale cărei suferinţe UE doreşte să le atenueze", au anunţat miniştri de externe ai statelor UE într-o declaraţie adoptată cu prilejul unei reuniuni de la Bruxelles.
"Alegerile nu au fost libere, corecte şi transparente", a subliniat secretarul de stat german pentru Europa, Michael Roth.
"Vom continua să discutăm despre includerea altor persoane în programul de sancţiuni, pentru ca măsurile să poată fi decise oficial în iunie", a precizat el.
De la Caracas, preşedintele Maduro a reacţionat rapid în cursul zilei, solicitând UE "să înceteze să-şi bage nasul" în afacerile ţării sale.
Miniştrii europeni "au intenţia insolentă de a-şi băga nasul (...) şi Venezuela trebuie să spună aici 'Uniune Europeană, destul cu ingerinţa! Destul cu intervenţionismul!' ", a declarat el în cadrul unui discurs susţinut în faţa guvernatorilor şi a primarilor din ţara sa.
Foto: (c) Cristian Hernandez / EPA
UE a sancţionat deja în ianuarie şapte demnitari din regimul venezuelean acuzaţi că sunt responsabili de grave încălcări ale drepturilor omului prin reprimarea manifestaţiilor organizate de opoziţie între aprilie şi iulie 2017.
În jur de zece alţi membri ai regimului ar urma să fie adăugaţi listei, dar aceasta nu va fi finalizată decât în iunie, din cauza faptului că trebuie realizate verificări privind fezabilitatea juridică a sancţiunilor pentru ca ele să fie inatacabile, potrivit unei surse diplomatice.
Sancţiunile adoptate sunt îngheţarea bunurilor şi o interdicţie de intrare pe teritoriul UE. În plus, UE a impus un embargou asupra livrărilor de arme şi de materiale şi mijloace tehnice care pot servi la reprimarea protestelor interne.
UE cere organizarea unor noi alegeri şi se declară "puternic alarmată de nevoile umanitare urgente ale populaţiei, inclusiv cele ale numeroşilor cetăţeni europeni care locuiesc în ţară, cărora trebuie să li se răspundă urgent".
"Agravarea crizei provoacă o emigraţie masivă, care ridică provocări pentru comunităţile de primire şi pentru stabilitatea regională", subliniază declaraţia.
Scrutinul, boicotat de opoziţie, a fost câştigat de socialistul Nicolas Maduro cu 68% din voturi, faţă de 21,1% principalul său adversar, Henri Falcon. Acesta a denunţat un vot fără "legitimitate" şi a solicitat organizarea de noi alegeri înainte de sfârşitul anului.AGERPRES/(AS - editor: Florin Ştefan, editor online: Adrian Dădârlat)
