Primarul Timişoarei, Nicolae Robu, a declarat vineri că nu a luat în calcul o retragere din funcţia politică de preşedinte al organizaţiei PNL Timiş, întrucât se consideră nevinovat în dosarul de la DNA privind anveloparea blocurilor, cu toate că această poziţie nu i-a adus decât "bătaie de cap şi înverşunare" la adresa sa.
"Credeţi că pentru mine chiar e o miză importantă de viaţă această funcţie? Eu sunt un tip tare şi tocmai de aceea lupt pentru normalitate. În afară de bătaie de cap şi de atâta înverşunare la adresa mea, nu-mi aduce nimic altceva această funcţie. În CV-ul meu asta cântăreşte cel mai greu, că sunt preşedinte de filială? Eu nu am ajuns preşedinte de filială ca să îmi fac o carieră sau avere. Eu mi-am făcut carieră şi am venit cu un CV prin care am încercat să transfer către PNL aprecierea de care mă bucur în societate. Avere nu am făcut, pentru că sunt un idealist", a afirmat Nicolae Robu, într-o conferinţă de presă.
Nicolae Robu a mai subliniat că dacă tradiţia în România este să se dea bani peste cât este meritat, către firme ale unor membri din acelaşi partid cu decidenţii, el este acuzat că a dat prea puţin, că nu a vrut să plătească nici un leu în plus peste cât prevede contractul.
"Au mai fost discuţii în timp despre acest litigiu, între proiectant şi primăria Timişoara, proiectantul era la vremea respectivă un membru important al PNL Timiş, în secretariatul general. Sentinţa definitivă a fost că noi am câştigat acel proces în instanţă, deci nu era nicio bază să-i dăm acei bani în plus", a completat Robu.
Primarul Nicolae Robu a declarat vineri, într-o conferinţă de presă, că a fost chemat la DNA Timişoara pentru a i se aduce la cunoştinţă că are calitatea de suspect într-un dosar ce priveşte anveloparea unor blocuri din municipiu.
"Nu am nicio nelinişte în ceea ce mă priveşte, pentru că nu am făcut personal nicio ilegalitate şi nici nu am cerut nimănui să facă vreo ilegalitate nici pe această speţă, nici pe alta", a afirmat Robu.
El a susţinut că implicarea sa se referă la faptul că "a refuzat satisfacerea pretenţiilor proiectantului de a i se plăti sume peste valoarea contractului de achiziţie 15.000 de euro - atâta prevedea legea atunci ca plafon -, s-a ajuns la 30.000 de euro, ca rezultat al reevaluării sale". AGERPRES / (A - autor: Otilia Halunga, editor: Marius Frăţilă, editor online: Anda Badea)
