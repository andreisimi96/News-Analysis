Noul selecţioner al echipei naţionale de tineret a României va fi numit în cadrul şedinţei Comitetului Executiv al Federaţiei Române de Fotbal din 2 august, propunerea urmând să fie făcută de Mihai Stoichiţă, preşedintele Comisiei Tehnice a FRF.
Întrebat, luni, într-o conferinţă de presă organizată la finalul Comitetului Executiv al FRF, cine va fi noul selecţioner al reprezentativei Under 21, preşedintele Răzvan Burleanu a răspuns: "Este o întrebare care trebuie adresată directorului tehnic, domnului Mihai Stoichiţă. Am discutat cu dânsul, până la şedinţa din 2 august a Comitetului Executiv va trebui să avanseze o propunere pentru postul de selecţioner U21. Nu veţi fi surprinşi, noul selecţioner la U21 se încadrează exact în profilul pe care îl căutăm. Ne interesează un parteneriat pe un termen mediu şi lung".
Postul de selecţioner al echipei naţionale de tineret este liber din 8 iunie, atunci când antrenorul Daniel Isăilă a decis să rezilieze contractul cu Federaţia Română de Fotbal pentru a prelua formaţia Al Hazm, nou promovată în prima ligă din Arabia Saudită.
Luni, Comitetul Executiv al Federaţiei Române de Fotbal a aprobat cu unanimitate de voturi înfiinţarea competiţiei Liga Elitelor Under 15, competiţie în care se vor investi de 120.000 de euro. Tot în cadrul aceleiaşi şedinţe au fost aprobate clasamentele finale ale sezonului regulat al Ligii I, play-off şi play-out, ediţia 2017 - 2018, rezultatele partidelor de baraj pentru menţinere/promovare în Liga I şi rezultatele finale ale meciurilor de baraj pentru promovarea în Liga a III-a.
AGERPRES (editor: Marius Ţone, editor online: Simona Aruştei)
