Deputatul Eugen Tomac, preşedinte executiv al PMP, spune că prin victoria în alegeri a lui Andrei Năstase, liderul partidului Platforma Demnitate şi Adevăr (PPDA, dreapta extraparlamentară proeuropeană), la Chişinău "a câştigat raţiunea" şi urează succes noului primar general al capitalei Republicii Moldova.
"La Chişinău a câştigat raţiunea. Deci există şanse pentru un viitor comun. Mă bucur enorm că proruşii nu au majoritate în Chişinău, iar oamenii au votat conştient împotriva Kremlinului şi oligarhilor. Din acest moment începe bătălia pentru alegerile parlamentare din toamnă, pentru că adevărata luptă se va da atunci. Această victorie este încurajatoare, dar nu suficientă. Mult succes noului primar general Andrei Năstase!", a scris Eugen Tomac, pe Facebook.
Andrei Năstase, liderul partidului Platforma Demnitate şi Adevăr, a obţinut aproximativ 52,57% din voturi în turul doi de scrutin pentru funcţia de primar al municipiului Chişinău , potrivit rezultatelor preliminare anunţate de Comisia Electorală Centrală duminică seara. Candidatul socialiştilor (stânga prorusă), Ion Ceban, care a acumulat 47,43% de sufragii, şi-a recunoscut înfrângerea şi l-a felicitat pe Andrei Năstase pentru victoria obţinută, informează Radio Chişinău. AGERPRES/(AS - autor: Daniel Florea, editor: Andreea Rotaru, editor online: Gabriela Badea)
