Sportivele române Kriszta Incze (cat. 62 kg) şi Alexandra Anghel (72 kg) au cucerit medaliile de bronz, vineri, la Campionatele Europene de lupte Under-23 de la Istanbul.
La cat. 62 kg, Incze a întrecut-o în calificări pe Iuliana Vasileva Ianeva (Bulgaria), în sferturi a dispus de poloneza Natalia Gizela Kubaty, dar a pierdut semifinala cu ucraineanca Ilona Prokopevniuk, iar în meciul pentru bronz a dispus de germanca Luzie Manzke (Germania).
La cat. 72 kg, Anghel a învins-o în calificări pe Signe Marie Fidje Store (Norvegia), în sferturi s-a impus în faţa ucrainencei Romana Vovciak, pierzând semifinala cu Koumba Selene Fanta Larroque (Franţa), iar în confruntarea pentru medalia de bronz a trecut de Kamile Gaucaite (Lituania).
Suzanna Georgiana Şeicariu (53 kg) a fost învinsă în sferturi de Zeynep Yetgil, iar calificarea turcoaicei în finală a dus-o pe româncă într-unul din meciurile pentru bronz, contra norvegiencei Silje Knutsen Kippernes, pierdut şi acesta, astfel că s-a clasat pe locul 5.
România are până acum un bilanţ de cinci medalii la Europenele Under-23, după aurul obţinut de Mihai Radu Mihuţ (cat. 63 kg) şi bronzul câştigat de Florin Tiţa (cat. 55 kg), ambele la greco-romane, plus cele trei medalii de bronz cucerite la feminin, de Kriszta Incze (cat. 62 kg), Alexandra Anghel (72 kg) şi Cătălina Axente (cat. 76 kg).
AGERPRES (editor: Mihai Ţenea, editor online: Adrian Dădârlat)
Sursa foto:  Federatia Romana de Lupte (FRL) / Facebook
