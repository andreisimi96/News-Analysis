Opt persoane au fost reţinute de poliţiştii de combatere a criminalităţii organizate din Galaţi, după efectuarea a 18 percheziţii în patru judeţe şi municipiul Bucureşti pentru destructurarea unor grupări specializate în contrabanda cu ţigări, se arată într-un comunicat transmis luni de Inspectoratul de Poliţie al Judeţului Galaţi.
Potrivit sursei citate, poliţiştii Brigăzii de Combatere a Criminalităţii Organizate Galaţi şi cei din cadrul Direcţiei de Combatere a Criminalităţii Organizate şi Serviciului de Combatere a Criminalităţii Organizate Călăraşi, sub coordonarea procurorilor DIICOT, au efectuat 18 percheziţii domiciliare la mai multe locaţii aflate pe raza judeţelor Galaţi, Călăraşi, Ilfov, Prahova şi a municipiului Bucureşti.
Acţiunea a vizat destructurarea a două grupări de criminalitate organizată ce au acţionat în perioada 2017 - 2018 în scopul comiterii infracţiunii de contrabandă şi a infracţiunii de desfăşurare, fără autorizare, a activităţilor specifice culegerii de informaţii supuse autorizării în condiţiile Legii nr. 51/1991.
În urma cercetărilor a rezultat că în perioada menţionată, pe teritoriul naţional au acţionat două grupuri infracţionale organizate care au avut ca principal obiectiv obţinerea de beneficii materiale prin introducerea în România, din Republica Moldova şi Ucraina, în mod fraudulos, a unor importante cantităţi de ţigări.
În vederea derulării activităţilor infracţionale membrii unuia dintre cele două grupuri infracţionale au desfăşurat, fără autorizaţie, activităţi specifice culegerii de informaţii supuse autorizării, în sensul că au procurat şi deţinut echipamente hardware şi software pe care le-au utilizat la urmărirea şi obţinerea de informaţii prin dispozitive tip GPS, instalate pe autovehicule, scopul fiind acela de a sustrage ţigări de provenienţă Republica Moldova sau Ucraina, din mijloacele de transport sau locaţiile utilizate de alte persoane implicate în activităţi de contrabandă.
Cu ocazia percheziţiilor efectuate au fost găsite şi ridicate peste 25.500 de pachete de ţigări de contrabandă, precum şi mijloace de transport utilizate pentru transportul şi depozitarea acestora.
Totodată, a fost găsită şi ridicată o instalaţie de producţie ţigarete, o instalaţie de ambalare a ţigaretelor şi o instalaţie de finisare a pachetelor, tutun vrac şi materiale pentru confecţionarea ţigaretelor (tuburi, filtre, folii, pachete tipărite şi neformate, elemente de ambalare a ţigărilor etc.), toate acestea aflându-se într-o hală, special procurată şi amenajată, amplasată pe raza judeţului Călăraşi. De asemenea, a fost identificat şi ridicat un echipament hardware utilizat pentru activitatea specifică culegerii de informaţii supuse autorizării.
În cauză, s-a dispus reţinerea, pentru 24 de ore, a opt persoane, faţă de care s-a formulat propunerea de arestare preventivă, alte două persoane fiind cercetare sub control judiciar.
Acţiunea a fost organizată cu sprijinul Inspectoratului de Jandarmi Judeţean Galaţi, Inspectoratului de Jandarmi Judeţean Călăraşi şi al Brigăzii Speciale de Intervenţie a Jandarmeriei. AGERPRES/(AS-autor: Dan Paic, editor: Karina Olteanu, editor online: Anda Badea)
