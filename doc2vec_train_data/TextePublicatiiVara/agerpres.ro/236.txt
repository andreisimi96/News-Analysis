Salariaţii agenţiei germane pentru refugiaţi aflate în centrul unui scandal privind posibila aprobare neadecvată a peste 1.000 de solicitări de azil şi-au apărat luni bilanţul profesional, dând vina pe enormul volum de muncă care le revine, relatează DPA.
Rudolf Scheinost, şeful principalului consiliu al salariaţilor Biroului federal pentru migraţie şi refugiaţi (BAMF), a declarat pentru DPA că angajaţii s-au confruntat cu presiune din partea directorilor agenţiei şi a politicienilor pentru a procesa un munte de cereri: până la 1,4 milioane la vârful crizei refugiaţilor din 2015 şi 2016.
BAMF este vizată de acuzaţii că peste 1.000 de cazuri de cereri de azil au fost soluţionate inadecvat în biroul său de la Bremen, posibil în schimbul unor mite.
Duminică s-a aflat însă că amploarea neregulilor s-ar putea extinde dincolo de Bremen. Documente interne arată că un angajat al biroului din Bingen al BAMF îşi exprimă îngrijorarea în ceea ce priveşte ratele de aprobare excepţional de mari pentru cererile solicitanţilor de azil din Iran şi Afganistan.
Foto: (c) Kay Nietfeld / AP
Ministrul german de interne Horst Seehofer urmează să fie audiat marţi de o comisie parlamentară, prilej cu care va răspunde oficial la alegaţiile din scandalul BAMF şi va indica cine este responsabil. El va fi audiat de aleşi alături de directoarea BAMF, Jutta Cordt.
Seehofer şi-a reafirmat luni hotărârea de a clarifica neregulile, afirmând că va ajunge la rădăcina problemei "indiferent de oamenii sau instituţiile implicate".
Problema venirii refugiaţilor în Germania a fost un subiect fierbinte din 2015, când cancelarul Angela Merkel a anunţat o politică a uşilor deschise pentru migranţi, ceea ce a făcut sute de mii de oameni să solicite azil în această ţară, notează DPA.AGERPRES/(AS - editor: Florin Ştefan, editor online: Adrian Dădârlat)
