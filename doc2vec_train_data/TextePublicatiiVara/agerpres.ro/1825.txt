Deputatul Partidului Mişcarea Populară (PMP) Marius Paşcan susţine că Tibor Navracsics, comisarul european pentru Educaţie, Cultură, Tineret şi Sport, "şi-a depăşit competenţele şi a intervenit abuziv" în problemele educaţiei la Târgu Mureş cu ocazia vizitei sale efectuată în urmă cu o zi iar din acest motiv va cere Ministerului Afacerilor Externe şi prim-ministrului să protesteze la nivelul Comisiei Europene.
"Comisarul european al Budapestei îşi depăşeşte competenţele şi intervine abuziv în problemele educaţiei la Târgu Mureş. Sub pretextul şi paravanul unui forum pentru 'Patrimoniul cultural - factor de dezvoltare regională şi coeziune socială', organizat, joi, 08.06 2018, de către Consiliul Judeţean Mureş, la sala mică a Palatului Culturii, s-a desfăşurat de fapt o negociere de culise privind înfiinţarea Liceului Teologic Romano-Catolic din Târgu Mureş, printr-o ordonanţă de urgenţă a Guvernului României şi dinamitarea constituirii Consorţiului dintre Universităţile 'Petru Maior' şi Universitatea de Medicină şi Farmacie din Târgu Mureş. Emisarul şi eminenţa cenuşie, trimis de-al Budapestei, a fost însuşi comisarul european pentru Educaţie, Tineret şi Sport, Navracsics Tibor, secondat de preşedintele UDMR, Kelemen Hunor, care i-a aliniat prin 'ordin' la Târgu Mureş pe ministrul educaţiei, Valentin Popa, inspectorul şcolar general al judeţului Mureş, Ioan Macarie, precum şi pe alţi parlamentari mureşeni ai PSD, 'mândri că sunt români' şi veniţi slugarnic să primească 'lumină' de la trimisul premierului Ungariei, Viktor Orban. (...) Voi solicita Ministerului Afacerilor Externe şi primului-ministru să protesteze la nivelul Comisiei Europene pentru o nouă imixtiune nepermisă a comisarului european Navracsics Tibor în problemele interne ce ţin exclusiv de competenţa României", a arătat Marius Paşcan într-un comunicat de presă.
Deputatul a adăugat că, aşa cum a arătat într-o interpelare adresată Ministerului Afacerilor Externe, acelaşi comisar european, prin încălcarea mandatului şi a competenţelor conferite de acesta, "certa" nu demult autorităţile române pentru Liceul Teologic Romano-Catolic de la Târgu Mureş.
"Acelaşi comisar european, încălcându-şi mandatul şi competenţele conferite de acesta, 'certa' cu tupeu autorităţile române invocând doar efectele unui act ilegal, în urma căruia copiii maghiari nu pot fi înscrişi într-o instituţie confesională de învăţământ, susţinând că este 'ameninţată' educaţia în limba maternă, fără a se invoca şi cauzele care au generat această situaţie nedorită. Respectiv, se trecea cu vederea înfiinţarea nelegală, la presiune politică şi în dispreţ total faţă de legislaţia în domeniul educaţiei, a unei noi instituţii de învăţământ, prin ameninţări, abuz, imixtiuni în procesul învăţământului, promovate chiar de către politicienii maghiari", a susţinut Marius Paşcan.
Acesta a precizat că, la interpelarea sa adresată Ministerului Educaţiei Naţionale şi Ministerului Afacerilor Externe, ministerele au răspuns că s-a purtat o corespondenţă şi au fost întreprinse demersuri la nivelul Comisiei Europene, "fiind subliniată lipsa de competenţe a Comisiei, în conformitate cu tratatele fundamentale ale Uniunii Europene, în domeniul educaţiei (îndeosebi al organizării sistemelor de învăţământ din statele membre UE) şi al protecţiei dreptului persoanelor aparţinând minorităţilor naţionale, domenii care ţin de competenţa exclusivă a statelor membre UE".
Potrivit lui Paşcan, în acelaşi timp a fost evidenţiată situaţia reală de la cele două instituţii de învăţământ, bazată pe date concrete, actualizate, în ceea ce priveşte accesul la învăţământul în limba maghiară în România.
"Iată însă că, de atunci, miniştrii României dau socoteală şi răspund cu obedienţă 'ordinelor' comisarului european Navracsics, dându-i acestuia asigurări că vor promova o ordonanţă de urgenţă pentru înfiinţarea Liceului Teologic Romano-Catolic de la Târgu Mureş. O nouă încercare discriminatorie, un nou abuz pregătit în dispreţ total şi cu încălcarea Legii educaţiei naţionale nr. 1/2011, când respectiva instituţie se poate înfiinţa fără nicio problemă prin Consiliul local Târgu Mureş, în condiţiile legii, întrucât în acest consiliu UDMR deţine cel mai mare număr de consilieri locali. Se consacră oficial, aşadar, un nou abuz al Ungariei prin imixtiunea reprezentantului său în sistemul de educaţie din România, domeniu care aparţine exclusiv de competenţa ţării noastre. Mai mult decât atât, aflăm că Guvernul României va promova un proiect de ordonanţă de urgenţă privind drepturile elevilor şcolarizaţi în unităţi de învăţământ înfiinţate în procesul de organizare a reţelei şcolare", mai arată deputatul.
El susţine că respectivul act normativ ar fi, "de fapt, o ordonanţă care priveşte exclusiv înfiinţarea Liceul Teologic Romano-Catolic din Târgu Mureş".
"Aşa cum am sesizat anterior Curtea Constituţională a României, în legătură cu tentativa de a înfiinţa printr-o lege discriminatorie Liceul Teologic Romano-Catolic, legea fiind declarată neconstituţională printr-o Decizie a CCR, vom urma aceeaşi procedură în cazul promovării unei noi aberaţii neconstituţionale, respectiv promulgarea ordonanţei de urgenţă, cu încălcarea Legii educaţiei naţionale", a mai arătat deputatul PMP. AGERPRES/(A - autor: Dorina Matiş, editor: Antonia Niţă, editor online: Ada Vîlceanu)
