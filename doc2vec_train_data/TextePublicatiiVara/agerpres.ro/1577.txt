Rusia îşi va apăra întotdeauna interesele, dar nu în mod grosolan şi brutal, ci încercând să ajungă la un compromis cu partenerii săi occidentali, iar acuzaţiile Occidentului la adresa sa reprezintă o modalitate de a o descuraja pentru că Vestul vede un concurent în ea şi aceasta este o politică greşită, a declarat joi preşedintele rus Vladimir Putin, în cadrul sesiunii anuale de întrebări şi răspunsuri, un format în care răspunde la întrebările adresate de ruşi la care participă pentru a 16-a oară de când se află la putere, informează TASS, RIA Novosti şi Reuters.
Acuzaţiile 'reprezintă o modalitate de descurajare, la fel ca sancţiunile', a spus Putin, adăugând că 'acuzaţiile la nesfârşit creează - aşa cum cred cei care le promovează - o bază pentru aplicarea unor măsuri de descurajare' a dezvoltării Rusiei.
'Ei văd în Rusia o ameninţare, văd că Rusia devine un rival pentru ei. Consider că este o politică greşită', a afirmat şeful statului rus, adăugând că 'nu e nevoie ca cineva să fie descurajat, (...) ci este necesară instituirea unei cooperări constructive'.
În acelaşi timp, preşedintele rus a afirmat că partenerii occidentali încep să înţeleagă treptat necesitatea de a stabili relaţii cu Rusia. 'Este timpul să ne aşezăm la masa de negocieri şi să elaborăm o schemă pentru securitatea europeană', a afirmat Vladimir Putin, citat de TASS.
Despre eventualitatea unui al treilea război mondial, preşedintele rus a citat o afirmaţie a lui Albert Einstein: 'Nu ştiu cu ce arme se va lupta în cel de-al treilea război mondial, dar cu siguranţă cel de-al patrulea va fi dus cu beţe şi pietre'.
Putin a subliniat că 'un nou război mondial ar putea însemna sfârşitul civilizaţiei', iar frica de distrugere reciprocă a descurajat dintotdeauna marile puterile de acţiuni bruşte. El a menţionat că, după cel de-al Doilea Război Mondial, 'războaie regionale au izbucnit constant ici şi colo', totuşi 'nu au existat conflicte globale'. 'De ce? Pentru că în lume, între marile puterile militare s-a stabilit o paritate strategică', a adăugat şeful statului rus.
Anul acesta nu există invitaţi în sala de unde răspunde preşedintele rus la întrebările populaţiei. Aceasta este noutatea organizatorilor din acest an. În afară de Putin şi moderatori - Kirill Kleimenov (Pervâi canal) şi Andrei Kondraşov (VGTRK) - sunt doar voluntari, care ar trebui să creeze o reacţie de aprobare din partea publicului în timpul când preşedintele rus va răspunde la întrebări, potrivit portalului newsru.com.
Toate întrebările, solicitările şi plângerile oamenilor sunt afişate pe ecrane interactive în sală, sub formă de apeluri SMS, MMS şi apeluri video, conform canalului media citat.
În afară de sala goală, o altă noutate în acest an este că toţi guvernatorii trebuie să stea lângă ecrane şi telefoane, în timp ce preşedintele încearcă să rezolve problemele pe care autorităţile regionale pe care el le-a ales nu sunt în măsură să le se rezolve singure. La rândul lor, guvernatorii au obligat guvernele şi parlamentele regionale să se reunească la 7 iunie pentru a examina ordinele date de Putin în mod operativ şi la 'superlativ'. AGERPRES/(AS - autor: Lilia Traci, editor: Gabriela Ionescu, editor online: Anda Badea)
