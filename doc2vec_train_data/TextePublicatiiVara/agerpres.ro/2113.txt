Comisia Internaţională pentru Persoane Dispărute (ICMP) a lansat luni la Roma o iniţiativă împreună cu reprezentanţi ai Italiei, Maltei, Greciei şi Ciprului pentru a obţine rezultate mai bune în localizarea şi identificarea migranţilor dispăruţi în Marea Mediterană, relatează AFP.
"Este pentru prima dată în istorie când guverne se asociază în acest dosar", a subliniat luni directoarea generală a ICMP, Kathryne Bomberber.
"O ţară singură nu este capabilă să trateze această problemă, ţinând cont de enormitatea, amploarea problemei şi dat fiind că migranţi dispar în toată Mediterana", a explicat ea.
"Prin urmare, este cu adevărat important ca guvernele să coopereze pentru a număra aceste persoane dispărute şi, de asemenea, să îşi îndeplinească obligaţiile din punctul de vedere al legii, în privinţa anchetei legate de soarta acestor persoane dispărute", a adăugat Kathryne Bomberber.
Directoarea generală a ICMP a admis că dispune în prezent de puţine date. "Ştim, de exemplu, că Italia, în cursul ultimului deceniu, a găsit 8.000 de migranţi în mare, în Mediterana care este pe cale să se transforme într-o groapă comună", a mai spus ea.
Aproape 27.000 de migranţi ar fi dispărut în lume cu începere din 2014, dintre care 16.000 în Mediterana, au subliniat participanţii la reuniunea de la Roma într-un comunicat.
Peste 3.000 de migranţi au murit în mare în 2017 şi deja 600 în acest an. Un mare număr de copii nu pot fi localizaţi după sosirea lor în Europa.
Pentru directoarea generală a ICMP, "important este să nu politizăm acest proces şi să putem lucra împreună pentru a găsi soluţii practice".
Organizaţie interguvernamentală înfiinţată în urma războaielor din anii 1990 din fosta Iugoslavie, ICMP a contribuit la identificarea a circa 70% din cele aproape 40.000 de persoane date dispărute în Balcani din cauza conflictelor.
Transferată între timp de la Sarajevo la Haga, ICMP s-a angajat, de asemenea, în chestiunea dispăruţilor din Irak, Siria sau Columbia.AGERPRES/(AS - editor: Alic Mîrza, editor online: Daniela Juncu)
