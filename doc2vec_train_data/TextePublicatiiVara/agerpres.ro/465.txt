Franţa a pledat miercuri în cadrul Organizaţiei pentru Cooperare şi Dezvoltare Economică (OCDE) în favoarea multilateralismului şi reformarea profundă a Organizaţiei Mondiale a Comerţului (OMC), fără a găsi vreun ecou din partea SUA, care ar putea impune începând de vineri taxe punitive la importurile de oţel şi aluminiu, informează AFP.
OMC 'trebuie reformată în profunzime', a insistat ministrul francez al finanţelor Bruno Le Maire, în cadrul unei dezbateri la OCDE pe tema 'revizuirii multilateralismului', temă aleasă de Franţa, la care a participat de asemenea secretarul de stat american al comerţului, Wilbur Ross.
'Împărtăşim unele preocupări exprimate, de exemplu, de Statele Unite cu privire la disfuncţionalitatea unor organisme multilaterale', printre care OMC, a adăugat el, chiar înainte de discursul preşedintelui Emmanuel Macron privind reforma OMC, la reuniunea anuală a OCDE, care se desfăşoară până joi la Paris.
'Da, trebuie să facem mai bine şi trebuie să facem cât mai repede', a recunoscut el. 'Dar nu renunţăm la multilateralism pentru că o sumă de decizii unilaterale nu vor înlocui niciodată acorduri multilaterale', a pledat Le Maire.
În replică, oficialul american a criticat instituţiile multilaterale:'Nu ne plac palavrele infinite, preferăm acţiunile bilaterale de negociere. Reuniunile multilaterale durează mult timp şi suntem animaţi de un sentiment de urgenţă'.
'Am participat la mai multe reuniuni ale forumului OCDE privind oţelul şi fără niciun rezultat concret', a adăugat el, apreciind că, în faţa lentorii acestor negocieri, ţara sa a fost forţată să ia măsuri unilaterale. 'Ce e bine este faptul că mai multe ţări au adoptat măsuri de salvgardare care nu ar fi fost luate acum un an', a mai spus el.
După ce a pledat în favoarea măsurilor unilaterale, Ross a salutat faptul că 'toată lumea este de acord că OMC trebuie reformată'.
Anterior, secretarul general al OCDE, Angel Gurria, lansase un apel să se evite escaladarea tensiunilor comerciale.
'Creşterea tensiunilor comerciale a afectat deja încrederea întreprinderilor în unele locuri, iar consecinţele ar fi mai severe dacă s-ar lua contramăsuri', a apreciat el.
SUA ar putea aplica de vineri taxe de 25% la importurile de oţel şi de 10% la cele de aluminiu, măsură prin care loveşte în aliaţii lor, toţi membri ai OCDE.
De asemenea, Washingtonul a informat marţi că face în continuare pregătiri în eventualitatea unor sancţiuni comerciale vizând în mod special China. AGERPRES/(AS - autor: Lilia Traci, editor: Tudor Martalogu, editor online: Anda Badea)
