Trei militari şi 13 terorişti au fost ucişi sâmbătă într-un atac jihadist respins de soldaţi, a anunţat ministerul Apărării din statul african Mali, transmite AFP.
Armata statului Mali "a respins un atac terorist sâmbătă dimineaţa la Boni, regiunea Mopti. Forţele armate din Mali (FAMA) au ucis 13 terorişti şi au recuperat arme şi muniţii", a precizat ministerul Apărării, într-un comunicat publicat pe site-ul său.
"În cursul acestei operaţiuni, trei soldaţi ai FAMA au murit, iar alţi trei au fost răniţi", indică armata în acest comunicat care nu dă detalii asupra circumstanţelor atacului.
Cu toate că, din 2013, grupările care au legături cu Al-Qaida au fost dispersate şi în mare parte alungate din nordul statului Mali, zone întregi din ţară au scăpat de sub controlul forţelor maliene, franceze şi ale misiunii ONU (Minusma), fiind vizate de atacuri, în pofida semnării, în mai-iunie 2015, a unui acord de pace destinat să-i izoleze definitiv pe jihadişti. AGERPRES/ (AS - autor: Vicenţiu Purcărea, editor online: Ada Vîlceanu)
