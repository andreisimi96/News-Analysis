''Frankenstein (sau Prometeul Modern)'' este un roman semnat de scriitoarea britanică Mary Shelley (1797-1851). A fost publicat în 1818 şi este considerat printre primele romane ştiinţifico-fantastice din istorie.
Scrisă sub formă epistolară, naraţiunea ni-l prezintă pe Victor Frankenstein, un tânăr om de ştiinţă ambiţios, care creează în laborator o nouă formă de viaţă umanoidă, conştientă, folosind diverse părţi de cadavre. Dezgustat de propria creaţie, Frankenstein o respinge, refuzându-i chiar şi rugămintea de a-i creea o pereche. Adus la disperare de izolarea în care e nevoit să trăiască, monstrul se răzbună pe creatorul său ucigându-i pe cei apropiaţi lui, pentru ca acesta să cunoască aceeaşi singurătate.
Deşi deseori portretizată ca o poveste horror facilă, lucrarea lui Shelley poate avea interpretări profunde legate de etica cercetării ştiinţifice, responsabilitatea creatorului faţă de fiinţa creată, efectele izolării asupra psihicului uman şi chiar despre importanţa pe care înfăţişarea fizică o are asupra vieţii în societate. AGERPRES /(Documentare - Horia Plugaru, editor: Mariana Zbora-Ciurel, editor online: Gabriela Badea)
