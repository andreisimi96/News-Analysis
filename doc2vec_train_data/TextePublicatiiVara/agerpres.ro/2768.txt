Ia românească va fi sărbătorită de Sânziene, la Piatra-Neamţ, printr-o acţiune pe biciclete, aşa cum se întâmplă de mai mulţi ani, în cadrul acţiunii "Masa Critică".
Participanţii sunt invitaţi vineri vineri, 22 iunie, să participe la acţiune îmbrăcaţi cu un articol vestimentar tradiţional popular.
"De Sânziene, ia românească va fi sărbătorită la Piatra-Neamţ pe biciclete. Rugăm participanţii să vină la eveniment purtând ceva tradiţional popular - o ie, un clop, o curea - suntem foarte deschişi, nu impunem neapărat un anume articol vestimentar. Ne dorim o cât mai mare diversitate etnografică. Prin intermediul acestui eveniment, ne propunem să readucem în discuţie frumuseţea portului românesc. Îmbrăcăm planeta în ia românească", a declarat Dumitriţa Luncanu, organizator al evenimentului.
"Masa Critică" este o acţiune dedicată bicicliştilor, prin care se încearcă sensibilizarea autorităţilor privind necesitatea creării pistelor de biciclete. Totodată, printr-un marş organizat cu zeci de biciclişti pe principalele bulevarde din oraş se doreşte conştientizarea celorlalţi participanţi la trafic despre prezenţa pe străzi a bicicliştilor. De asemenea, "Masa Critică" promovează un stil de viaţă sănătos prin mişcare în aer liber.
Acţiunile Masa Critică se desfăşoară în zilele de vineri, începând din mai şi până în septembrie, de la ora 18.00, cu plecare din faţa Teatrului Tineretului. AGERPRES/(A - autor: Gabriel Apetrii, editor: Diana Dumitru, editor online: Anda Badea)
Sursa foto:  Masa Critica Piatra Neamt / Facebook
