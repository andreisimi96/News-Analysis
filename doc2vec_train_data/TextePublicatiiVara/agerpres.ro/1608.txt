Premierul britanic, Theresa May, va publica joi un 'plan B' pentru rezolvarea problemei frontierei irlandeze după ieşirea Marii Britanii din UE, au informat surse guvernamentale, pe fondul tensiunilor din cadrul executivului de la Londra pentru găsirea unei soluţii la această chestiune, relatează AFP.
Planul, numit 'backstop', prevede ca Regatul Unit să continue să se alinieze la normele vamale ale UE după Brexit pe o perioadă nedeterminată. Cu toate acestea, planul va fi validat doar în cazul în care nicio altă soluţie nu va permite evitarea controalelor vamale între Irlanda de Nord şi Irlanda.
Această soluţie de rezervă a accentuat diviziunile din cadrul guvernului, susţinătorii unui Brexit fără compromisuri temându-se ca acest plan să nu lege, în lipsa unei date limite, şi mai mulţi ani Marea Britanie de Uniunea Europeană.
La Westminster, zvonul unei demisii a ministrului pentru Brexit David Davis s-a propagat cu insistenţă, însă Downing Street a dat asigurări joi că acesta a discutat cu Theresa May şi că premierul se aşteaptă ca acesta să rămână în funcţie. Şefa guvernului britanic s-a întâlnit de asemenea cu alţi membri eurosceptici ai guvernului: ministrul de externe Boris Johnson şi ministrul comerţului Liam Fox.
O declaraţie scrisă adresată Parlamentului cu privire la Brexit a ministrului David Davis este aşteptată în cursul zilei, în timp ce 'cabinetul de luptă pentru Brexit' al premierului May urmează să se reunească joi după-amiază. O sursă de la Downing Street a declarat însă că subiectul planului 'backstop' nu va fi discutat în cadrul acestei reuniuni, sugerând că această soluţie a fost stabilită.
Problema graniţei cu Irlanda este una dintre cele mai dificile în negocierile privind Brexitul din cauza temerilor instituirii unei 'frontiere dure' între partea de nord, ataşată Regatului Unit şi care, prin urmare, va părăsi UE, şi partea de sud, Republica Irlanda, care va rămâne membră a UE.AGERPRES/(AS - autor: Mihaela Moise, editor: Mariana Ionescu, editor online: Irina Giurgiu)
