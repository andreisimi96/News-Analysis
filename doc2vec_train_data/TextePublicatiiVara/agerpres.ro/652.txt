Bărbatul împuşcat mortal de o poliţistă după ce acesta înjunghiase un pasager într-un tren de mare viteză în gara centrală din Flensburg era refugiat din Eritreea, transmite joi dpa, citând surse de securitate.
Conform surselor, bărbatul în vârstă de 24 de ani sosise în Germania via Austria în septembrie 2015 şi primise azil temporar pe baze umanitare, politice sau de altă natură.
Nu există indicii că atacul cu cuţitul a fost un act terorist sau politic, au menţionat sursele.
Bărbatul a intrat într-o altercaţie cu un alt pasager, pe care apoi l-a înjunghiat. Nu sunt clare deocamdată motivul altercaţiei, trecutul victimei de 35 de ani sau dacă aceasta se cunoştea cu agresorul.
Poliţia a confirmat anterior că o poliţistă l-a împuşcat mortal pe autorul atacului după ce acesta înjunghiase şi rănise un bărbat aflat în tren în gara centrală din Flensburg, oraş situat în apropierea graniţei cu Danemarca.
Poliţista în vârstă de 22 de ani care l-a împuşcat pe atacator era în uniformă, dar în afara programului atunci când a răspuns unui apel din partea personalului trenului de mare viteză.
Daniel Guenther, premierul creştin-democrat al landului Schleswig-Holstein, unde este situat Flensburg, a reacţionat subliniind importanţa ca poliţiştii aflaţi în afara programului să poarte arme. 'Mă simt uşurat că intervenţia curajoasă a poliţistei din Bremen a împiedicat să se întâmple ceva mai rău. Îi mulţumesc pentru curajul ei', a declarat Guenther.
Poliţia şi Parchetul au deschis o anchetă în acest caz.AGERPRES/(AS - autor: Irina Cristea, editor: Sorin Popescu, editor online: Anda Badea)
