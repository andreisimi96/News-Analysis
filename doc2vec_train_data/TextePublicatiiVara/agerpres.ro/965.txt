Selecţionerul României, Cosmin Contra, a declarat, luni, într-o conferinţă de presă care precede partida de verificare cu Finlanda, că jocul naţionalei de fotbal nu este aşa de rău încât să îşi facă griji, deşi recunoaşte că amicalul cu Chile a fost cel mai slab de la instalarea sa.
"Am pornit pe un drum şi trebuie să continuăm pe el indiferent de obstacolele care sunt pe parcurs. Iar eu cred că mesajul a fost bine primit de jucători. Sper ca mâine cu Finlanda să vedem un joc mai consistent, apropiat de cel cu Suedia. Pentru că echipa Finlandei e un pic asemănătoare, chiar şi ca mentalitate, cu cea a Suediei. Este o echipă nordică. Sper să văd mâine un meci mai apropiat de cel cu Suedia, decât de cel cu Chile. Cu Chile cred că am făcut cel mai slab meci, la fel şi cu Olanda în a doua repriză, când am primit cele trei goluri. În rest nu cred că jocul naţionalei a fost aşa de rău încât să ne facem griji. Am avut meciuri cu echipe puternice şi de multe ori România a jucat ofensiv şi un fotbal plăcut. Jocul echipei naţionale nu este foarte slab, dar nici foarte bun. Eu cred că România are un joc bun spre foarte bun prin care putem să câştigăm meciuri şi să ne calificăm la Campionatul European. Eu sunt realist şi din punctul meu de vedere echipa naţională se află pe un drum ascendent, un drum bun", a spus Contra.
"Sperăm să câştigăm fiecare meci, să avem un joc mai consistent şi să ne prezentăm cât mai bine în Liga Naţiunilor. Există un unsprezece clar, prin aceste meciuri amicale vreau să îmi fac o idee clară despre ceea ce voi face la ora începerii Ligii Naţiunilor. Eu în mare parte am în cap cum voi începe meciul cu Muntenegru (n.r. - primul din Liga Naţiunilor)", a adăugat el.
Selecţionerul este deranjat de criticile din ultima perioadă pentru că în acest fel li se iau din merite jucătorilor echipei naţionale. "Sunt jucători tineri care greşesc şi trebuie să îi încurajăm, nu să-i demoralizăm. De când am venit eu la naţională am văzut că nu se respectă rezultatele acestor băieţi. Dacă înainte echipa naţională nu câştiga se spunea că jucătorii nu au valoare, iar acum când câştigă se spune că adversarii nu au valoare, că sunt graşi, că sunt de la echipa a doua sau rezerve. Nu se ia în considerare că 'am debutat' 12 jucători sau că la meciul cu Chile am avut o medie de vârstă de 25 şi ceva de ani. Trebuie să fim mai realişti şi atunci când câştigă să nu li se ia din merite. Pentru că eu simt că se ia din meritul acestor victorii. Şi atunci nu construim, ci distrugem. Eu sunt obişnuit cu criticile constructive. Trebuie să avem şi o bază la aceste critici. Din punctul meu de vedere nu se analizează corect ce s-a întâmplat la echipa naţională de când sunt eu", a menţionat tehnicianul.
Întrebat de ce nu l-a convocat pe Ianis Hagi având în vedere că Nicolae Stanciu s-a accidentat în amicalul cu Chile, Cosmin Contra a răspuns: "Nu cred că era normal ca pentru patru zile să îl chem pe Ianis din vacanţa de aproape 10 zile pe care o are ca să îl bag în antrenamente ca să joace în meciul cu Finlanda. Cred că nu ar fi fost corect faţă de el pentru că eu cred că s-a deconectat total în această vacanţă de ceea ce înseamnă fotbal. Nu ar fi fost corect să încerc să îmi fac o idee despre el venind din vacanţă".
În ceea ce îl priveşte pe Bogdan Lobonţ, care şi-a anunţat retragerea din activitate, Contra a afirmat că e posibil ca acesta să intre în meciul cu Finlanda. "Există posibilitatea de a intra, dar nu ştiu. Nu e un lucru care e bătut în cuie. În funcţie de cum evoluează scorul vom vedea ce se va întâmpla pe parcurs. L-am simţit emoţionat în ultimele zile. Vreau să spun că mă simt onorat că am fost coleg cu Lobonţ. El încheie cariera de jucător, dar o începe pe cea de antrenor. Sunt fericit că pot participa la ziua în care el se retrage din fotbal. Sper ca mâine seară să îi putem dedica victoria. În principiu va rămâne la naţională, dar Lobonţ e foarte apreciat la Roma. În funcţie de ce îi va oferi Roma va veni în continuare la naţională sau nu. Există varianta să lucreze şi acolo şi aici, normal", a mai spus Contra.
Echipa naţională a României întâlneşte, marţi, de la ora 20,30, pe Stadionul "Ilie Oană" din Ploieşti, selecţionata Finlandei, într-o partidă amicală, ultima înaintea debutului Ligii Naţiunilor, la toamnă.
AGERPRES (autor: Marius Ţone, editor: Mihai Ţenea, editor online: Irina Giurgiu)
