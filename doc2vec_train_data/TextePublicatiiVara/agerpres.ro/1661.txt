Expoziţia de fotografie "România: Evoluţie" realizată de Agenţia Naţională de Presă AGERPRES cu prilejul Anului Centenar a fost vernisată, joi seară, în foaierul Ateneului din Iaşi, în cea de-a doua seară a festivalului "Serile filmului românesc".
Expoziţia cuprinde cele mai bune imagini care ilustrează evoluţia României din arhiva istorică a AGERPRES, apoi dintre cele realizate în ultimii ani de către fotoreporterii Agenţiei Naţionale de Presă, dar şi imagini din arhiva agenţiei de presă Associated Press, care înfăţişează personalităţi precum Regele Ferdinand I şi Regina Maria, Regele Mihai I, Eugen Ionesco, Nadia Comăneci. Fotografiile din arhiva AGERPRES reflectă viaţa cultural-artistică, politică şi sportivă a ţării, punând în valoare fotografiile precum cele cu Maria Tănase şi George Enescu.
Potrivit directorului AGERPRES, Alexandru Giboi, expoziţia de la Iaşi cuprinde doar "o mică parte din fotografiile pe care agenţia le-a pregătit pentru Centenar".
"Este foarte important titlul acestei expoziţii: 'România: Evoluţie'. Din punctul meu de vedere, Centenarul nu ar trebui să fie doar un moment de bilanţ a 100 de ani, fiindcă bilanţul acesta poate să iasă mai bine sau mai puţin bine. Este foarte important Centenarul, să fie un moment în care să ne provocăm între noi înşine, la evoluţie, la a privi în viitor şi să ne montăm, să încercăm să facem din ce în ce mai multe lucruri bune pentru ţara noastră, pentru societatea noastră", a declarat Alexandru Giboi.
Expoziţia a fost apreciată de managerul Ateneului din Iaşi, Andrei Apreutesei, care a mulţumit AGERPRES pentru efortul de a prezenta publicului ieşean valoroasele fotografii din arhiva sa.
"Mulţumesc domnului director Giboi pentru onoarea de a aduce această expoziţie AGERPRES. Probabil că toţi cei care ne aflăm aici ştim ce reprezintă AGERPRES nu doar în România, ci pentru întreg mapamondul. Este, fără doar şi poate, un model din multe puncte de vedere", a subliniat Apreutesei.
În cadrul vernisajului a fost prezentat şi albumul de fotografii "România: Evoluţie", în limba română şi limba engleză, care cuprinde 100 de fotografii structurate pe trei capitole: Arhivă, Revoluţie, Evoluţie.
Partenerii expoziţiei AGERPRES sunt Associated Press şi Compania Naţională de Transporturi Aeriene a României- TAROM, cu susţinerea Centenarului Filmului Românesc şi Institutului Cultural Român. Evenimentul este văzut de Radio Guerrilla şi mai are ca parteneri media Antena 3, Europa FM, Radio România şi TVR.
Vernisajul a fost urmat de vizionarea documentarului "Marea Unire - România, la 100 de ani", un film creat, de asemenea, de AGERPRES cu prilejul Centenarului Marii Uniri. AGERPRES / (A - autor: Cristian Lupaşcu, editor: Marius Frăţilă, editor online: Ada Vîlceanu)
