Lucrarea "Gălbenele şi ulcior" semnată de Ştefan Luchian a fost adjudecată, marţi seara, la licitaţia de vară organizată de Artmark într-un duplex Bucureşti - Iaşi, la preţul de 130.000 de euro.
Tabloul lui Luchian s-a aflat pentru aproape 100 de ani în colecţii private.
O altă lucrare vândută la o sumă ridicată a fost "Cântecul ciobănaşului" de Nicolae Grigorescu, la 95.000 de euro. Lucrarea este o operă târzie (1895 - 1900) a lui Grigorescu şi provine din celebra colecţie a dirijorului George Georgescu, care a organizat şi supervizat inaugurarea Festivalului "George Enescu".
Între loturile adjudecate la sume mari la această sesiune s-au mai numărat: "Curte la Mangalia" ("Cofetăria lui Delureanu") şi "Visare" de Nicolae Tonitza, la 50.000 de euro, respectiv 18.000 de euro, "Tânără pariziancă" de Ştefan Luchian, la 47.500 de euro, "Peisaj de pe Valea Doftanei" de Nicolae Grigorescu, la 24.000 de euro, "Ciobănaş pe islaz" de Ştefan Luchian, la 22.000 de euro, "Vas cu lalele şi boule-de-neige" de Theodor Pallady, la 22.000 de euro, "La scăldat" şi "Autoportret cu pipă" de Gheorghe Petraşcu, la 12.000 de euro, respectiv la 24.000 de euro, "Azur" de Sabin Bălaşa, la 13.000 de euro, "La hipodrom" de Eustaţiu Stoenescu, la 15.000 de euro.
Joi, Artmark organizează licitaţia "România regală - Centenarul Marii Uniri", care cuprinde fotografii de epocă, obiecte de colecţie, scrisori, documente, cărţi, insigne, medalii, arme, ceasuri, artă plastică şi obiecte de artă decorativă. AGERPRES/(AS - autor: Florentina Peia, editor: Andreea Rotaru, editor online: Anda Badea)
Sursa foto:  artmark.ro
