Justiţia britanică l-a condamnat vineri la opt săptămâni de închisoare pe un fan al echipei de fotbal Everton, care a participat la violenţele din timpul unui meci din Europa League ţinându-şi copilul în braţe, relatează presa internaţională.
Michael Fitzpatrick a fost filmat, ţinându-şi cu o mână băiatul în vârstă de trei şi încercând, cu cealaltă mână, să-l lovească pe Anthony Lopes, portarul lui Olympique Lyon, în timpul unui meci din Europa League, în luna octombrie. Suporterul a fost filmat când încerca să intervină după incidentele ce au avut loc între jucători la marginea terenului.
Suporterul, care are 30 de ani, a pledat vinovat la acuzaţia de "violenţă" la procesul său, pe 23 mai. El a spus că îi este "ruşine" pentru comportamentul său şi s-a arătat îngrijorat că fosta sa prietenă va primi custodia copiilor.
Pedeapsa primită de Fitzpatrick este însoţită de interdicţia de a asista timp de şase ani la un meci de fotbal. Clubul Everton l-a sancţionat cu interdicţie pe viaţă de a intra pe stadionul său.
Alţi doi suporteri sunt cercetaţi în legătură cu incidentele produse la acest meci. Callum McCready, 19 ani, a primit un avertisment. Daniel Herbert, 30 de ani, a pledat nevinovat şi procesul său va avea loc în luna iunie.
AGERPRES (editor: Mircea Lazaroniu, editor online: Ada Vîlceanu)
