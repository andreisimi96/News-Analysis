Patru persoane care anul acesta au împlinit sau vor marca 100 de ani de viaţă au fost felicitate miercuri de prefectul judeţului Hunedoara, Fabius Kiszely, care i-a vizitat acasă pe sărbătoriţi şi le-a transmis un mesaj din partea ministrului Afacerilor Interne, Carmen Dan, în cadrul Campaniei "O viaţă cât un centenar", iniţiată de MAI.
"Cei patru hunedoreni au primit din partea ministrului Afacerilor Interne, doamna Carmen Dan, un mesaj de felicitare însoţit de un tricolor şi de o insignă cu inscripţia 'România 100'. Prefectul judeţului şi reprezentanţii structurilor MAI din judeţ le-au dăruit sărbătoriţilor mici cadouri simbolice pentru a marca un veac de istorie trăită", a informat Prefectura Hunedoara.
Autorităţile judeţene s-au deplasat la domiciliul fiecărui sărbătorit, iar prima oprire a fost în satul Ludeştii de Jos, din comuna Orăştioara de Sus, la casa Savetei Nistorescu. Femeia a fost cel de-al unsprezecelea copil al unei familii din Munţii Orăştiei.
"A lucrat toată viaţa din greu, la câmp şi acasă. Era vestită pentru hărnicia şi covoarele lucrate la războiul de ţesut. Astăzi (miercuri, n.r.), ca să îi omagieze cei 100 de ani de viaţă, casa oamenilor s-a umplut de autorităţi, iar momentul i-a emoţionat pe toţi ai casei", menţionează Prefectura Hunedoara pe pagina oficială de socializare.
În satul Ludeştii de Jos locuieşte o a doua persoană care împlineşte anul acesta 100 de ani. Petru Nistorescu este cumnat cu Saveta Nistorescu, iar povestea sa de viaţă cuprinde toate marile schimbări ale ţării, cea mai grea fiind perioada celor două războaie.
"A fost încorporat în noiembrie 1939 şi a fost lăsat la vatră în august 1945. Le-a povestit celor prezenţi despre cei şase ani grei în care putea muri în orice clipă. Şi totuşi a scăpat cu viaţă, deşi prea puţini pot să-şi închipuie cum a fost viaţa de soldat în al doilea război mondial", menţionează Prefectura Hunedoara.
Următoarea oprire a fost în comuna Beriu, la Dumitru Riviş din satul Căstău, care a marcat deja cei 100 de ani de viaţă. În ciuda fragilităţii stării sale de sănătate, sărbătoritul şi cei dragi lui au primit "cu bucurie" darurile din partea MAI.
Ultima vizită a mesagerilor campaniei a fost la casa lui Andreiu Rus, din municipiul Orăştie, care, în luna aprilie a acestui an, a sărbătorit un secol de viaţă. El le-a spus oaspeţilor că nu se aştepta să adune atâţia ani în tolba vieţii.
Campania "O viaţă cât un centenar" se va încheia în judeţul Hunedoara cu vizite la alte două persoane care urmează să împlinească un veac de viaţă. AGERPRES/(AS - autor: Sorin Blada, editor: Karina Olteanu, editor online: Anda Badea)
Sursa foto:  Prefectura Hunedoara /Facebook, 
