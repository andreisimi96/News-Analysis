Relaţiile americano-europene sunt esenţiale pentru garantarea securităţii regiunii euro-atlantice, care sunt fundamentul activităţii NATO, al puterii şi al eficienţei sale, a declarat luni preşedintele polonez Andrzej Duda, în cadrul sesiunii de primăvară a Adunării Parlamentare a NATO, desfăşurată la Varşovia, transmite PAP.
''Astăzi, poate mai mult ca niciodată, trebuie să vizăm îmbunătăţirea climatului politic al relaţiilor transatlantice'', a spus şeful statului polonez în intervenţia sa.
Potrivit lui Andrzej Duda, îmbunătăţirea climatului politic al acestor relaţii depinde şi de parlamentele naţionale, în special atunci când creşterea cheltuielilor pentru apărare devine unul dintre elementele cele mai semnificative ale coeziunii Alianţei.
''O Europă stabilă şi sigură este cea mai bună investiţie americană făcută vreodată în istorie'', a subliniat preşedintele polonez, adăugând că ''dezvoltarea unei politici de apărare şi securitate comune a UE şi intensificarea cooperării dintre UE şi NATO sunt în interesul nostru comun''.
La rândul său, preşedintele Adunării Parlamentare a NATO (AP NATO), Paolo Alli, a subliniat că Polonia, care găzduieşte pentru a treia oară o sesiune a AP NATO, este exemplul perfect al politicii uşilor deschise, promovată de Alianţa Nord-Atlantică.
El a adăugat că de la aderarea sa la NATO, Polonia a participat constant la operaţiunile majore ale Alianţei, are un contingent semnificativ în Afganistan şi Kosovo şi face parte din coaliţia internaţională contra grupării Stat Islamic.AGERPRES/(AS - autor: Tudor Martalogu, editor online: Ada Vîlceanu)
