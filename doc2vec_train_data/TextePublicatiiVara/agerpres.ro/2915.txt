Preşedintele Comisiei Europene, Jean-Claude Juncker, a confirmat informaţiile potrivit cărora mai multe ţări din Uniunea Europeană au fost invitate la convorbiri ''informale'' pe tema migraţiei, înainte de summitul liderilor UE de săptămâna viitoare, relatează miercuri agenţia dpa.
''Convoc o reuniune informală de lucru duminică la Bruxelles pe teme privind migraţia şi azilul, pentru a lucra împreună cu un grup de şefi de stat sau de guvern din state membre interesate de găsirea unor soluţii europene înainte de viitorul summit al UE'', a scris Juncker pe Twitter.
Postarea sa pe Twitter se referă la şefii de guvern din Grecia, Italia, Germania, Bulgaria, Malta, Austria, Franţa şi Spania.
Surse diplomatice citate de agenţia dpa au relatat anterior că şefa guvernului german Angela Merkel se va întâlni cu omologi ai săi din Austria, Italia, Franţa, Grecia, Bulgaria şi Spania duminică la Bruxelles pentru a discuta despre politicile europene din domeniul migraţiei.
Reuniunea, ce se desfăşoară cu patru zile înainte de un summit al UE, va avea drept scop abordarea divizărilor profunde în interiorul Europei pe tema migraţiei. Această chestiune ameninţă cu ruperea coaliţiei de guvernare a Angelei Merkel, în timp ce noul guvern italian a sporit presiunile asupra altor state ale UE pentru a ajuta Roma să facă faţă sosirilor de migranţi.
Cotidianul italian Corriere della Sera a fost primul care a relatat despre reuniune, la care vor participa Bulgaria şi Austria în calitate de actuală şi, respectiv, viitoare ţară care asigură preşedinţia semestrială a Uniunii Europene. Ştirea a fost confirmată de surse diplomatice italiene.
Cotidianul german Bild de largă circulaţie, citând surse diplomatice, a relatat şi el despre preconizatele convorbiri. Germania le va prezenta altor state membre planul său de compromis privind migraţia, a declarat un înalt reprezentant al guvernului grec pentru publicaţia germană. AGERPRES/(AS - autor: Angela Sârbu, editor: Gabriela Ionescu, editor online: Simona Aruştei)
