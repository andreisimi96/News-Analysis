Procurorul-şef al DIICOT, Daniel Horodniceanu, a declarat miercuri seara că DIICOT nu va influenţa "sub nicio formă" scena politică, referindu-se la plângerea penală depusă de liderul PNL, Ludovic Orban, împotriva premierului Viorica Dăncilă.
Într-o intervenţie telefonică la România TV, Horodniceanu a subliniat că, în cazul plângerii depuse de Ludovic Orban, nu a fost începută urmărirea penală in rem şi este posibil ca procurorul de caz să ceară informaţii de la serviciile de informaţii.
"Dacă ancheta va începe, cu siguranţă singurul loc în care procurorul de caz ar putea să se adreseze nu ar fi Poliţia Română, pentru că nu are informaţii, se ocupă de afacerile interne. Singurul cu care ar putea lucra ar fi serviciile de informaţii", a explicat Horodniceanu.
Răspunzând unei întrebări, Horodniceanu a afirmat că Viorica Dăncilă ar putea fi audiată la DIICOT "doar dacă există urmărire penală in rem". "Şi doar dacă adunăm suficient încât să trebuiască declaraţia dumneaei", a spus el.
Întrebat dacă cineva ar putea folosi DIICOT într-o "răfuială politică" în legătură cu plângerea depusă de Ludovic Orban, Horodniceanu a răspuns: "Asta nu se va putea întâmpla niciodată, atât puţin timp cât mai am eu rămas la DIICOT. Nu s-a întâmplat în trei ani, nu se va întâmpla nici în următoarele zile. (...) Ca şi în orice alt dosar DIICOT, urmărirea penală ar putea începe in personam doar după ce se vor parcurge toate celelalte etape procesuale, dacă va fi cazul. Sub nicio formă DIICOT, cum nu a făcut-o nici până acum, nu va face nici de acum încolo să influenţeze într-un fel scena politică, pe vreo influenţă sau pe alta, ci doar dacă este săvârşită sau nu o infracţiune".
Pe de altă parte, şeful DIICOT a mai spus că numirea succesorului său, Felix Bănilă, de către ministrul justiţiei "nu este o numire politică". AGERPRES/(A-autor: Eusebi Manolache, editor: Antonia Niţă, editor online: Daniela Juncu)
