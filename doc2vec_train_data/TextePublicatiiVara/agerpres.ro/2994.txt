Colegiul Medicilor din România (CMR) a făcut sâmbătă un apel către medicii din toate specialităţile la solidaritate şi întrajutorare faţă de românii care au de suferit de pe urma inundaţiilor şi i-a îndemnat pe aceştia să acorde ajutor pacienţilor, chiar dacă în aceste zile sunt liberi şi nu merg la cabinet sau spital.
"Colegiul Medicilor din România, profund impresionat de situaţia grea în care au ajuns mii de români din cauza inundaţiilor, face apel către toţi medicii, indiferent de specialitate, să acorde o mână de ajutor pacienţilor, şi aşa greu încercaţi, chiar dacă în aceste zile sunt liberi şi nu merg la cabinet sau spital", precizează un comunicat de presă al CMR.
De asemenea, preşedintele CMR Gheorghe Borcean îi roagă pe managerii de spitale să se asigure că unităţile medicale au stocuri necesare de medicamente şi materiale sanitare şi recomandă autorităţilor să intensifice controlul calităţii apei potabile din zonele afectate de inundaţii.
"Este nevoie ca noi toţi să ne mobilizăm şi să-i ajutăm pe cei care în aceste zile trec prin momente grele. Să nu uităm, dragi colegi, de valoarea umanitară a profesiei noastre ce se poate manifesta şi în aceste situaţii dramatice", a afirmat Borcean, potrivit sursei citate. AGERPRES/(AS - autor: Roberto Stan, editor: Cătălin Alexandru, editor online: Simona Aruştei)
