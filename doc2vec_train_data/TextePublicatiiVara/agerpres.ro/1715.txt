Atletul turc Ramil Guliyev, campionul mondial en titre, a obţinut a doua sa victorie în proba de 200 m în trei zile, după ce s-a impus joi seara în reuniunea de la Oslo, din circuitul Diamond League, transmite Reuters.
Marţi, turcul de origine azeră câştiga în condiţii vitrege, frig şi vânt puternic, la Turku (Finlanda), în 20 sec 23/100, iar joi ieşit învingător în 19 sec 90/100 într-o frumoasă seară de vară în capitala Norvegiei.
Guliyev a mărturisit că obiectivul său este să doboare recordul european deţinut de italianul Pietro Mennea din 1979, 19 sec 72/100.
Proba feminină de 3.000 m obstacole a provocat haos, din cauza faptului că una dintre bariere a fost ridicată la nivelul cursei masculine, apoi oficialii au încercat să o coboare la mijlocul cursei. Campioana mondială, americanca Emma Coburn, care a gesticulat încercând să le atragă atenţia oficialilor, a condus aproape toată cursa, fiind depăşită în cele din urmă de campioana mondială din 2015, Hyvin Kiyeng (Kenya).
Duminică se va desfăşura o nouă reuniune Diamond League, la Stockholm.
Principalele rezultate de la Oslo:
200 m: 1. Ramil Guliyev (Turcia) 19.90
1.500 m: 1. Chris O'Hare (Marea Britanie) 3:35.96
10.000 m: 1. Dominic Kiptarus (Kenya) 28:05.34
400 m garduri: 1. Abderrahaman Samba (Qatar) 47.60
înălţime: 1. Mutaz Essa Barshim (Qatar) 2,36 m
greutate: 1. Tomas Walsh (Noua Zeelandă) 22,29 m
disc: 1. Andrius Gudzius (Lituania) 69,04 m
100 m: 1. Murielle Ahouré (Cote d'Ivoire) 10.91
400 m: 1. Salwa Eid Naser (Brunei) 49.98
800 m: 1. Caster Semenya (Africa de Sud) 1:57.25
100 m garduri: 1. Danielle Williams (Jamaica) 12.60
400 m garduri: 1. Dalilah Muhammad (SUA) 53.65
3.000 m obstacole: 1. Hyvin Kiyeng Jepkemoi (Kenya) 9:09.63
triplusalt: 1. Caterine Ibarguen (Columbia) 14,89 m
prăjină: 1. Sandi Morris (SUA) 4,81 m
suliţă: 1. Tatiana Haladovici (Belarus) 67,47 m
AGERPRES (autor: Mihai Ţenea, editor: Mihai Dragomir, editor online: Anda Badea)
