Detaliile privind mitingul PSD care va avea loc pe 9 iunie vor fi stabilite în cursul acestei săptămâni, a declarat, luni, secretarul general al partidului, Marian Neacşu, care a adăugat că evenimentul urmează să dureze aproximativ o oră şi jumătate, nefiind exclusă posibilitatea participării unor invitaţi din afara partidului.
"Probabil că va ţine în jur de o oră şi jumătate şi noi ne organizăm în aşa fel încât un număr foarte important de colegi de-ai noştri să poată să ajungă în timp util la miting", a afirmat Neacşu, la finalul şedinţei grupului deputaţilor PSD.
Întrebat pe ce număr de participanţi se bazează, el nu a dorit să dea detalii: "Îmi rezerv dreptul de a nu vă spune numărul ăsta, dar sunt sigur că va fi o surpriză plăcută".
La remarca conform căreia preşedintele PSD, Liviu Dragnea, vorbea despre sute de mii de oameni, Neacşu a spus: "Are dreptate. Am spus că va fi o surpriză".
"Încă echipa de organizare îşi conturează modalitatea de desfăşurare a evenimentului. (...) Analizăm şi această posibilitate (să existe invitaţi din afara partidului - n.r.), nu am luat o decizie", a adăugat secretarul general al PSD.
În ceea ce priveşte costurile, el a precizat că, în cea mai mare măsură, vor fi suportate de filialele judeţene şi acolo unde acestea n-au suficient buget pentru a putea să-şi organizeze deplasarea va exista "ajutor" de la centru.
Marian Neacşu nu ştie deocamdată dacă circulaţia va fi închisă sau blocată în zona Piaţa Victoriei sau pe bulevardele adiacente.
"Mi-e greu să vă spun aceasta, urmează toată săptămâna aceasta să avem întâlniri cu Poliţia Capitalei, cu Jandarmerie, cu Poliţia Generală ca să stabilim care sunt cele mai bune soluţii pentru a putea ajunge în timp util să ne desfăşurăm evenimentul şi să deranjăm cât mai puţin populaţia Bucureştiului. Nu am decis încă în ce mod vom ajunge sau vor ajunge la miting liderii partidului, o să mai avem o serie de întâlniri pe parcursul acestei săptămâni şi vom conveni cum este mai uşor", a spus Neaşcu.
El a menţionat că din comitetul de organizare a mitingului face parte întregul Birou Permanent Naţional al partidului.
Marian Neacşu crede că ora 20,00 este cea mai potrivită, pentru a încurca cât mai puţin circulaţia.
"Am avut mai multe variante de ore, printre care şi aceasta. (...) Încerc, sper să-mi şi iasă, ca fiecare organizaţie judeţeană să aibă o locaţie bine determinată ca să mă asigur că numărul de oameni cu care m-am decis să ajung la Bucureşti să fie acolo", a adăugat liderul social-democrat.
Întrebat dacă îi verifică astfel pe participanţii la miting, Neacşu a recunoscut: "N-aş putea spune foarte direct, dar... îi contorizez". AGERPRES/(A - autor: Cătălina Matei, editor: Claudia Stănescu, editor online: Ada Vîlceanu)
