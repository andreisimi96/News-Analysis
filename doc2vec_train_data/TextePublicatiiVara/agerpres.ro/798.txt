Echipa României are şansa de a câştiga grupa din preliminariile Campionatului European 2018, lucru care nu s-a mai întâmplat de multă vreme, dar meciul cu Portugalia, programat duminică, nu este dinainte câştigat, a declarat, sâmbătă, la Buzău, în cadrul unei conferinţe de presă, antrenorul secund al naţionalei feminine de handbal, Horaţiu Paşca.
Potrivit sursei citate, fetele vor fi concentrate, indiferent cine este în teren, pentru a câştiga şi ultimul meci din grupă, pentru că Portugalia începe să conteze din ce în ce mai mult pe scena handbalului internaţional, este o echipă în formare, o echipă care-şi doreşte foarte multe, a jucat bine împotriva Rusiei, a jucat bine împotriva Austriei şi trebuie să fim foarte concentraţi.
La rândul său, pivotul Crina Pintea a declarat: ''Echipa noastră s-a refăcut după meciul cu Austria, ne aşteaptă un meci greu, dar avem un lot foarte bun şi o echipă muncitoare, va fi o atmosferă foarte frumoasă, mai ales că toate biletele la meciul de la Buzău au fost vândute în câteva ore".
Duminică, de la ora 18,30, la Sala ''Romeo Iamandi'' din Buzău va avea loc partida România - Portugalia din preliminariile EURO 2018, cu o etapă înainte de final, echipa României situându-se pe primul loc.
Primele două clasate din cele şapte grupe preliminare şi o echipă de pe locul 3 cu cea mai bună linie de clasament se califică la turneul final Campionatului European, programat în Franţa, între 29 noiembrie-16 decembrie 2018. România şi-a asigurat calificarea la EURO 2018 după victoria obţinută joi seara la Innsbruck, 28-25 cu Austria. AGERPRES (A - autor: Dorin Ivan, editor: Mihai Ţenea, editor online: Irina Giurgiu)
