Deputatul USR Silviu Dehelean a declarat, joi, pentru AGERPRES, că Partidul Popular al Maghiarilor din Transilvania (PPMT) s-a alăturat în campania de strângere de semnături pentru iniţiativa de modificare a Constituţiei "Fără penali în funcţii publice", susţinută de USR.
"Cei de la PPMT s-au alăturat campaniei şi vor demara şi ei strângerea de semnături. Ei ne-au căutat, am stat de vorbă şi şi-au arătat disponibilitatea şi hotărârea să participe şi ei la campanie, în ideea că corupţia nu are bariere nici de statut social nici etnice. Ei consideră că în momentul în care ai persoane condamnate penal în funcţii publice este afectată atât comunitatea română cât şi cea maghiară", a precizat, pentru AGERPRES, deputatul Dehelean.
Liderul PPMT Bihor, Csomortanyi Istvan, a menţionat că filialele PPMT din ţară au "mână liberă" şi aprobarea conducerii partidului să se implice în strângerea de semnături, nu numai în judeţul Bihor, ci în toate organizaţiile sale.
"Cea mai mare problemă comună a noastră, a maghiarilor şi românilor din Transilvania, este corupţia. Totodată putem spune că problema proastei gestiuni a banilor publici ne afectează pe toţi, fie că suntem români sau maghiari", a spus liderul filialei PPMT.
Bilanţul de etapă al strângerii de semnături arată că filiala USR Bihor a strâns în jur de 3.000 de semnături, cei de la Asociaţia Oradea Civică, un partener de la început, 2.000 de semnături, iar la nivel naţional sunt raportate, până în prezent, 131.000 de semnături centralizate.
"În momentul actual suntem pe la jumătatea drumului. Termenul e 22 august şi trebuie să adunăm, pe ţară, 500.000 de semnături, dar foarte important e că trebuie strânse minimum 21.000 de semnături în 21 de judeţe. Sunt foarte optimist în legătură cu această iniţiativă şi sunt convins că vom reuşi să depăşim numărul de semnături necesare", a spus deputatul USR Bihor.
Membrii USR, alături de voluntari implicaţi din toată ţara, au început să strângă semnături începând din 31 martie. După strângerea celor 500.000 de semnături, proiectul şi expunerea de motive se vor înregistra, ulterior, în Parlament.
Iniţiativa "Fără Penali în funcţii publice", iniţiată de USR, propune ca articolul 37 din Constituţie, care reglementează dreptul de a fi ales, să fie completat cu un nou alineat, având următorul conţinut: "Nu pot fi aleşi în organele administraţiei publice locale, în Camera Deputaţilor, în Senat şi în funcţia de Preşedinte al României cetăţenii condamnaţi definitiv la pedepse privative de libertate pentru infracţiuni săvârşite cu intenţie, până la intervenirea unei situaţii care înlătură consecinţele condamnării."
Interdicţia este una temporară, ce ar urma să înceteze odată cu intervenirea reabilitării, amnistiei post condamnatorii sau dezincriminării infracţiunii, adică situaţiile care, potrivit legislaţiei penale, conduc la eliminarea tuturor consecinţelor rezultate din condamnare. Jurisprudenţa CEDO şi tratatele internaţionale la care România este parte nu permit interzicerea permanentă a dreptului de a fi ales. AGERPRES/(A, AS -autor Eugenia Paşca, editor: Karina Olteanu, editor online: Ada Vîlceanu)
