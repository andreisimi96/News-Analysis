Preşedintele PNL, Ludovic Orban, cere conducerii PSD să se delimiteze de declaraţiile liderului social-democraţilor, Liviu Dragnea, pe care îl cataloghează ca ''iresponsabil''.
"Somez conducerea PSD să se delimiteze de declaraţiile acestui iresponsabil, care simte că i se apropie sfârşitul şi care este în stare să facă orice este posibil ca să scape de urmările faptelor ilegale. Altfel întregul PSD riscă să fie considerat aşa cum este considerat Dragnea - şi anume un partid anti-UE, anti-NATO", a spus Orban, după şedinţa Biroului Executiv al PNL.
El a criticat ultimele declaraţii ale lui Liviu Dragnea.
"Liviu Dragnea şi-a arătat în ultimele zile faţa retrogradă, chipul schimonosit care nu are nicio legătură cu România europeană, România democratică, ci are legătură cu trecutul comunist, cu o vedere feudală asupra modului în care trebuie să funcţioneze instituţiile în România. Ameninţarea, intimidarea fără precedent la adresa procurorilor pe care a făcut-o la o emisiune televizată este un gest incredibil, îl descalifică, ca şi om politic, într-o democraţie. Este inadmisibil să intimidezi, să ameninţi procurori care îşi desfăşoară activitatea în baza legii şi care au obligaţia legală să cerceteze orice sesizare care este depusă la parchet. De asemenea, calificativele incredibile la adresa cetăţenilor români care au ieşit să protesteze împotriva agresiunii politice permanente a PSD împotriva Justiţiei, a independenţei Justiţiei, calificativele greu de imaginat la adresa acestor cetăţeni îl arată în situaţia în care acest om nu are niciun fel de respect faţă de niciun cetăţean român care îndrăzneşte să-şi exprime liber o opinie", a arătat Orban.
În opinia sa, prin poziţiile exprimate, Liviu Dragnea este anti-NATO şi anti-UE. "Liviu Dragnea este împotriva apartenenţei României la UE şi la NATO", a spus Orban.
El l-a catalogat pe preşedintele PSD drept un "personaj vetust", "omul cu şobolani". "Dacă vede numai şobolani în jurul lui îl sfătuiesc să se lase de politică şi să se apuce de deratizare", a mai spus Orban. AGERPRES/(A - autor: Florentina Peia, editor: Georgiana Tănăsescu, editor online: Anda Badea)
