Sportivii români Leonid Carp şi Victor Mihalachi au cucerit medaliile de argint, sâmbătă, în proba de Canoe-2 pe 1.000 m, la Campionatelor Europene de kaiac-canoe de seniori de la Belgrad.
Cei doi români au fost cronometraţi cu timpul de 3 min 25 sec 481/1000, fiind devansaţi de germanii Yul Oeltze şi Peter Kretzschmer, 3 min 25 sec 041/1000.
În finala feminină de la Kaiac-2 pe 1.000 m, Irina Lauric şi Florentina Caminescu s-au clasat pe locul 4, în 3 min 36 sec 944/1000, medaliatele cu bronz fiind înregistrate în 3 min 36 sec 271/1000.
La Canoe-4 masculin pe 500 m, Cătălin Chirilă, Gheorghe Stoian, Marius Milu şi Ştefan Strat au terminat pe locul 5, în 01 min 31 sec 861/1000.
Duminică, Cosmin Lulciuc, Răzvan Albişoru, Aurelian Ciocan şi Sorin Cical vor evolua în finala de la Kaiac-4 pe 500 m, Alexandra Dragomirescu şi Livia Căle vor lua startul atât în finala de la Canoe-2 pe 500 m, cât şi pe 200 m, iar Leonid Carp şi Victor Mihalachi vor concura în finalele de la canoe-2 pe 500 m şi pe 200 m.
La paracanoe, Iulian Şerban este programat să ia startul în finala de la KL3 pe 200 m, iar Mihaela Lulea tot la KL3 pe 200 m.
La ediţia 2017 a Europenelor de kaiac-canoe, la Sofia, România a cucerit o medalie de argint în proba neolimpică de canoe dublu la 500 m, prin Leonid Carp şi Victor Mihalachi, plus un argint la paracanoe, prin Mihaela Lulea.
AGERPRES (editor: Mihai Ţenea, editor online: Adrian Dădârlat)
