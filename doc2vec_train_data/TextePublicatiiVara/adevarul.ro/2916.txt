13 iunie 2018, 11:31
Comerţul extern al regiunii transnistrene în cinci luni ale anului curent s-a ridicat la 821,6 milioane de dolari, potrivit statisticilor citate de presa din regiune. Este cu 53% mai mult faţă de perioada similară a anului trecut. Importurile au crescut cu 44%, iar exporturile – cu 72%, transmite IPN.
Primarul comunei Truşeni, reţinut într-un dosar de abuz în serviciu
Şeful vămii transnistrene, Vitali Neagu, a declarat în cadrul unei întrevederi cu liderul de la Tiraspol, Vadim Krasnoselski, că ponderea exporturilor transnistrene în ţările Uniunii Europene a atins 36% (105 milioane de dolari). Principalul partener în Europa rămâne România, urmată de Polonia, Germania, Italia.
Exportul în direcţia rusească, în cele cinci luni, a constituit 32 de milioane de dolari, ceea ce reprezintă 11% din total. Printre statele Uniunii Vamale Eurasiatice, Federaţia Rusă deţine poziţia de lider în importul produselor din regiunea transnistreană.
Presa din regiune mai scrie cu referire la analiştii aşa-zisei bănci republicane transnistrene că la sfârşitul celor cinci luni ale anului, inflaţia se menţine la nivelul de 4,6%. În luna mai, procesul inflaţionist a încetinit, fapt ce a condiţionat menţinerea costurilor pentru setul standard de produse şi servicii la nivelul practic similar parametrilor din luna aprilie (+0,02%).
Pe segmentul produselor alimentare se înregistrează o schimbare multidimensională a preţurilor. Până la sfârşitul lunii mai, preţurile la fructe şi legume au crescut cu 4,7%. În mod tradiţional pentru sfârşitul primăverii, legumele şi fructele recoltei de anul trecut s-au scumpit: sfecla + 15,7%, morcovul + 7,3%, varza + 4,3%, merele + 3,6%. Costul cartofilor în ajunul recoltei noi, dimpotrivă, a scăzut, cu 2,3%.
Sub influenţa factorului sezonier, produsele de origine animală au scăzut la preţ. Brânza de vaci s-a ieftinit cu 8,1%, smântână – cu 6,8%, caşcavalul – cu 2,6%. În luna mai, preţul ouălor a continuat să scadă (minus 17,0%), ceea ce corespunde dinamicii pe alte pieţe.
Cât ţine de preţul la combustibil, acesta a rămas neschimbat în regiune, în timp ce pe  pieţele ţărilor partenere se atestă o creştere de la +0,8% (în Ucraina) până la +5,6% (în Rusia).
