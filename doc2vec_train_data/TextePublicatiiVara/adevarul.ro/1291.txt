5 iunie 2018, 15:07
Germania are mare nevoie de personal pentru îngrijirea bătrânilor, asta pentru că începând cu anul 2015, cererea s-a dublat faţă de anii anteriori. Confruntaţi cu o lipsă de 35.000 de persoane în sistemul de sănătate, nemţii caută nu doar îngrijitori, ci şi asistenţi medicali şi moaşe, care să lucreze în unităţile sanitare. Salariile pot ajunge la mii de euro pentru asistenţii medicali.
Spre exemplu, în cazul moaşelor, numărul de posturi vacante s-a dublat faţă de cel din anul 2017. 
„Până în anul 2030, lipsa de personal din domeniul sănătăţii va creşte până la aproximativ un milion de persoane – pe lângă un număr de 165.000 de medici, va lipsi şi un număr de 800.000 de persoane calificate în domeniul sănătăţii, care însă nu sunt medici”, se arată într-un comunicat de presă. În ceea ce priveşte lipsa acută de îngrijitori, un post vacant poate fi ocupat în aproximativ jumătate de an. 
Ce nivel al limbii germane este necesar pentru selecţie
„Cunoaşterea limbii germane la nivelul B2 este o condiţie care trebuie îndeplinită pentru a putea exercita meserii în domeniul sănătăţii şi îngrijirii, însă românii interesaţi pot trimite aplicaţii şi dacă nivelul cunoştinţelor de limbă este A2. Asta pentru că prin cursuri de limbi străine corespunzătoare, nivelul cunoştinţelor poate fi aprofundat”, notează sursa citată. 
Concret, personalul calificat din întreaga lume se poate înregistra şi îşi poate crea un profil personal pe platforma de intermediere www.employland.de. Angajatorii germani caută pe platformă noi colaboratori şi vor intra în contact cu aceştia. Persoanelor care aplică nu li se vor imputa niciun fel de comisioane de intermediere.
Germania înlesneşte accesul la piaţa muncii 
Criza de personal calificat nu se resimte doar în sectorul sănătăţii şi îngrijirii medicale; aceasta este puternic resimţită în multe domenii. Pentru a combate această tendinţă, guvernul federal are în plan să emită o lege cu privire la migraţia forţelor de muncă specializate, care să înlesnească accesul la piaţa muncii din Germania.
Fără o migraţie corespunzătoare a forţelor de muncă, până în anul 2030 ar exista un deficit de cinci milioane în rândurile forţei de muncă, ceea ce ar conduce la pierderi de peste 500 miliarde de euro.
