Peste 2.200 de gălăţeni au fost amendaţi pentru parcarea maşinilor pe trotuar şi pe spaţiul verde
8 iunie 2018, 17:01
Foto: arhivă Adevărul
În ciuda amenzilor usturătoare, mii de şoferi din Galaţi aleg să îşi parcheze maşinile pe unde apucă, blocând în multe cazuri chiar mijloacele de transport în comun ale societăţii publice de transport local.
Sute de comercianţi amendaţi pentru comerţ stradal neautorizat şi murd...
Peste 2.200 de sancţiuni contravenţionale, în valoare de 160.000 de lei şi 875 de puncte de penalizare, au aplicat poliţiştii locali, în perioada februarie-mai, în cadrul planului de măsuri – „Parcarea 2018”.
”Pentru perioada analizată, cele mai multe amenzi, au fost date pentru parcarea autovehiculului pe trotuar, pe spaţiul verde şi parcarea pe scuar, conducătorii auto în cauză fiind sancţionaţi în conformitate cu prevederile HCL 79/2002. De asemenea au fost aplicate amenzi pentru încălcarea prevederilor HCL 307/2006, pentru: autoturisme expuse la vânzare pe domeniul public, autoturisme abandonate pe domeniul public, încălcarea OUG 195/2002 (oprirea interzisă, staţionarea interzisă, acces interzis, acces interzis 3,5 t); încălcarea prevederilor HCL 425/2011”, a declarat Aurelia Matei, purtătorul de cuvânt al Poliţiei Locale Galaţi.
Planul de măsuri – “Parcarea 2018” va continua la nivelul municipiului Galaţi până la finele anului. Poliţiştii locali din cadrul secţiilor de poliţie locală, cât şi cei de la Serviciul Siguranţă Rutieră, acţionează pentru prevenirea şi combaterea următoarelor fapte: oprirea şi staţionarea neregulamentară pe trecerile de pietoni marcate şi semaforizate corespunzător, traversarea prin loc nepermis, precum şi parcarea neregulamentară a autovehiculelor în diferite zone şi cartiere ale municipiului Galaţi.
