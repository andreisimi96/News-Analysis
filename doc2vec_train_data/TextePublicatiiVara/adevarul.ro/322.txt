29 mai 2018, 09:58
Adina Diaconu, în mijlocul colegilor de liceu FOTo: facebook/Maria Diaconu
Componenta lotului naţional de senioare, tenismena Adina Diaconu, a încheiat cu bine examenul de Bacalaureat susţinut în sesiunea specială. Notele foarte bune înregistrate de sportivă nu sunt deloc o surpriză, Adina fiind elev de 10 în gimnaziu.
Primul aur mondial la juniori pentru tenisul de masă românesc, obţinut...
Deşi mare parte din timp şi-l petrece, de la 6 ani, în sala de antrenament şi la competiţii, Adina Diaconu, din Slatina,  a reuşit, în puţinul timp liber care i-a rămas, să se pregătească pentru examenul de Bacalaureat, înregistrând note foarte bune. Rezultatele au fost făcute publice vineri, 25 mai, la probleme scrise Adina reuşind să obţină nota 9,00 la matematică, 9,25 la limba română şi 7,20 la biologie (o disciplină pe care nu a mai studiat-o în ultimii doi ani de liceu şi pentru care a trebuit să recupereze materia), media finală a sportivei fiind 8,48.
„Rezultatul de la matematică pentru mine chiar n-a fost o surpriză, matematica a fost dintotdeauna o pasiune, la finalul clasei a VIII-a am luat 10,00 curat la Evaluare. Nici nota de la biologie nu m-a dezamăgit, este o disciplină pe care am studiat-o doar în clasele a IX-a şi a X-a“, a declarat Adina Diaconu astăzi, când a mai înregistrat un alt rezultat foarte bun, promovând examenul de atestare profesională cu media 10 (şi obţinând calificarea de tehnician mecatronist).
Adina Diaconu a fost elevă a Colegiului Tehnic „Alexe Marin“ din Slatina, un liceu care i-a permis să-şi poată continua cariera extraordinară în tenisul de masă. „Am avut un sprijin extraordinar din partea profesorilor, practic, în semestrul I, am fost doar două săptămâni la cursuri. Mi-a fost foarte greu, am mai plecat şi cu teme după mine, în cantonament, de fapt adesea s-a întâmplat asta, doar la Europene n-am mai făcut-o, m-am concentrat pe obiectiv“, a mai spus Adina, care este membra lotului naţional de senioare la tenis de masă şi campioană europeană, anul trecut, cu echipa.
Echipa de Aur de la Europene
La Junioare a câştigat tot ce se putea câştiga, având 12 medalii europene de aur şi două medalii de bronz (mixt şi echipe) la Campionatul Mondial. Tot Adina Diaconu, alături de Andreea Dragoman, a înregistrat o premieră în urmă cu doi ani, aducând pentru România aurul mondial la juniori.
Pentru viitor a ales să urmeze facultatea de Educaţie Fizică şi Sport în cadrul Universităţii Craiova. Pe echipe va juca la clubul francez Metz, iar individual va reprezenta în continuare Clubul Sportiv Municipal (CSM) Slatina. Vara va fi una plină, cum, de altfel  sportiva este obişnuită din copilărie (tenismenii au doar două săptămâni de vacanţă, vara), din 4 iunie fiind în Japonia, pentru o competiţie importantă.
