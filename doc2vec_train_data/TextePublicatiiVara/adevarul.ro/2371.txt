10 iunie 2018, 10:27
Spectatorii privesc actorii şi caii  FOTO: Medeea Stan
Departe de anul 1918 şi de prezent, Primăria Capitalei a organizat, prin intermediul Teatrului Excelsior, un spectacol despre Vlaicu Vodă - Vladislav I, care a domnit în Ţara Românească între 1364 şi 1377. Din distribuţie face parte şi Lavinia Şandru, fost deputat de Mureş.
Guvernul anunţă titlurile de stat „Centenar” pentru populaţie, în valo...
Sâmbătă, 9 iunie, la Piaţa Naţiunilor Unite din Bucureşti, pe şosea, este un pliant despre Vlaicu Vodă, personajul principal din piesa lui Alexandru Davila, pusă în scenă de Teatrul Excelsior. Trece un taxi, pliantul zboară; trece un autobuz, pliantul zboară; trece o ambulanţă, pliantul zboară. Câteva străzi mai încolo, în Piaţa Constituţiei, oamenii nu mai au voie să intre în satul medieval. E 18:40, iar un paznic pipernicit le spune că îl pot vizita abia ziua următoare, căci la 21:00 începe spectacolul şi actorii trebuie să se pregătească. Un tată cu început de chelie îl ascultă în timp ce îşi ţine fiul de mână, după care îi răspunde: „Cu actori! Frumos! Mai semănăm şi noi a ţară europeană!“. Şi se îndepărtează. Un bărbat cu păr grizonant şi ochelari de soare îi explică paznicului că a venit tocmai de la Sibiu, dar nu-l impresionează. Chiar aici, vizavi de Palatul Parlamentului se aude un nechezat. Până acum au fost ateliere de călărie, ţesătorie, olărit şi sculptură în lemn, dar cineva îi anunţă la microfon pe „boieri“ că se vor închide porţile, aşa că încep să iasă o mulţime de copii însoţiţi de părinţi. 
Prima reprezentaţie, în regia lui Horia Suru, a fost pe 8 iunie şi ultima din această lună va fi duminică, pe 10, când va juca şi Lavinia Şandru. Este una dintre cele trei actriţe care o interpretează pe Doamna Clara, mama vitregă a lui Vodă. Absolventă a Academiei de Artă Teatrală din Târgu Mureş în 1997 şi fost deputat de Mureş pe listele PNL - PD, aceasta a devenit preşedintele Partidului Iniţiativa Naţională în 2009. Considerată mai degrabă jurnalistă decât actriţă – a colaborat şi anul trecut cu Teatrul Excelsior –, din 2013 până în februarie 2018 a realizat un talk show la Realitatea TV. 
Lavinia Şandru, în rolul Doamnei Clara  FOTO: Radu Mitrea/ Facebook Teatrul Excelsior Bucureşti 
„Păstrarea independenţei neamului românesc“
La 20:45, spectatorii primesc pelerine la intrare, să le ţină de cald, pentru că bate vântul. Apoi îşi ocupă locurile obţinute în urma rezervărilor. Sunt cam 380 de scaune şi n-ai unde să arunci un ac. Vreo doi copii aleargă pe trepte, iar o adolescentă se fotografiază cu şapcă şi cu pelerină. O femeie îşi aminteşte că în acest timp, în Piaţa Victoriei, are loc un miting al PSD, „organizat împotriva abuzurilor care se întâmplă în România de mult timp“, după cum a declarat Liviu Dragnea, preşedintele partidului. 
În Piaţa Constituţiei, printre case din lemn şi o biserică după modelul celei de la Curtea de Argeş, „Sân Nicoară“, se plimbă zeci de actori dintr-o parte în alta. Din distribuţie fac parte în jur de 79 de persoane, incluzând Corul de Cameră „Ascendis“ şi „Bălaşa Percutions“, însă echipa e mai mare; cu regizor, scenograf, coregraf şi alţi membri. Primăria Capitalei a cheltuit 431.000 de euro pentru acest spectacol, scrie Recorder.ro. 
Înainte să ajungă toţi spectatorii FOTO: Medeea Stan
Ce legătură are Vlaicu Vodă cu anul 1918? Într-o broşură apare această explicaţie: „Cu aproape şase secole înainte ca dezideratul Marii Uniri din 1918 să se concretizeze, o întreagă pleiadă de domnitori a militat pentru păstrarea independenţei neamului românesc, contracarând prin eforturi susţinute tendinţele expansioniste ale puterilor străine. Una dintre aceste personalităţi ilustre este domnitorul Vladislav I - Vlaicu Vodă“. 
Mi s-a părut că a fost o piesă chiar foarte reuşită. A fost senzaţional. Mi-a plăcut totul. Genul ăsta de spectacol e altceva decât ceea ce vedem în fiecare zi, spune o spectatoare. 
„Dacă ai bani, faci!“
Spectacolul se încheie la 23:00, când pelerinele tuturor se zbat din pricina vântului. „A fost excelent! Şi regia, şi tot“, spune o doamnă trecută de 50 de ani. „Superb!“, reacţionează altcineva. „Dacă ai bani, faci! Am fost odată la Teatrul Naţional şi aveau doar o ladă de lemn pe scenă“, povesteşte un bărbat îmbrăcat cu o cămaşă pepit. „Mi s-a părut că a fost o piesă chiar foarte reuşită“, zice o tânără. „A fost senzaţional. Mi-a plăcut totul. Genul ăsta de spectacol e altceva decât ceea ce vedem în fiecare zi“. Şi, totuşi, ce treabă are Vlaicu Vodă cu Marea Unire? „Din punct de vedere istoric. Asta a fost tematica. A fost o parte din istorie; chiar este expus foarte bine“. Despre bugetul alocat de Gabriela Firea, primar general al Municipiului Bucureşti şi membru PSD, nu ştie nimeni nimic. E târziu şi toată lumea se grăbeşte. 
Harta satului medieval 
