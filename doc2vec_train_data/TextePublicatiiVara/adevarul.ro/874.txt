Cum a ieşit racul de râu dintr-o oală cu supă Foto: theguardian.com
Un rac a renunţat la unul dintre cleştii lui pentru a scăpa dintr-o supă picantă, care urma să fie servită la un restaurant din China. Aşa a devenit erou pe reţelele de socializare.
În filmuleţ se vede cum crustaceul îşi îndepărtează cleştele ca să îşi recapete libertatea; a fost singurul care a reuşit să iasă din supa pregătită pentru cină. Întâmplarea a fost postată întâi pe reţeaua de socializare Weibo din China de un utilizator pe nume Jiuke, care a precizat că a adoptat crustaceul.
 „Îl las să trăiască. L-am luat deja acasă şi îl cresc într-un acvariu“, a răspuns el după ce alţi utilizatori l-au rugat să cruţe viaţa animalului.
În această perioadă, racii de râu sunt la mare căutare în China, pentru că restaurantele specializate se tot înmulţesc, scrie The Guardian. Popularitatea acestor crustacee se datorează în mare parte modului în care încurajează interacţiunea socială. În timpul cinelor, clienţii trebuie să lase deoparte telefoanele mobile şi să poarte mănuşi pentru a curăţa racii de carapace. 
Potrivit unui raport al Ministerului Agriculturii, producţia de raci de râu s-a triplat în China din 2007 şi a ajuns la 850.000 de tone anul trecut. 
Racii de râu, asociaţi în special cu bucătăria statelor din sudul Americii de Nord, ar fi fost importată de chinezi prin intermediul comercianţilor japonezi pentru a hrăni broaşte-bou, la începutul secolului trecut. 
Dar spre deosebire de azi, când sunt populari, atunci îi îngrozeau pe fermierii cărora le stricau, prin săpături, câmpurile de orez terasate. 
