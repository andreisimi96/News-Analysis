12 iunie 2018, 14:42
Ţigările au fost abandonate   Foto: ITPF Sighet
Poliţiştii de frontieră din cadrul ITPF Sighetu Marmaţiei au descoperit şi confiscat, în urma unor acţiuni pe linia combaterii contrabandei cu ţigări, 13.250 de pachete cu ţigări de provenienţă ucraineană care urmau să ajungă pe piaţa neagră de desfacere.
Poliţist din Buzău prins în flagrant în timp ce primea o cotă din ţigă...
Ieri, 11 iunie, în jurul orei 23.00, poliţiştii de frontieră au observat pe raza localităţii Teceu din judeţul Maramureş Maramureş, mai multe persoane care au trecut ilegal frontiera din Ucraina în România, prin apa râului Tisa.
Ajunse pe malul românesc, acestea  au început să transporte către interiorul ţării colete voluminoase, moment în care poliţiştii de frontieră au acţionat pentru reţinerea acestora. „Observând patrula poliţiei de frontieră, bărbaţii au abandonat coletele şi s-au îndreptat spre teritoriul statului vecin, ignorând somaţiile legale prin voce efectuate de către lucrătorii noştri. Imediat au fost informate autorităţile de frontieră ucrainene despre eveniment, iar la locul faptei au fost descoperite 24 colete cu ţigări de provenienţă ucraineană”, arată Radu Lungu, purtătorul de cuvânt al ITPF Sighetu Marmaţiei.
Baxurile cu ţigări au fost duse la sediul sectorului unde s-a constatat că acestea conţin 13.250 pachete ţigări, de diferite mărci, în valoare de peste 155.000 lei.
„Întreaga cantitate de ţigări a fost ridicată în vederea confiscării, iar în cauză poliţiştii de frontieră efectuează cercetări sub aspectul săvârşirii infracţiunilor de contrabandă şi trecere ilegală a frontierei de stat.
În continuare, se fac cercetări în vederea depistării tuturor persoanelor implicate şi a documentării întregii activităţi infracţionale”, a mai arătat Radu Lungu.
