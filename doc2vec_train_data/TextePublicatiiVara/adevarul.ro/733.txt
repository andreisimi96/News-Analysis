Traian Băsescu revine cu sfaturi pentru preşedintele Klaus Iohannis. FOTO Mediafax
CCR l-a pus pe şeful statului în postura de a fi obligat să se subordoneze voinţei ministrului Justiţiei, cu toate că acesta are doar mandatul legal de a propune procurorii pentru funcţiile de conducere, susţine liderul PMP Traian Băsescu. El afirmă că acest lucru este neconstituţional, iar în deciziile sale, ministrul va fi influenţat de partid.
Mihai Tudose, ironie la adresa şefului PSD, după ce a fost întrebat da...
„Nu lăsaţi moştenire doar Palatul Cotroceni şi grădina!“, este îndemnul dela începutul mesajului lui Traian Băsescu de pe pagina sa de facebook. Apoi, acesta aduce în discuţie mai multe articole din Constituţie. „1.Susţin aplicarea art.132, alin. 1 din Constituţia României care precizează: «Procurorii îşi desfăşoară activitatea potrivit principiului legalităţii, al imparţialităţii şi al controlului ierarhic, sub autoritatea ministrului justiţiei.»
2.Susţin aplicarea art.54, alin 4 din legea 303/2004 care precizează : «Revocarea procurorilor din funcţiile de conducere…se face de către Preşedintele României, la propunerea ministrului justiţiei…». 
3.Susţin aplicarea art 94, alin C din Constituţia României care precizează :«Preşedintele României numeşte în funcţii publice conform legi»“, arată Băsescu, după care punctează faptul că preşedintele ajunge să fie obligat să sesubordoneze ministrului Justiţiei. 
„Altfel spus, nesocotind Constituţia şi legea în vigoare, Curtea Constituţională l-a pus pe Preşedintele României în postura de a fi obligat să se subordoneze voinţei ministrului justiţiei, deşi acesta are doar mandatul legal de a propune, Preşedintele fiind decidentul. Acest lucru este profund neconstituţional şi are următoarele efecte :
a) Dispare dublul control pe revocarea procurorilor de pe marile parchete, decizia rămânând strict la discreţia ministrului justiţiei care este numit politic în guvern de un partid şi nu este ales direct ca Preşedintele.
b)În deciziile sale, ministrul va fi supus influenţelor partidului din care provine atât la numirea, cât şi la revocarea procurorilor, iar riscul revenirii la epoca Năstase este iminent, asupra şefilor parchetelor instituindu-se un control politic al partidului aflat la guvernare prin ministrul justiţiei, care a devenit unic decident.
c)Din punct de vedere al exercitării atribuţiunilor constituţionale, Preşedintele României devine nerelevant având în vedere că funcţia prezidenţială este golită de atribuţii. A pierdut dreptul de a numi preşedintele Autorităţii Naţionale de Comunicaţii (ANCOM) pentru că a luat-o Parlamentul, a pierdut supremaţia în politica externă pentru că a luat-o Dragnea şi Dăncilă, a pierdut dreptul de decizie în numirea şi revocarea procurorilor pentru că l-a luat Toader pentru Tăriceanu şi Dragnea“, completează fostul preşedinte, şef de stat care a trecut prin două încercări dedemitere a sa de către PSD. 
Băsescu îi recomandă lui Iohannis să ceară un referendum pe o temă a Justiţiei, singura soluţie pentru „împiedicarea distrugerii arhitecturii constituţionale“. „Constatând abuzurile inacceptabile ale majorităţii PSD-ALDE-UDMR asupra atribuţiunilor constituţionale şi legale ale Preşedintelui României, Iohannis nu mai are decât calea referendumului pentru a restabili şi împiedica distrugerea arhitecturii constituţionale a statului prin distrugerea Instituţiei Preşedintelui României. Dacă nu o va face, după mandatul său va lăsa moştenire doar Palatul Cotroceni şi, desigur, grădina frumoasă a Palatului“, a conchis Băsescu. 
