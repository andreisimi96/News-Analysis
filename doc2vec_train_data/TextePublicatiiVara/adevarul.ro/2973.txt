13 iunie 2018, 14:13
O reţea infracţională bănuită de trafic de ţigări a fost destructurată în urma a nouă percheziţii efectuate de poliţiştii sibieni în judeţele Maramureş şi Sibiu.
Cele nouă percheziţii au fost efectuate la domiciliul unor persoane bănuite de săvârşirea infracţiunii de contrabandă cu ţigări din judeţele Sibiu şi Maramureş. Infractorii au fost reţinuţi miercuri, pe 13 iunie, după percheziţiile făcute de poliţiştii Serviciului de Investigare a Criminalităţii Economice Sibiu, cu suportul de specialitate al Direcţiei Operaţiuni Speciale din cadrul Poliţiei Române, sub coordonarea procurorilor din cadrul Parchetului de pe lângă Judecătoria Sibiu.
Dosarul penal a fost pornit din oficiu, iar cercetările făcute de oamenii legii din Sibiu au arătat că în perioada martie – iunie 2018, persoane din judeţele Sibiu şi Maramureş ar fi achiziţionat şi comercializat ilegal ţigarete procurate din afara ţării. Din imaginile poliţiei se înţelege că unele dintre pachetele cu ţigări sunt din Ucraina.
În urma percheziţiilor efectuate, de la locuinţele celor în cauză au fost ridicate în vederea confiscării aproximativ 400.000 de ţigarete, suma de 9.000 de lei, 6 telefoane mobile şi documente. 
Până în prezent, faţă de un sibian în vârstă de 40 de ani s-a luat măsura reţinerii 24 de ore pe bază de ordonanţă, urmând ca alte trei persoane, doi bărbaţi şi o femeie din judeţul Maramureş, să fie audiate în vederea aplicării măsurilor legale.
În această cauză, cercetările continuă, precizează Inspectoratul de Poliţie al judeţului Sibiu. La acţiuni au participat şi poliţişti ai Serviciului de Investigare a Criminalităţii Economice şi Serviciului de Acţiuni Speciale din cadrul I.P.J. Maramureş şi jandarmi.
