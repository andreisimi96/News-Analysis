8 iunie 2018, 12:29
Primăria viza modernizarea mai multor străzi cu aceşti bani FOTO Adevărul
Autorităţile locale din Călăraşi se ceartă din cauza unei hotărâri a consiliului local privind contractarea unui împrumut de 42 de milioane de lei pentru realizarea mai multor investiţii în oraş. Prefectura a dat în judecată primăria şi cere anularea deciziei.
IGPR: 18 persoane urmărite naţional sau internaţional, capturate de po...
Pe 29 martie 2018, Consiliul Local Călăraşi a aprobat contractarea unei finanţări rambursabile interne în valoare de  42.000.000 lei, pe o perioadă de 15 ani, din care 3 ani perioadă de tragere şi 12 ani perioadă de rambursare, bani cu care s-a propus a fi realizate următoarele obiective pentru dezvoltarea municipiului Călăraşi: Modernizarea str. Varianta Nord - 13 milioane de lei, modernizare străzi în cartierul Mircea Vodă - 12 milioane de lei, reţea canalizare menajeră şi pluvială în cartierul Măgureni - 4 milioane de lei, modernizare străzi cartierul Măgureni - 6 milioane de lei, modernizarea strada Plevna - 2 milioane de lei, modernizare strada Rahova - 1,8 milioane de lei, modernizare strada Viitor - 1,77 milioane de lei, modernizare Prelungirea Independenţei - 1,28 milioane de lei şi modernizare strada Aeroportului - 150.000 de lei. La momentul supunerii la vot a acestui proiect, grupul de consilieri locali ai PSD nu a fost de acord cu acesta.
Acţiune, depusă în instanţă
Miercuri, 6 iunie, Consiliul Local Călăraşi şi primarul Daniel Ştefan Drăgulin (PNL) au fost înştiinţaţi de către Instituţia Prefectului cu privire la acţiunea formulată de această instituţie la Tribunalul Călăraşi prin care se cere anularea Hotărârii Consiliului Local Călăraşi nr. 56/29.03.2018 privind contractarea finanţării rambursabile interne în valoare de  42.000.000 lei.
”Sunt extrem de dezamăgit de jocurile politice pe care le face o instituţie care se clamează a fi apolitică. Nevoile călărăşenilor sunt efectiv călcate în picioare pentru interesele de partid, PSD. Am primit adresa de chemare în judecată pentru hotărârea împrumutului, am consultat, împreună cu colegii mei, motivele invocate de către Instituţia prefectului prin care apreciază că hotărârea de contractare a împrumutului de 42 milioane de lei este nelegală şi ne vom apăra aşa cum se cuvine. Este foarte trist că se încearcă, pe căi şi pe considerente politice, stoparea oricăror investiţii majore în infrastructura din municipiul Călăraşi. Acest împrumut poate fi suportat de bugetul local cu uşurinţă şi vine în completarea tuturor eforturilor pe care noi le facem pentru găsirea finanţărilor necesare realizării de obiective importante, pe care municipiul Călăraşi le aşteaptă de zeci de ani. Vorbesc de finanţări europene, în special”, a precizat Daniel Ştefan Drăgulin, primarul municipiului Călăraşi.
Investiţii majore, pe lista de aşteptare
De asemenea, acesta a anunţat că se gîndeşte să iniţieze un nou proiect de hotărâre privind contractarea împrumutului de 42 milioane de lei.
„Din păcate, atacarea acestui împrumut  înseamnă că aceşti bani să nu poată fi traşi în anul 2019. În cazul unei noi Hotărâri de Consiliu Local, abia în 2020 vom putea avea la dispoziţie aceşti bani. Sunt reguli ale Ministerului de finanţe. Astfel că, investiţii majore cum sunt Canalizarea menajeră şi pluvială în Cartierul Măgureni, modernizarea unor străzi din Mircea Vodă, modernizarea Variantei Nord, vor mai avea de aşteptat, deşi documentaţiile tehnice sunt avansate. Pentru că nu se pot face minuni cu bugetul local, în afară de minunile ”negative” pe care onor Guvernul PSD le-a făcut deja prin taxarea UAT-urilor care aveau bani în excedent, prin micşorarea cotelor defalcate care ne-au revenit in 2017.  Împrumutul deja contractat va fi anul acesta şi anul viitor consumat pe cheltuieli pentru modernizarea străzii Griviţa, a bulevardului Nicolae Titulescu şi a lotului 1 de străzi din Mircea Vodă” , a explicat edilul.
„Mai facem menţiunea, încă o dată, că, în cazul în care acest împrumut era contractat anul acesta,  după cei trei ani de tragere a creditului în valoare de 42.000.000 lei, în condiţiile contractării cu o dobândă ROBOR 3M(2,09)+marja fixă de 1,5%, gradul de îndatorare cel mai mare, cumulând cele doua credite (25.000.000 lei şi 42.000.000 lei) ar fi în anul 2023  de  9,91%, adică serviciul total al datoriei va fi de 7.809 mii lei raportat la o medie veniturilor proprii de 78.811 mii lei. Acest lucru înseamnă că în anul 2023 rata datoriei publice lunare nu va fi mai mare de 651 mii lei. Legea 273/2006 permite un grad de îndatorare de până la 30%|, au anunţat reprezentaţii Primăriei.
