Ce este starea de bine şi de ce reuşim să o păstrăm atât de puţin timp. Cum ne influenţează propriile stări sănătatea prin sistemul endocrin
6 iunie 2018, 06:01
Suntem ceea ce gândim şi simţim
Totul porneşte de la ce gândim şi ce simţim, iar focusarea pe aceste zone ne va aduce la acea starea de echilibru interior, la care mulţi dintre noi aspiră, dar pentru care puţini sunt dispuşi să aloce timp şi efort ca să o atingă.
Când ai nevoie de un program de dezvoltare personală. Îmbunătăţirile p...
Starea de bine este pentru multe persoane un concept mai mult teoretic, despre care doar intuiesc ce poate însemna. Prin urmare, este necesară o definire clară a acesteia, astfel încât să nu existe loc de dubii.
Starea de bine la nivel mental se manifestă prin gânduri pozitive, de linişte şi echilibru interior, la nivel emoţional se caracterizează prin stări de împlinire, pace, linişte, comunicare, dăruire, armonie şi iubire, iar la nivel fizic este observabilă când persoana în cauză este sănătoasă şi simte că are suficientă energie vitală pentru a face orice îşi doreşte.
”Sunt persoane care pot suferi de o problemă de sănătate, dar care reuşesc să îşi impună o stare de bine. Vorbim de o stare de bine exterioară, când eşti influenţat de modul cum se simte grupul social din care faci parte, şi o stare de bine interioară. Dacă nu avem o bună stare de bine interioară, vom încerca să luăm din exterior gânduri şi emoţii pentru a face acest lucru posibil. Fiecare are propria lui metodă de a face asta: prin ieşiri cu prietenii sau în natură, plimbări sau meditaţii”, explică psihologul Stelian Chivu.
Starea de bine va depinde întotdeuna de nivelul de conştiinţă al fiecăruia dintre noi. Asta înseamnă că cei care au atins-o, şi-au găsit modalităţile proprii pentru a face acest lucru şi reuşesc să o activeze ori de câte ori au nevoie de ea.
”Cei care vor să ajungă la starea de bine, este necesar să ajungă să îşi identifice programele, butoanele interioare, prin care o pot atinge. O persoană tristă, posomorâtă, stresată, anxioasă, depresivă, va avea probleme mari în a identifica o astfel de cale pentru că nu a conştientizat în primul rând faptul că modul său de a fi este un obstacol în acest sens”, punctează Stelian Chivu.
Sistemul de credinţe ne influenţează viaţa
Conştientizarea porneşte de la rutinele noastre zilnice, care pornesc de la gândurile şi emoţiile noastre. Dacă ne-am obişnuit să ne uităm la ştirile de la ora 17,00 şi la filme de groază, nu e de mirare că ulterior vom avea o stare proastă, caracterizată prin multe frici.
”Frumuseţea stării de bine este că odată conştientizată, ne transformăm din consumatori de informaţii negative, ce ne dau gânduri şi stări negative, în generatori de stări pozitive”, susţine psihologul Stelian Chivu. Aici trebuie făcută o nuanţare. Starea de bine a fiecăruia dintre noi nu trebuie obţinută prin stresarea sau tracasarea celor din jur, pentru că atunci vorbim de cu totul altceva. Nu putem spune că avem o stare de bine, făcându-i pe cei apropiaţi să se simtă prost. De pildă, dacă ne place să ascultăm muzică, o putem face foarte bine şi la căşti, fără să fie nevoie să ne vină tot blocul la uşă pentru că am dat boxele la maxim.
Mai pe româneşte, starea de bine face parte din sistemul de credinţe al fiecăruia dintre noi. ”Dacă văd un cuţit, în funcţie de experienţele avute, creierul va interpreta vederea lui ca pe un potenţial pericol sau va şti că îl poate folosi la tăiatul legumelor sau pentru orice altceva în bucătărie. Informaţia, pozitivă sau negativă, va fi transmisă glandei pineale, care va transmite, la rândul ei, datele către glanda pituitară, care comunică sistemului endocrin modul cum a fost percepută. Diferenţa o va face întotdeuna sistemul de credinţe, programele mentale şi emoţionale, ale fiecăruia dintre noi”, detaliază psihologul Stelian Chivu.
Cum menţinem starea de bine
Majoritatea dintre noi reuşesc să atingă la un moment dat starea de bine, aşa cum o percepe fiecare, însă nu reuşim să o menţinem o perioadă mai lungă de timp pentru că nu avem antrenament. Nu avem exerciţiul care ne aduce rapid starea de bine şi pentru că ne concentrăm gândurile şi emoţiile mai mult pe aspectele negative, în special cele venite din exterior, în loc să ne focusăm pe cele pozitive.
”Este necesar să transmit constant propriului creier că starea de bine e o necesitate. Creierul nostru are nişte zone reflexogene, care funcţionează ca nişte butoane. Dacă vom accesa mereu butoanele pozitive, zonele reflexogene de care vorbeam vor deveni din ce în ce mai active. Starea de bine devine practic o normalitate”, explică psihologul Stelian Chivu.
Pentru a ajunge la acest nivel, un prim pas este să identificăm ce anume ne aduce starea de bine. Poate fi cititul unei cărţi, plimbatul în natură, meditaţia sau înotul. Un alt pas este diversificarea. Starea de bine poate fi atinsă de către oricare dintre noi prin mai multe modalităţi. Prin urmare, nu e de dorit să ne programăm mental că doar dacă facem ceva anume, vom ajunge la starea de bine.
”Odată obţinută starea de bine, trebuie să o aducem în interior, adică să o simţim efectiv, nu să rămână doar la nivel de gânduri. Nu este suficient, ci trebuie să expansionăm această stare, adică să o dăruim şi celorlalţi prin modul în care gândim şi simţim. De asemenea, dacă astăzi te simţi bine, programează-te ca mâine să te simţi şi mai bine”, concluzionează psihologul Stelian Chivu.
