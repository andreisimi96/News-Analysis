29 mai 2018, 12:32
Securitatea online ar trebui să fie pe primul loc pentru cei mai mulţi dintre utilizatori. Datele tale trebuie să fie în siguranţă, indiferent dacă vorbim despre cele personale sau despre cele bancare. Este esenţial să alegi o parolă bună, potentă, care să nu poată fi ”spartă” prea uşor, sau mai rău, ghicită.
Twitter îi îndeamnă pe toţi utilizatorii săi să îşi schimbe parolele.....
Conform unui nou studiu realizat de cercetătorii de la Virginia Tech şi Dashlane, cei mai mulţi dintre utilizatori fac greşeli esenţiale atunci când îşi aleg parolele. Cele mai des întâlnite parole slabe sunt nume ale echipelor preferate de sport sau ale animalelor de companie. În plus, foarte multă lume îşi protejează date cu parole care conţin chiar cuvântul ”parolă” în interiorul lor.
O altă greşeală foarte des întâlnită este prezenţa secvenţelor de taste, cum ar fi ”qwerty” sau ”asdfg”. De asemenea, este de evitat folosirea aceleiaşi parole la toate conturile tale. Astfel că, odată spart unul dintre acestea, atacatorul va încerca, în primul rând, să vadă dacă nu cumva foloseşti aceeaşi sintagma de blocare peste tot. Încearcă să îţi creezi un ”lot” de patru-cinci parole pe care să le foloseşti prin rotaţie. De asemenea, ai putea încerca să foloseşti un manager de parole, pentru a fi sigur că nu uiţi nici una.
Rezultatele studiului realizat de cercetătorii americani de securitate cibernetică este unul foarte concludent şi ne arată un top al parolelor folosite de cei care au participat la studiu. În afară de sintagmele ”parolă” sau ”qwerty”, se folosesc foarte des nume de filme, precum ”starwars”, echipe de fotbal, ”liverpool”, sau chiar şi nume de brand-uri, cum ar fi ”ferrari” sau ”pepsi”.
Pentru a fi sigur că nu cazi în plasă şi te trezeşti cu contul furat, poţi încerca să creezi parole din ce în ce mai complexe, care să depăşească numărul minim de caractere cerut de fiecare site în parte. O parolă potentă ar trebui să conţină cel puţin 10-12 semne. În plus, sunt de evitat şi clasicele parole care simbolizează data naşterii tale sau a vreunei persoane apropiate, sau chiar şi numele unui loc de o însemnătate aparte pentru tine.
