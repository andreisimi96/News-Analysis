Vladimir Petruţ, primarul oraşului maramureţean Cavnic FOTO Facebook/ Vladimir Petruţ
Primarul oraşului maramureşean Cavnic a fost invitat la o televiziune locală din judeţul Maramureş, unde a ţinut un discurs virulent care l-a ţintit pe preşedintele PSD Liviu Dragnea.
Primăria Capitalei anunţă că protestul #rezist nu este autorizat în zi...
Vladimir Petruţ, primarul PSD al oraşului maramureşean Cavnic, a criticat în termeni duri iniţiativa şefilor partidului de a aduce oameni din toată ţara la demonstraţia programată la Bucureşti în seara zilei de sâmbătă, 9 iunie.
Edilul din Cavnic a vorbit, în cadrul unei emisiuni de la un post de televiziune local, despre "penalul Dragnea" şi planul şefilor partidului de a "folosi oamenii ca pe nişte animale".
„Prostia asta de miting... Domn’e, cum să faci tu miting în capitala ţării când tu conduci ţara. Tu ai prefecţi, tu ai primarii 80%, preşedinţii de consilii judeţene, tu ai prim ministru, tu ai Guvernul României, tu ai Camera Deputaţilor, Senatul, tu poţi legifera, să faci dezbateri publice. Sau mărg cumva să-l apere pe penalul Dragnea? Aici e problema, penalul Dragnea. Nu poţi să mergi ca să fii alături de un condamnat penal. Acest miting e pentru iubitorul poporului, condamnatul penal Liviu Dragnea. Pleacă autocarul din Maramureş, tre să călătorească minim 10 ore. Ajung seara la 6.00 – 7.00, pun oamenii în stradă 4-5 ore, îi îmbarcă în autocar şi-i aduc înapoi. Oamenii ăia, timp de 24 de ore, nu fac baie, nu folosesc un WC, nu nimic. Cum să foloseşti oamenii ca pe nişte animale?!“, a spus primarul Petruţ în timpul emisiunii.
