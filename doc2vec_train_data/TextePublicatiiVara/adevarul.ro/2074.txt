8 iunie 2018, 09:29
Marco Cecchinato se bucură după victoria cu Djokovici FOTO Guliver / Getty Images
Italianul Marco Cecchinato, locul 72 ATP,  a luat lumea tenisului pe nepregătite cu victoriile sale. Va juca azi în semifinale la Roland Garros cu Dominic Thiem
Un fost mare campion anunţă hegemonia Simonei Halep în tenisul feminin...
Până la Paris, numele lui Marco Cecchinato, 25 de ani, originar din Palermo, nu spunea mai nimic. John McEnroe întreba colegii de platou cum se pronunţă acest nume, iar cei care sunt mai puşi la curent cu ştirile din tenis îşi aminteau de el ca fiind un jucător asociat cu trucarea de meciuri. Aşa a şi fost, în 2016 a primit o suspendare de 18 luni pentru că ar fi măsluit un meci. Pedeapsa i-a fost mai întâi redusă la un an şi mai apoi anulată definitiv de Comitetul Olimpic Italian.
La începutul anului, Cecchinato era în preajma sutei mondiale şi pierdea în primul tur la Australian Open cu Bradley Mousley, un tip clasat atunci pe locul 319 în lume. De altfel, până la Roland Garros, Cecchinato nu câştigase niciun meci pe tabloul principal al vreunui Grand Slam. Iar povestea era să se repete şi la French Open: Marius Copil l-a condus cu 2-0 la seturi în primul tur, meci pe care Cecchinato l-a întors şi l-a câştigat cu 10-8 în decisiv după 3 ore şi 41 de minute. E posibil ca victoria în faţa lui Copil să fi fost declanşatorul pentru Marco. A urmat apoi succesul la Marco Trungelitti, jucătorul care a condus de la Barcelona până la Paris pentru a prinde un loc pe tablou. Suprizele mari erau însă după uşă: Carreno Busta, David Goffin, jucători de top 10, plus fostul lider mondial Novak Djokovici, au capotat pe rând în faţa acestui italian cu inimă mare, forehand puternic şi rever cu o mână.
În tribune, jurnaliştii din Cizme gesticulau cu patos după succesul cu Djokovici: „Mamma mia!“.  Într-adevăr, Italia are ce sărbători, căci nu a mai avut de 40 de ani un băiat în semifinale de Grand Slam, de la Corrado Barazzutti, care în 78 pierdea cu Bjorn Borg tot la Paris. Totodată, e primul jucător clasat atât de jos care ajunge până în semifinale de Roland Garros după Andrei Medvedev în 1999.
„Cred că visez. Dar vă rog, dacă e aşa, nu mă treziţi. Când am văzut acea ultimă minge că atinge tuşa, mi-am dat seama că va fi cea mai fericită zi din viaţa mea“, le-a spus Cecchinato ziariştilor la finalul partidei cu Djokovici. A fost condus de sârb în setul al patrulea cu 5-2 şi a anulat trei mingi de set în tiebreak pentru a reuşi până la urmă să încheie jocul după 3 ore şi 20 de minute, la a patra minge de meci.
Cecchinato, care are în palmares un singur titlu, la Budapesta anul acesta, va urca în Top 30 după acest parcurs incredibil de la Roland Garros, iar o victorie cu austriacul Dominic Thiem în semifinala de azi îl vor duce şi mai sus, până în Top 20.
Traseul lui Marco Cecchinato la Paris
Turul unu: Marius Copil 2-6, 6-7, 7-5, 6-2, 10-8
Turul al doilea: Marco Trungelitti 6-1, 7-6, 6-1
Turul al treilea: Pablo Carreno-Busta 2-6, 7-6, 6-3, 6-1
Optimi; David Goffin 7-5, 4-6, 6-0, 6-3
Sferturi: Novak Djokovici 6-3, 7-6, 1-6, 7-6
