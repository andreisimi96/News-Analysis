Parada gay Pride din Belgrad. Foto: EPA-EFE.
Peste treizeci de ambasade străine au transmis, miercuri, un mesaj public de susţinere al evenimentului Bucharest Pride Festival, declarând că „oricine, inclusiv persoanele din comunitatea LGBTI (lesbian, gay, bisexual, transgender şi intersex), trebuie să se poată bucura de drepturile şi libertăţile prevăzute pentru cetăţenii tuturor naţiunilor”. Marşul Bucharest Pride se va desfăşura sâmbătă în Capitală, începând cu ora 17:30.
Premierul irlandez Varadkar, la Gay Pride în Belfast: Legalizarea căsă...
32 de ambasade străine la Bucureşti au semnat un mesaj comun de susţinere al marşului Pride, care va avea loc sâmbătă în Capitală. 
„Drepturile omului – inclusiv justiţia, viaţa privată şi viaţa de familie, egalitatea, umanitatea, respectul şi libertatea de expresie – şi statul de drept alcătuiesc fundaţia pe care se sprijină ţările democratice. Legislaţia internaţională în domeniul drepturilor omului porneşte de la premisa că toţi indivizii trebuie să se bucure de aceleaşi drepturi şi libertăţi, aşa cum prevede Declaraţia Universală a Drepturilor Omului. Tocmai respectul pentru aceste valori fundamentale obligă guvernele să-şi protejeze cetăţenii împotriva violenţei şi discriminării şi să se asigure că toţi se bucură de şanse egale.
Membrii comunităţii LGBTI se confruntă în continuare cu acte de discriminare, direct sau indirect, din cauza orientării şi identităţii lor sexuale. Guvernele noastre încearcă să combată astfel de acte prin promovarea drepturilor omului. Oricine, inclusiv persoanele din comunitatea LGBTI, trebuie să se poată bucura de drepturile şi libertăţile prevăzute pentru cetăţenii tuturor naţiunilor”, se arată în comunicatul instituţiilor străine. 
Declaraţia comună a fost semnată de următoarele ambasade şi reprezentanţe ale unor instituţii internaţionale: Argentina, Australia, Austria, Belgia, Brazilia, Canada, Chile, Cipru, Cehia, Danemarca, Estonia, Finlanda, Franţa, Germania, Grecia, Irlanda, Italia, Israel, Mexic, Olanda, Noua Zeelandă, Norvegia, Portugalia, Serbia, Slovenia, Spania, Suedia, Elveţia, Regatul Unit al Marii Britanii şi al Irlandei de Nord, Statele Unite ale Americii, Uruguay, Comisia Europeană. 
