În acest weekend aflăm cine reprezentă România la Finala Mondială din Brazilia
7 iunie 2018, 15:05
Luptă încinsă pentru locul 1
16 echipe. Şapte zone ale ţării şi Republica Moldova. 80 de titulari, rezervele şi prietenii lor. Un singur câştigător şi un singur vis: Instituto Neymar Jr., Brazilia, marea Finală Mondială Neymar Jr's Five 2018!
Mats Willander a dezvăluit pe cine vede ca favorită în disputa dintre ...
Pentru asta se vor lupta la Therme Bucureşti, pe plaja Sands of Therme, pe 9 iunie de la ora 10:00, în Finala Naţională în urma căreia România îşi va alege tinerii care o vor reprezenta cu mândrie pe teritoriu brazilian, cu misiunea clară de a apăra titlul mondial adus de TAO United în 2017.
Ceea ce a început pe 16 aprilie, la Bucureşti, se va încheia tot în Capitală, la un interval de o lună şi jumătate de la primul fluier din Neymar Jr's Five 2018, cu reuniunea celor mai bune echipe din România în jocul cinci versus cinci cu reguli speciale. După opt weekend-uri în care am trecut pe la Bucureşti, Craiova, Timişoara, Tîrgu Mureş, Cluj Napoca, Iaşi, Chişinău şi Constanţa, e timpul să-i găsim pe cei mai buni dintre cei buni şi să-i trimitem în patria lui Neymar pentru marea încercare numită Finala Mondială. Nu mai e loc de greşeală, nu mai e timp de pierdut, pentru că superlativul va fi prezent în fiecare echipă şi meciurile uşoare nu vor exista. Iar încrederea şi determinarea date de victoriile obţinute în propriile oraşe vor reieşi din fiecare pasă, din fiecare sprint şi din fiecare combinaţie bine pusă la cale şi reuşită.
Pentru ABC United şi Sporting, competiţia va fi cu atât mai specială cu cât va avea loc în Bucureştiul natal. Iar cele doă reprezentante ale Capitalei au toate motivele să spere într-o prestaţie foarte bună, în condiţiile în care au trecut ca prin brânză în etapa de calificare. În aprilie, ABC, echipa învinsă de TAO United în Finala Naţională din 2017, a marcat 23 de goluri şi a primit doar unul, impresionând în fiecare dintre cele şase meciuri jucate. A doua zi, Sporting a mers şi mai departe şi a câştigat competiţia fără gol primit. Miza e mare, Bucureştiul e bine reprezentat, iar băieţii ştiu ce vor. Obiectivul e clar şi e anunţat de Miguel Constantin, liderul celor de la ABC: "Vom da totul în Finala Naţională, pentru că visul nostru e să fim cei mai buni din lume şi să ne întâlnim cu Neymar Jr.".
Bucureştiului i-a urmat Craiova, iar Bănia şi-a ales, de asemenea, foarte uşor reprezentanţii. Primii dintre ei, High Five, au câştigat la Craiova în 2017, s-au folosit de experienţă pentru a triumfa şi anul acesta şi se anunţă o nucă tare, având deja doi ani petrecuţi în sistemul Neymar Jr's Five. A doua echipă, Just Friends, s-a aflat la prima participare, dar are marele avantaj de a fi formată din jucători care practică fotbalul profesionist la echipele din localitate. Şi dacă unii sunt fotbalişti profesionişti, alţii sunt IT-işti, dar au la fel de mult talent! E cazul celor de la FC Prisma, o echipă formată din cinci tineri între 16 şi 30 de ani care lucrează la aceeaşi firmă de IT şi care s-au impus în prima zi la Timişoara. În trenul spre Bucureşti, FC Prisma va fi acompaniată de Galacticii, a doua "armă" a Banatului, o echipă din care fac parte tineri între 20 şi 25 de ani.
Dinspre Tîrgu Mureş vor veni Brasil şi Catalanii, două echipe care au impresionat prin aceleaşi calităţi. Ambele sunt formate, în principal, din jucători foarte tineri, de maximum 24 de ani, ambele sunt foarte bine închegate, pasează într-o viteză incredibilă şi se găsesc bine pe teren, iar rezultatele din Ardeal nu au fost întâmplătoare. Au "omorât" competiţia cu lejeritate, iar încrederea nu le lipseşte: "Noi, românii, suntem favoriţi şi anul acesta, pentru că am câştigat şi în 2017, iar ambiţia ne caracterizează", anunţă Levente Moldovan, liderul Catalanilor care vor avea, în "vecinii" de la Cluj, o competiţie aparte.
De ce? Pentru că Pisicile Sălbatice şi Boca Juniors nu sunt echipe oarecare, ci unele formate din tineri care pun fotbalul pe primul plan şi îl practică în mod organizat. Primii au între 16 şi 18 ani, iar asistenţa de la Cluj-Napoca a fost lăsată cu gura căscată de calităţile unor copii care joacă împreună la LPS Cluj şi care au gânduri mari pentru finala de la Bucureşti. La fel, Boca Juniors are avantajul unei chimii extraordinare, locurile în echipă fiind ocupate tot de tineri legitimaţi la echipe precum CFR Cluj sau LPS Cluj. Şi, dacă luăm în calcul şi luna de antrenamente suplimentare şi încrederea...mai găsim noi pretendenţi la trofeu: "Până pe 9 iunie ne antrenăm, ne pregătim şi încercăm să construim relaţii şi mai bune de joc. Bine, trebuie să ne căutăm şi cazare pentru Brazilia, pentru că vrem să ne facem o poză cu Neymar pe Copacabana", e mănuşa aruncată de Boca Juniors.
Dacă Ardealul se bazează pe sânge proaspăt, Moldova îşi pune speranţele în Family Suceava, echipa care a participat la Finala Naţională şi în 2016, şi în 2017. Câştigători la Iaşi, sucevenii s-au oprit o dată în semifinale, iar a doua oară au părăsit competiţia în grupe. Spun că au învăţat din greşeli, că al treilea an va fi cu noroc, iar lângă ei vor sta The High Five, şase tineri între 21 şi 25 de ani care au câştigat în a doua zi de concurs de la Iaşi. Şi pentru că Iaşiul e aproape de Chişinău, Family Suceava şi The High Five vor fi acompaniaţi de Unite For Victory şi Olhionia, echipele care au lăsat o impresie foarte bună în Republica Moldova, în urmă cu două săptămâni.
Iar lista competitoarelor e închisă de All Stars şi Vulturii Năvodari, echipele care s-au înscris în competiţia de la Constanţa şi au obţinut, weekend-ul trecut la malul Mării Negre, ultimele bilete pentru Finala Naţională de la Bucureşti. Dacă primii au avut de tras şi au câştigat două meciuri la limită înainte de a se impune clar în finală, Vulturii au marcat 13 goluri în meciurile care au contat, au spulberat competiţia şi faptele le-au dat încredere: "Mergem la Bucureşti cu acelaşi gând cu care am venit şi aici, să câştigăm!", ne-a spus căpitanul Ionuţ Burci.
