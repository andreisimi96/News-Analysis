140 de amenzi aplicate şoferilor care au încălcat legislaţia rutieră. Valoarea totală a amenzilor se apropie de 70.000 de lei
28 mai 2018, 18:35
Foto: arhivă Adevărul
În perioada 25– 28 mai, poliţiştii brăileni, sprijiniţi de jandarmi, au acţionat atât în municipiu, cât şi în localităţile din mediul rural, în zona pieţelor şi a unităţilor de învăţământ, precum şi a discotecilor, cluburilor şi cafe-barurilor, pentru prevenirea şi combaterea faptelor ilegale, precum şi a principalelor cauze generatoare de accidente rutiere.
Poliţistul care a aplicat peste 440 de amenzi contravenţionale într-un...
În cursul verificărilor, au fost verificate 29 de societăţi comerciale, au fost legitimate 280 de persoane, fiind oprite în trafic peste 200 de autovehicule, ocazie cu care au fost testaţi 23 de şoferi cu etilotestul. Oamenii legii au constatat 158 de contravenţii, pentru care au fost aplicate sancţiuni în valoare totală de peste 69.000 de lei.
”Dintre amenzile aplicate, 140 au fost pentru încălcarea prevederilor O.U.G. 195/2002 privind circulaţia pe drumurile publice, 13 conform legii 61/1991 pentru sancţionarea faptelor de încălcare a unor norme de convieţuire socială, a ordinii şi liniştii publice, două la legea 12/1990 privind protejarea populaţiei împotriva unor activităţi comerciale ilicite, şi trei la alt act normative”, au precizat reprezentanţii IPJ Brăila.
Ca măsuri complementare, poliţiştii au ridicat patru permise de conducere şi un certificat de înmatriculare. Pe 25 mai, poliţiştii din cadrul Biroului Proximitate au acţionat în zona şcolilor de pe raza municipiului pentru prevenirea şi combaterea absenteismului şcolar.
Cu această ocazie, au fost verificate nouă unităţi de învăţământ, fiind controlaţi şase paznici, şi au fost depistaţi 11 elevi care absentau nejustificat de la orele de curs, fiind informate unităţile de învăţământ în acest sens, iar alţi şapte  elevi au fost consiliaţi cu privire la modul de comportare.
