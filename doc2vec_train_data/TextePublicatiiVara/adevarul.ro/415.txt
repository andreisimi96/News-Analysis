29 mai 2018, 19:08
Eugen Nicolicea (stânga), preşedintele Comisiei Juridice şi Steluţa Cătăniciu (dreapta), vicepreşedintele Comisiei. Foto: Mediafax
Comisia juridică a Camerei Deputaţilor a adoptat marţi un amendament care prevede că Avocatul Poporului sau foste persoane care au ocupat aceeaşi funcţie ar urma să primească, cumulat, pensia de serviciu şi indemnizaţia. Amendamentul face parte dintr-un proiect legislativ iniţiat în luna februarie de deputaţii PSD Florin Iordache şi Şerban Nicolae.
„Comisia Iordache“ dezbate modificarea legislaţiei penale. Cum vrea Ni...
Comisia juridică a Camerei Deputaţilor a adoptat marţi un amendament care prevede că Avocatul Poporului sau foste persoane care au ocupat aceeaşi funcţie ar urma să primească, cumulat, pensia de serviciu şi indemnizaţia.
Amendamentul face parte dintr-un proiect legislativ iniţiat în luna februarie de deputaţii PSD Florin Iordache, Şerban Nicolae pentru modificarea şi completarea Legii nr.35/1997 privind organizarea şi funcţionarea instituţiei Avocatului Poporului.
„Avocatul Poporului precum şi persoanele care au exercitat funcţia de Avocat al Poporului, îndeplinind condiţiile de numire prevăzute pentru judecători la Curtea Constituţională la data pensionării sau recalculării pensiei anterior acordate, beneficiază de pensie calculată şi stabilită în aceleaşi condiţii cu cea a judecătorilor Curţii Constituţionale. Pensia de serviciu poate fi cumulată cu indemnizaţia pentru mandatul în curs de exercitare”, se arată în amendamentul adoptat de Comisie.
Senatul a adoptat, pe 27 iunie anul trecut, cu majoritate de voturi, modificările la Legea de organizare şi funcţionare a Avocatului Poporului, potrivit cărora persoana care va îndeplini această funcţie va avea rang şi indemnizaţie de ministru şi pensie egală cu a judecătorilor de la Curtea Constituţională (CCR).
Actul normativ prevedea că ”funcţia de Avocat al Poporului este asimilată ca rang şi salarizare cu funcţia de ministru.
În ceea ce priveşte pensia Avocatului Poporului, legea în noua formă prevede că acesta „beneficiază de pensie calculată şi stabilită în aceleaşi condiţii cu cea a judecătorilor Curţii Constituţionale (…) Pensia de serviciu astfel stabilită poate fi cumulată cu indemnizaţia pentru mandatul în curs de exercitare”.
Actul normativ prevede şi faptul că pensia de serviciu a Avocatului Poporului se actualizează ori de câte ori se majorează indemnizaţia brută lunară a judecătorilor de la Curtea Constituţională, iar dacă în urma actualizării rezultă o pensie de serviciu mai mică, Avocatul Poporului îşi păstrează pensia aflată în plată.
