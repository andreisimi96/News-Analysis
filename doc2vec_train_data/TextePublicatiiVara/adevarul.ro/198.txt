28 mai 2018, 13:16
Preţurile carburanţilor din România au crescut accelerat în ultima săptămână, mai mult decât media europeană, majorarea fiind provocată de scumpirea petrolului.
Potrivit datelor Oil Bulletin , serviciul de monitorizare al pieţei carburanţilor din Uniunea Europeană, preţul mediu al benzinei şi motorinei din România a crescut cu până la 16 bani pe litru într-o săptămână.
Ultimele date publicate de Oil Bulletin (la 21 mai), arată că preţul mediu al benzinei de 95 era de 5,72 lei pe litru, iar al motorinei standard de 5,83 de lei pe litru. Spre comparaţie, la 14 mai, conform aceleiaşi surse, benzina costa, în medie, 5,58 lei litrul, iar motorina 5,67 lei pe litru. 
Cotaţiile petrolului au depăşit, în această lună, pragul de 80 dolari pe baril pentru prima oară din noiembrie 2014, marcând un nou maxim al ultimilor trei ani şi jumătate,ceea ce a împins în sus cotaţiile produselor petroliere, în funcţie de care companiile petroliere, inclusiv cele de la noi, stabilesc preţurile de vânzare a carburanţilor.
