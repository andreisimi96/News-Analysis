Simona Halep a devenit prima româncă în CV-ul căreia s-a trecut un trofeu de Grand Slam după 40 de ani. Ultima dată, Virginia Ruzici triumfase tot la Paris, la Roland Garros 1978.
Simona Halep a fost primită la Salonul Oficial al Aeroportului Henri Coandă, acolo unde a păşit pe covorul roşu, la ora 16.50, în aplauzele celor care au aşteptat-o la sosirea în ţară.
La sosirea liderului WTA s-au acreditat aproape 100 de ziarişti. 
Federaţia Română de Tenis e reprezentată la eveniment de preşedintele George Cosac. De asemenea, Mihai Covaliu, preşedintele Comitetului Olimpic şi Sportiv (COSR) s-a dus şi el la aeroport.
Diseară, de la ora 20.00, Halep le va prezenta românilor trofeul de la Roland Garros la Arena Naţională!
Până atunci, Halep a făcut următoarele declaraţii:
*Mă bucur că văd aşa de mulţi oameni aici şi ne bucurăm de acest trofeu. Tot ce a fost greu se cam uită, atunci când ai o asemenea succes. Am avut o atmosfera deosebită în finală datorită fanilor. Cred că, peste tot, sunt jucătoarea cu cei mai mulţi suporteri. Sunt bucuroasă că am reuşit acest rezultat. Acest trofeu e şi al României, aici m-am născut, aici am crescut şi vă mulţumesc pentru această primire deosebită.
*Darren mi-a spus că trebuie să câştig finala. Finalele precedente au fost ratate din cauza emoţiilor, nu eram convinsă că pot să câştig. Domnul Ţiriac mi-a spus că de mult trebuia să fi câştigat un Grand Slam. Nu prea am dorimt după meciul de sâmbătă, doar trei ore. 
*Abia astăzi dimineaţa, am început să simt bucuria câştigării trofeului. 
*Nu se opreşte cariera mea aici. O să visez la mai multe trofee de acest gen.
*Am crezut cu disperare că pot să câştig un Grand Slam. Sfatul meu pentru aceşti copii care mă iubesc e să nu renunţe niciodată.
*Când s-a cântat imnul României la Roland Garros a fost cel mai emoţionant moment al carierei mele. Mi-au dat lacrimile. Le mulţumesc fanilor care m-au susţinut şi la 2-0 pentru Stephens în setul doi. 
*Am primit multe mesaje şi fiecare e special şi are ceva deosebit în el.
*Vreau să am copii, dar momentan vreau să joc tenis. Mai ales că acest moment mi-a dat energie suplimentară. Şi vreau să visăm împreună la un alt Grand Slam!
*Mereu m-am gândit la o medallie olimpică pentru România. Am jucat la Londra în 2012 şi a fost ceva deosebit. Mă voi duce şi la 2020, dacă voi fi sănătoasă. 
*Nu mă simt foarte obosită. Am fost bine pregătită fizic pentru acest turneu. Îmi iau câteva zile de vacanţă şi apoi pe iarbă.
*O să merg şi o să mă văd cu familia, cu prietenii. 
*Sper ca acest trofeu să aibă o greutate şi să avem o arenă frumoasă în România, acolo unde să joc si eu. Iar cei mici să crească într-un mediu sănătos. 
*E foarte plăcut să fiu cel mai iubit român în momentul de faţă. N-a fost uşor să-mi păstrez calmul în finală.
*Când am câştigat ultimul punct, am simţit o greutate în picioare. Şi am simţit nevoia să schimb privirea cu toţi oamenii care au fost alături de mine.
Rămâi pe adevarul.ro pentru a afla ce va spune Halep la sosirea în ţară!
