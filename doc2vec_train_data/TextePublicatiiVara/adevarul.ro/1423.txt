Imagine din Manbij FOTO AFP
Unităţile pentru Protecţia Poporului (YPG), o formaţiune kurdă din Forţele Democratice Siriene (FDS), aripa armată susţinută de Statele Unite în Siria, şi-a anunţat retragerea consilierilor militari din Manbij (nord).
La doi ani de la eliberarea oraşului Manbij de sub ocupaţia Statului Islamic, YPG a anunţat că îşi retrage consilierii militari din acest oraş din nordul Siriei.
Anunţul YPG vine în urma unui acord între Statele Unite şi Turcia privind stabilizarea situaţiei din Manbij.
Ankara îşi doreşte plecarea YPG din Manbij, considerând că forţă este afiliată Partidului Muncitorilor din Kurdistan (PKK). PKK duce o insurecţie armată în Turcia pentru crearea unui stat al kurzilor.
Turcia a lansat la începutul acestui an operaţiunea „Ramură de Măslin“, menită îndepărtării forţelor kurde din regiunea Afrin.
Pe fondul înaintării trupelor sale şi obţinerii victoriei în Afrin, regimul de la Ankara a avertizat că ia în considerare extinderea operaţiunii, vizând inclusiv Manbij.
