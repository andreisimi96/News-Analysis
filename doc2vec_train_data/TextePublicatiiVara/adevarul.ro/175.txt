28 mai 2018, 10:58
Fostul preot fusese contractat, prin intermediul unei firme de impresariat, să cânte la Zilele comunei Tuluceşti, din judeţul Galaţi. În urma anunţării concertului, pe internet s-a stârnit o adevărată furtună, sătenii cerând primarului, pe contul de Facebook al primăriei, să-l scoată pe Cristian Pomohaci din concert. Lucru care s-a şi întâmplat.
Motivarea excluderii definitive a lui Pomohaci din preoţie: „A întreţi...
Scandalul iscat la Tuluceşti (judeţul Galaţi) legat de nemulţumirile sătenilor că, pe 27 mai 2018, de zilele comunei, fusese chemat să cânte (nu gratis, ci pe bani, evident) fostul preot Cristian Pomohaci, s-a stins cu puţin timp înainte de eveniment.
Petrică Bratu, primarul comunei, a anunţat că a ţinut cont de cererile localnicilor şi a cerut firmei de impresariat care s-a ocupat de partea artistică să rezilieze înţelegerea cu fostul preot (care anul trecut a fost dat afară din preoţie în urma unui scandal de pedofilie).
„Având în vedere reacţia din mediul on-line vizavi de posibila prezenţă a cântăreţului Cristian Pomohaci pe scena de la ediţia din acest an a Festivalului Sărbătoare la Brateş, facem următoarele precizări: toţi artiştii/cântăreţii au fost contractaţi de firma de impresariat, care a făcut o oferta totală către Primărie. Ca adminstraţie locală, respectăm dorinţa locuitorilor din comună şi am luat decizia de a-l înlocui pe Cristian Pomohaci cu un alt artist”, a anunţat pe Facebook primarul comunei Tuluceşti.
La decizia primarului a cântărit foarte mult şi faptul că mai mulţi localnici au anunţat pe internet că vor arunca cu ouă în artist dacă acesta va urca pe scena satului.„S-ar fi produs un scandal care ar fi pus localitatea nostră într-o lumină neplăcută”, a spus primarul.
Controversele de pe internet au continuat însă şi după ce s-a anunţat că Pomohaci nu va mai ajunge la Tuluceşti. În vreme ce o parte dintre săteni s-au arătat mulţumiţi de decizia primarului, alţii au încercat să-i ia apărarea fostului preot, considerând că este discriminat pentru fapte ce nu au legătură cu cariera lui artistică. în cele din urmă, la Tuluceşti au cântat, pe 27 mai, doar Laura Lavric, Vali Vijelie şi mai mulţi artişti locali.
