Cazul celor 29 de copii de la Grădiniţa Brânduşa din Capitală care au ajuns la spital cu toxiinfecţii alimentare grave a readus în discuţie o problemă mai veche: igiena precară a românilor şi faptul că spălatul pe mâini nu este o practică obişnuită nici măcar pentru angajaţii din bucătării.
Copiii de la grădiniţa Brânduşa s-au reîntors la cursuri. Pe 1 iunie m...
Şi tocmai lipsa acestui exerciţiu ar fi dus la îmbolnăvirea micuţilor care au ajuns în patru spitale din Bucureşti, susţin specialiştii, după ce ancheta epidemiologică făcută de Direcţia de Sănătate Publică Bucureşti a scos la iveală bacteriile care s-au găsit în alimentele consumate de copii: E.coli şi enterobacterii, transmisibile pe care fecal-orală. Nici stafilocolul nu a lipsit, el fiind depistat pe mâinile unor angajaţi care, de altfel, au fost daţi afară de şefii instituţiei de învăţământ preşcolar. 
„Dacă aşa ceva se întâmpla într-o grădiniţă din vestul Europei, ar fi fost suspendată imediat activitatea acelei unităţi de învăţământ. Trebuia închisă pentru deratizare. Însă, întrebarea ar fi următoarea: Mai departe s-ar spăla angajaţii pe mâini? România are o mare problemă din acest punct de vedere. Nu suntem obişnuiţi să ne spălăm pe mâini, nu avem acest exerciţiu, dar când discutăm de personal care lucrează în zona de trasabilitate a produselor alimentare, spălatul pe mâini este obligatoriu. Controalele făcute constant, măcar o dată la trei săptămâni, ar duce măcar la o conştientizare a patronilor, a angajaţilor, a celor care răspund de astfel de unităţi”, a declarat, pentru „Adevărul”, Sorin Mierlea, preşedintele Asociaţiei Naţionale pentru Protecţia Consumatorilor-InfoCons.
Ce reguli ar trebui să respecte angajaţii
Concret, Direcţia de Sănătate Publică Bucureşti a găsit, în urma anchetei epidemiologice, semne de toxiinfecţie alimentară. Măsurile dispuse de inspectori nu au fost foarte dure, arată medicii: cele două persoane responsabile cu respectarea normelor de igienă individuală în grădiniţă au fost amendate cu câte 1.800 de lei, trei angajaţi depistaţi cu stafilococ coagulazo-pozitiv au fost daţi afară şi unitatea de învăţământ a fost dezinfectată. 
„Sunt elemente de igienă elementară care în România nu se respectă. Angajaţii se duc la cursuri de igienă pentru că sunt obligaţi, nu ştiu în ce măsură aplică ce învaţă acolo. Au de respectat lucruri simple: de la spălatul pe mâini, la feritul mâncării de muşte şi păstrarea lanţului frigorific. Sunt reguli care nu sunt complicate. E.coli înseamnă contaminare cu materii fecale. Pe româneşte, s-au dus la toaletă şi nu s-au spălat pe mâini”, a declarat şi medicul Corina Zugravu, specialist în igiena alimentaţiei. 
„Enterobacteriile, E.coli şi stafilococii sunt bacterii foarte răspândite. O măsură elementară, şi e valabil nu doar în grădiniţe, unde regulile ar trebui înzecite, ci şi în spitale, este spălatul pe mâini. E o măsură profilactică. În ceea ce priveşte cazurile de îmbolnăvire în grădiniţe, rar se întâmplă ca acestea să apară de la materia primă, în ultimii ani, s-a constatat că personalul era purtător”, a completat medicul specialist.
La ce spitale au fost internaţi copiii
La rândul său, medicul de familie Gindrovel Dumitra, vicepreşedintele Societăţii Naţionale de Medicina Familiei (SNMF), spune că românii trebuie să înveţe că spălatul pe mâini este necesar după fiecare utilizare a toaletei. „Evident, angajaţii din blocul alimentar ar trebui să facă şi nişte analize, dar şi să respecte regulile de igienă”, a arătat medicul.
Reamintim că săptămâna trecută 29 de copii, toţi înscrişi la Grădiniţa Brânduşa nr. 161 din sectorul 3, au ajuns la spitalele din Capitală, respectiv la Spitalul Victor Babeş, Spitalul Marie Curie, Spitalul Gomoiu şi Spitalul Grigore Alexandrescu cu toxiinfecţie alimentară. La scurt timp, poliţiştii Secţiei 11 şi reprezentanţi ai Direcţiei de Sănătate Publică şi ai ANSVSA au început verificările la sediul grădiniţei. Acesta nu este primul astfel de caz din ultimii ani.  
În 2016, mai mulţi bebeluşi din Argeş au murit după ce s-au infectat cu bacteria E.coli şi au făcut sindrom hemolitic uremic. Nici până acum, rezultatele oficiale ale anchetei specialiştilor în sănătate publică din Ministerul Sănătăţii nu au fost făcute publice, neştiindu-se care a fost, concret, cauza care a dus la îmbolnăvirea a zeci de micuţi.
