5 iunie 2018, 17:08
Emil Rengle a donat premiul de originalitate de 10.000 de euro FOTO ProTV
Emil Rengle (27 de ani) a fost desemnat câştigătorul „Românii au talent“ 2018, fiind primul dansator din istoria emisiunii care câştigă marele premiu. În plus, coregraful a câştigat şi premiul de originalitate, în valoare de 10.000 de euro. Artistul a decis să doneze cel de-al doilea premiu.
Emil Rengle a câştigat marele premiu de 120.000 de euro de la „Românii au talent“, în urma voturilor telespectatorilor. Totodată, dansatorul a fost desemnat şi cel mai original concurent din sezonul opt şi i-a fost acordat premiul de 10.000 de euro.
Impresionat de talentul şi de povestea micuţei balerine Bianca Badea, care s-a clasat pe locul doi în marea finală, coregraful a decis să-i doneze premiul de originalitate. 
Anunţul a fost făcut în ediţia de astăzi a emisiunii „La Măruţă“, când Emil i-a înmânat Biancăi cecul. Cei doi au fost astăzi invitaţi în emisiune, însă fetiţa nu ştia de intenţia câştigătorului „Românii au talent“, aşa că surpriza a fost cu atât mai mare.
„Visul meu e la fel de important precum visul oricărui alt om. Mă regăsesc în Bianca, pentru că şi eu, la vârsta ei, munceam zi şi noapte în sala de dans. Gestul meu de a-i dona premiul de originalitate este o încurajare. Dau şi eu mai departe susţinerea uriaşă pe care am avut-o din partea publicului. Ce am învaţat până acum din tot ce mi s-a dat este că, da, în viaţă este important să dai, la rândul tău, mai departe. Ăsta este principiul după care încerc să mă ghidez în tot ceea ce fac“, a declarat câştigătorul „Românii au talent“. 
La rândul ei, micuţa balerină a declarat că-i va ajuta pe alţi copii pentru a-şi îndeplini visul de a dansa: „Sunt foarte bucuroasă că am primit acest premiu, pentru că voi putea ajuta şi eu alţi copilaşi. Nu mă aşteptam la gestul lui Emil, dar banii vor ajunge la copilaşi care au o nevoie mai mare şi care, poate, dansează la rândul lor“. 
Anunţul vine după ce Emil Rengle, fost colaborator al ProTV, a stârnit reacţii negative prin victoria sa la „Românii au talent“.  Astfel, reuşita dansatorului a fost contestată de numeroase voci care îi imputau fie că a lucrat pentru ProTV, fie că este coregraf profesionist şi nu un amator. 
„Nu înţeleg de ce Protv-ul şi-a asumat suspiciunile care ar putea plana asupra participării la o emisune, din cadrul trustului, a unui concurent care lucrează în acelaşi trust. Pentru că mulţi oameni din această ţară ar putea trage nevinovata concluzie că a fost un aranjament. Şi nici măcar nu-i poţi învinui pentru asta, nu? Doar suntem singura ţară din lume în care cuvântul «pilă» are şi alt înţeles în afară de cel clasic din Dex. Sincer, mie mi-ar plăcea să iasă cineva de la Protv să explice cum au stat lucrurile, dar mă îndoiesc c-o să se întâmple vreodată. P.S. Tot ca să fim bine înţeleşi, sub nicio formă nu-i contest talentul omului. Tot ce-am scris este o simplă chestiune de credibilitate“, a scris blogger-ul Mihai Vasilescu. 
Emil Rengle mărturisea după finala „Românii au talent“ ce va face cu banii câştigaţi: va dona o parte din premiu, iar cu restul îşi va cumpăra o locuinţă în Bucureşti. „O parte din sumă o voi dona. Cu restul vreau să-mi iau un apartament şi să mă stabilesc în România, după atâta timp de hoinăreală prin lume. Stau în chirii de la 20 de ani, de când am venit în Bucureşti. Am locuit cu prieteni, colegi, am schimbat multe case. Oricum, de la 19 ani şi până anul trecut am călătorit în SUA, Mexic, China, unde am lucrat ca dansator şi coregraf. Jumătate din timp eram în ţară, cealaltă plecat. Premiul de la «Românii au talent» reprezintă pentru mine semnul divin că trebuie să fiu acasă“, a spus Rengle, potrivit   Click.ro . 
La doar 18 ani, Emil a fost cel mai bun dansator şi coregraf din România. A câştigat campionatul de dans Hip Hop International şi a semnat coregrafia primei trupe de dans din România care a participat la campionatul mondial World’s Hip Hop Championships, în Las Vegas. Astfel, Emil a devenit cel mai căutat coregraf din ţara noastră. A colaborat de-a lungul timpului cu artişti precum Alex Velea, Antonia, Loredana Groza, Dj Andi, Fly Project, Anda Adam, Corina dar şi cu artistele internaţionale Alexandra Stan şi Inna.
