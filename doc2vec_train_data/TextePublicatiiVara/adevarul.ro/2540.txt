11 iunie 2018, 12:16
La încheierea programului de ucenicie, participanţii vor susţine un examen de absolvire, în urma căruia vor obţine un certificat de formare profesională, recunoscut la nivel naţional şi european
HeidelbergCement România anunţă că are 18 noi posturi de ucenici în domeniul producţiei cimentului. Posturile sunt disponibile în cadrul celei de-a treia ediţii a Programului de formare profesională prin ucenicie la locul de muncă – Şcoala de Ucenicie 2018-2020.
Poziţiile vacante vor fi disponibile în fabricile de ciment Fieni (judeţul Dâmboviţa), Chişcădaga (judeţul Hunedoara), respectiv Taşca (judeţul Neamţ), iar la finalul celor doi ani de pregătire, absolvenţii vor avea posibilitatea să devină angajaţi în companie.
Noua serie de ucenici va fi pregătită pentru calificarea în meseria de operator flux pentru fabrica de ciment. Participanţii în cadrul programului vor parcurge un plan de formare profesională şi un plan de pregătire practică în muncă, specific domeniului de activitate – procesul tehnologic de producţie a cimentului, sub îndrumarea unor coordonatori de ucenicie, specialişti cu experienţă ai HeidelbergCement România.
Ucenicii, angajaţi cu contracte individuale de muncă speciale
De-a lungul celor doi ani de pregătire profesională şi calificare la locul de muncă, ucenicii care vor fi parte din acest program vor fi angajaţi într-una dintre cele trei fabrici de ciment HeidelbergCement România, în baza unui contract de ucenicie (contract individual de muncă în care sunt incluse anumite clauze speciale, conform Legii 259/2005 republicate).
La încheierea programului de ucenicie, participanţii vor susţine un examen de absolvire, în urma căruia vor obţine un certificat de formare profesională, recunoscut la nivel naţional şi european. În funcţie de rezultatele obţinute, ucenicii vor putea primi oferte pentru posturi corespunzătoare calificării lor, în cadrul echipei de specialişti a HeidelbergCement România.
„În condiţiile unui deficit de forţă de muncă specializată în industrie în România, pregătirea profesională de specialişti în aceste zone de activitate a devenit o responsabilitate pe care noi, ca angajatori ne-am asumat-o şi pe care, prin continuarea programului de ucenicie, ne-o asumăm şi pentru viitor. 15 dintre ucenicii care au obţinut calificarea în prima ediţie a programului nostru sunt acum angajaţi ai companiei. Dincolo de nevoia internă de specialişti în meserii specifice fluxului tehnologic dintr-o fabrică de ciment, sprijinirea dezvoltării profesionale a tinerilor este un angajament şi faţă de comunităţile în care activăm.”, a declarat dr. Florian Aldea, Preşedinte – Director General al HeidelbergCement România. 
Cine se poate înscrie în program
Chiar dacă experienţa profesională anterioară nu este necesară, pentru a fi acceptaţi în programul de formare profesională, candidaţii trebuie să îndeplinească o serie de criterii:
•Să fie absolvenţi de liceu (inclusiv promoţia 2018)
•Să aibă cunoştinţe de bază de matematică
•Să aibă cunoştinţe de bază de fizică-mecanică
•Să nu deţină deja calificarea pentru meseria de „operator flux pentru fabrica de ciment”
În procesul de recrutare şi selecţie, aceştia vor trece în prima etapă printr-o testare a cunoştinţelor teoretice din domeniile matematică şi fizică-mecanică, iar în funcţie de rezultate şi de evaluarea profilului personal, ulterior va avea loc interviul final. 
Lansat în 2014, Programul de formare profesională şi calificare la locul de muncă derulat de către HeidelbergCement România a pregătit până acum tineri în meseriile de lăcătuş mecanic întreţinere şi reparaţii universale, operator cameră de comandă pentru fabrica de ciment şi electrician întreţinere şi reparaţii.
Cei interesaţi de programul de ucenicie pot trimite CV-ul la adresa de email resurseumane@heidelbergcement.ro până în 15 iulie 2018. 
Mai multe detalii despre programul de ucenicie şi procesul de aplicare pot fi găsite aici : 
Despre HeidelbergCement România
HeidelbergCement România S.A. este unul dintre cei mai importanţi producători de ciment, betoane şi agregate de pe piaţa locală, membru al grupului german HeidelbergCement. Investiţiile realizate în România de grupul HeidelbergCement depăşesc 520 de milioane de euro. 
HeidelbergCement România S.A. deţine trei fabrici de ciment, situate la Taşca, Fieni şi Chişcădaga, 21 de staţii de betoane, 7 cariere şi 5 balastiere de agregate. Compania produce şi comercializează ciment şi betoane de diverse clase (de înaltă rezistenţă, pentru îmbrăcăminţi rutiere, pentru lucrări hidrotehnice, de uz general şi poriment), precum şi agregate de carieră şi de balastieră. 
Odată cu preluarea producătorului italian de ciment Italcementi, grupul HeidelbergCement a devenit numărul 1 în producţia de agregate, numărul 2 în producţia de ciment şi numărul 3 în producţia de betoane, la nivel mondial. Grupul are aproximativ 59.000 de angajaţi în peste 3.000 de locuri de producţie din circa 60 de ţări din întreaga lume.
