28 mai 2018, 22:45
Bărbatul de 60 de ani a decedat după ce a fost trăsnit
Un gorjean de 60 de ani, din comuna Stăneşti, şi-a pierdut viaţa, duminică, după ce a fost lovit de un fulger în timp ce se afla cu animalele la păscut pe un câmp.
Sexageneraul a fost prins de o furtună şi s-a adăpost sub un copac, acolo unde a fost găsit mai târziu decedat cu arsuri. Pentru că terenul era accidentat, salvamontiştii gorjeni au fost solicitaţi să intervină. „Am fost solicitaţi de către Serviciul Judeţean de Ambulanţă şi Poliţie să intervenim în recuperarea trupului unei persoane surprinsă de furtună pe raza comunei Stăneşti. Ne-am deplasat în zonă. Acolo plouase foarte mult şi pământul era moale, iar zona deosebit de accidentată. Am reuşit să ajungem în zonă şi să transportăm cadavrul în locul unde se afla maşina de la medicină legală“, a spus Sabin Cornoiu, şeful Salvamont Gorj. 
Decesul este anchetat de poliţie
Oamenii legii au început, ieri, o anchetă în acest caz.
„Poliţiştii fac cercetări într-un dosar penal pentru moarte suspectă, în cazul unui bărbat de 61 de ani, plecat pe câmp cu oile, în zona Stăneşti. A fost găsit decedat, având arsuri în zona trunchiului şi piciorului stâng, probabil trăsnit de fulger”,
a declarat Miruna Prejbeanu, purtătorul de cuvânt al IPJ Gorj.
Trupul neînsufleţit al bărbatului din comuna Stăneşti a fost transportat la Serviciul de Medicină Legală Gorj, iar în urma necropsiei se va stabili cauza decesului.
