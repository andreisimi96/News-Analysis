29 mai 2018, 19:36
Atomocentrala plutitoare, în apele Oceanului Arctic Foto: EPA
Rusia a lansat recent prima centrală nucleară plutitoare, de fapt o atomocentrală instalată pe o barjă uriaşă, şi are de gând să o pună în funcţiune la doi paşi de coastele Alaskăi, scrie LiveScience.
Atomocentrala plutitoare, botezată Akademik Lomonosov şi construită în Sankt Petersburg, a fost remorcată până în portul Murmansk, unde a ajuns pe 19 mai, potrivit unui comunicat al companiei ruseşti pentru energie atomică, Rosatom.
Centrala este alimentată în prezent cu combustibil nuclear la Murmansk, apoi va fi remorcată spre portul arctic Pevek, din Extremul Orient rus, aflat lângă Strâmtoarea Bering, la doar 86 de kilometri de coastele vestice ale statului american Alaska.
Centrala nucleară plutitoare va înlocui o termocentrală pe cărbune şi o atomocentrală dezafectată din Extremul Orient rus, preluând furnizarea de curent electric pentru cei peste 50.000 de oameni care locuiesc în regiunea respectivă.
„Un Cernobîl plutitor“
Compania Rosatom anunţă că Akademik Lomonosov este prima dintr-o serie de centrale plutitoare care vor deservi comunităţile din regiunile îndepărtate ale Rusiei, înlocuind în principal termocentrale, ceea ce va reduce emisiile de carbon. 
Însă aripa anti-nucleară a mişcărilor ecologiste critică vehement acest proiect, numindu-l „un Cernobîl plutitor“. 
Rosatom a respins acuzaţiile, precizând că nu va fi deversat material nuclear în Oceanul Arctic şi că peste 40-50 de ani atomocentrala plutitoare va fi remorcată spre un şantier special unde va fi dezafectată în siguranţă.
O centrală unică
Odată ce Akademik Lomonosov va fi conectat la reţeaua energetică şi îşi va pune în funcţiune cele două reactoare nucleare KLT-40 – similare cu cele utilizate la bordul spărgătoarelor de gheaţă atomice ruseşti – va fi singura centrală nucleară plutitoare activă din lume. 
Un proiect similar intenţionau să realizeze şi americanii la sfârşitul anilor '60 şi începutul anilor '70: era vorba de un reactor nuclear care să fie ancorat lângă coastele staului New Jersey, potrivit Timeline. 
Era planificat ca acesta să fie primul dintr-o serie de reactoare plutitoare construite pe ideea că s-ar obţine costuri de construcţie mai scăzute dacă toată forţa de lucru calificată ar fi concentrată într-un singur loc, iar reactoarele ar fi fost remorcate apoi acolo unde ar fi fost nevoie de ele.
Planurile unei reţele americane de reactoare nucleare plutitoare au fost însă abandonate când investiţiile în energie au deveneit mai puţin atractive, în timpul embargoului petrolier din 1973.
