13 iunie 2018, 07:36
Formaţia FC Voluntari a învins, sâmbătă, pe teren propriu, cu scorul de 1-0, echipa Chindia Târgovişte, în prima manşă a barajului de menţinere/promovare în Liga I.
Chindia Târgovişte joacă, mircuri, de la ora 17.30, returul de foc cu FC Voluntari, echipa antrenată de Adrian Mutu. Chindia poate reveni, astfel, în Liga 1, după 20 de ani. Biletele sunt gratuite, însă nu nelimitate.
Intrarea se va face pe bază de bilet care se poate procura în mod gratuit, în limita numărului de locuri disponibile pe Stadionul Eugen Popescu - 5.000 de locuri conform omologării FRF.
Biletele pot fi ridicate de la sediul clubului, din strada Justiţiei, nr. 3, în ziua de miercuri, 13.06.2018, începând cu ora 8.00.  Fiecare persoană poate achiziţiona cel mult 4 bilete.
Accesul pe stadion se va face începând cu ora 15:30.
Comunicatul emis de club 
"1. Intrarea se va face pe bază de bilet care se poate procura în mod GRATUIT, în limita numărului de locuri disponibile pe Stadionul Eugen Popescu – 5000 de locuri conform omologării FRF;
2. Biletele pot fi ridicate de la sediul clubului, din strada Justiţiei, nr. 3, în ziua de miercuri, 13.06.2018, începând cu ora 8.00;
3. Fiecare persoană poate achiziţiona MAXIM 4 bilete;
4. Copiilor sub 12 ani li se va permite accesul pe stadion fără bilet, dar numai însoţiţi de un adult ce posedă bilet;
5. Cererea de bilete este foarte mare, de aceea facem apel la înţelegerea dumneavoastră în legătură cu accesul pe stadion. Pentru a evita sancţiuni din partea FRF precum neînceperea partidei sau mai grav, pierderea acesteia, nu vom permite intrarea în tribune a unui număr mai mare de 5000 de spectatori;
6. Accesul pe stadion se va face începând cu ora 15.30, pe cele 3 porţi din strada Justiţiei;
7. Meciul va fi transmis în direct pe Digi Sport 1;
Ne cerem scuze suporterilor care nu vor avea acces pe stadion din cauza numărului limitat de locuri. Vă mulţumim pentru înţelegere şi vă aşteptăm să vă susţineţi echipa de suflet! HAI, CHINDIA! HAI, TÂRGOVIŞTE!".
În meciul tur, desfăşurat sâmbăta trecută, FC Voluntari a învins-o pe teren propriu, cu 1-0, prin golul marcat de Ionuţ Balaur, pe Chindia Târgovişte.
Măsuri speciale de ordine
Efective de jandarmi dâmboviţeni şi din cadrul Grupării de Jandarmi Mobile Ploieşti vor asigura măsurile de ordine şi siguranţă publică pe timpul desfăşurării meciului de fotbal de baraj pentru promovarea în Liga I, dintre echipele Chindia Târgovişte sau FC Voluntari.
„Jandarmii vor fi prezenţi în zona imediată şi apropiată locului de desfăşurare a partidei pentru prevenirea şi combaterea faptelor care pot conduce la tulburarea ordinii publice înainte, pe timpul şi după terminarea  meciului. Pentru a evita aglomeraţia în jurul punctului de intrare în stadion, recomandăm spectatorilor să vină la meci începând cu ora de deschidere a porţii de acces şi să aibă un comportament civilizat pe timpul afluirii/defluirii. Jandarmeria recomandă tuturor spectatorilor să nu se implice în incidente şi să dea dovadă de spirit de fairplay, delimitându-se de orice formă de violenţă verbală sau fizică ce ar putea conduce la tulburarea ordinii publice”, se arată într-un comunicat al IJJ Dâmboviţa. 
Formaţia FC Voluntari a învins, sâmbătă, pe teren propriu, cu scorul de 1-0, echipa Chindia Târgovişte, în prima manşă a barajului de menţinere/promovare în Liga I. Ionuţ Balaur a marcat unicul gol al partidei cu 11 minute înainte de final, când a primit o pasă la marginea carului de la Costin Lazăr şi a şutat din prima fără nicio şansă pentru portarul advers.
