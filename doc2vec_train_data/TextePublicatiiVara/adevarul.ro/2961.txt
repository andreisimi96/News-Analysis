13 iunie 2018, 14:05
Poliţiştii locali vor putea patrula cu maşina doar 25 de kilometri pe zi FOTO Cosmin Zamfirache
Scumpirea combustibilului a ajuns să saboteze activitatea Poliţiei Locale din municipiul Botoşani. Primarul oraşului, Cătălin Flutur, spune că numărul de kilometri pe care-l mai poate parcurge o maşină de Poliţie în patrulare aproape s-a înjumătăţit. Mai mult decât atât, edilul spune că nu mai este combustibil nici măcar pentru motocoasele serviciilor din Primărie.
Poliţia Locală din municipiul Botoşani a redus aproape la jumătate distanţa şi timpul de patrulare cu autoturismele din dotare. Poliţiştii vor merge mai mult pe jos sau vor lăsa efectiv zone neacoperite. Motivul pentru această situaţie bizară este scumpirea carburantului. 
Cel puţin asta susţine edilul Botoşanilor, Cătălin Flutur. Explozia preţurilor la utilităţi, dar mai ales la carburant, spune Flutur, a dus bugetul Primăriei la fundul sacului. În aceste condiţii va fi făcută economie la sânge, inclusiv în activitatea Poliţiei Locale.
Distanţa de patrulare, redusă la jumătate
Primarul Cătălin Flutur spune că, din cauza scumpirii combustibilului, poliţiştii locali vor fi nevoiţi să reducă distanţa de patrulare cu autoturismele din dotare. Mai precis, va fi o reducere de la peste 40 de kilometri pe zi, cât se făcea până în luna mai 2018, la numai 25 de kilometri pe zi. La un calcul simplu înseamnă că o maşină a Poliţiei Locale va putea să facă numai două ture de oraş. ”Nu mai avem bani de combustibil ca Poliţia Locală să patruleze. Toată lumea cere intervenţia Poliţiei Locale, iar o maşină are bani de combustibil pentru doar 25 de kilometri pe zi”, spune edilul.
Şeful Poliţiei Locale, Ioan Onuţu, spune că această creştere a preţului la combustibil le-a dat peste cap efectiv toate calculele privind bugetul alocat. ”Noi ne-am calculat preţul la litru de benzină, la nivelul anului 2017. Preţul a crescut însă în 2018 şi aici au apărut diferenţele”, spune Ioan Onuţu. În aceste condiţii, maşinile vor fi folosite doar la intervenţii, iar patrularea se va face mai mult pe jos. 
Fără combustibil la motocoase şi cisterne
Totodată primarul a precizat că nici măcar pentru motocoasele din dotarea Primăriei nu mai este combustibil. Dar nici pentru cisternele care udă florile. În aceste condiţii, există riscul ca iarba să nu mai poată fi tăiată, iar florile să rămână doar la mila ploii. Şi totul, spune edilul, din cauza scumpirilor combustibilului, a creşterii masive a cheltuielilor cu salariile, dar şi a unui buget mai mic. ”Nu mai avem bani de combustibil să tăiem iarba în oraş sau să udăm florile. Este un val de scumpiri care ne afectează”, spune edilul Botoşaniului.
Vă recomandăm să citiţi şi următoarele ştiri:
