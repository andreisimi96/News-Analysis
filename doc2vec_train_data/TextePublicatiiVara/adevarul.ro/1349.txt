Elena Udrea, condamnată definitiv la 6 ani de închisoare în dosarul „Gala Bute”. Rudel Obreja a primit 5 ani
5 iunie 2018, 05:59
Elena Udrea la DNA FOTO Inquam/Liviu Florin Albei
Elena Udrea a fost condamnată definitiv, marţi, de magistraţii Curţii Supreme, la 6 ani de închisoare cu executare în dosarul „Gala Bute” în care a fost acuzată de luare de mită şi abuz în serviciu. Completul de cinci judecători a menţinut astfel pedeapsa dată de instanţa de fond. La rândul lui, Rudel Obreja a fost condamnat la cinci ani cu executare. Elena Udrea se află în prezent în Costa Rica, unde a cerut azil politic.
Rudel Obreja, după decizia din Gala Bute: „Oamenii care fac ceva pentr...
UPDATE Potrivit sentinţei, Curtea Supremă a respins în cazul Elenei Udrea ca neîntemeiată cererea de repunere pe rol şi a admite apelul Parchetului de pe Înalta Curte de Casaţie şi Justitiţie. 
În ceea ce-l priveşte pe Rudel Obreja, magistraţii au desfiinţat în parte sentinţa, pentru evaziune fiscală şi aplicarea pedepsei accesorii.
Aceasta a fost contopită cu acuzaţie de complicitate la luare de mită si urmeaza sa execute pedeapsa cea mai grea de 5 ani inchisoare.
Au primit condamnari cu executare:
- Elena Udrea - 6 ani,
Sentinte cu suspendare au primit inculpatii care au recunoscut acuzatiile:
- Gheorghe Nastasia - 4 ani cu suspendare;
- Ana Maria Topoliceanu - 3 ani cu suspendare;
- Stefan Lungu - 1 an si 6 luni cu suspendare;
- Dragos Botoroaga- 2 ani si 6 luni cu suspendare.
-Ion Ariton, fostul ministru al Economiei  a fost achitat
Rudel Obreja: Mă aşteptam să fiu achitat. O felicit pe Elena Udrea
Rudel Obreja, fostul preşedinte al Federaţiei Române de Box, condamnat definitiv la cinci ani de închisoare, în dosarul "Gala Bute" s-a arătat revoltat de sentinţa Curţii Supreme.
"Este o mizerie ce se întâmplă, mă aşteptam să fiu achitat şi să fiu răsplătit pentru ceaa ce am făcut eu pentru România. Dar iată că oamenii care fac ceva pentru această ţară ajung la puşcărie şi sunt promovate lichelele care au vândut ţara", a declarat Rudel Obreja. „Sunt un luptător, am luptat o viaţă întreagă! Nu va fi un final aici, voi lupta până la capăt. Nu îmi este teamă de închisoare, mie nu îmi este frică nici de Dumnezeu, pentru că Dumnezeu nu face rău, alţii fac.Vom continua să lucrăm împreună cu avocaţii, pentru o eliberare mai rapidă”, a completat fostul preşedinte al Federaţiei Române de Box.
Acesta a felicitat-o în schimb pe Elena Udrea pentru faptul de a nu fi ajuns la închisoare. „O felicit pe Elena Udrea pentru faptul că nu a ajuns la închisoare, nu merita să ajungă la închisoare.”, a spus Rudel Obreja.
Ce alte dosare mai are Elena Udrea
În dosarul Hidroelectrica, Elena Udrea a fost trimisă în judecată de procurorii DNA, pentru trafic de influenţă şi spălarea banilor, alături de omul de afaceri Dan Andronic, acuzat de mărturie mincinoasă. Udrea este acuzată că a cerut cinci milioane de dolari - din care a primit 3,8 milioane - de la omul de afaceri Bogdan Buzăianu, pentru ca în schimb să intervină pentru menţinerea contractului între Hidrolectrica şi firma acestuia.
În acest dosar, procurorii DNA susţin că în cursul anului 2011, Elena Udrea a acceptat promisiunea făcută de Buzăianu, prin intermediari, ca în schimbul a sumei de cinci milioane de dolari, să intervină pe lângă factori de decizie din Ministerul Economiei şi din SC Hidroelectrica SA, pentru menţinerea în condiţiile deja negociate (preţ şi cantitate de energie furnizată) a contractelor pe care societatea omului de afaceri le încheiase cu Hidroelectrica. Din suma promisă, Elena Udrea a primit, în noiembrie 2011, prin intermediari, 3.800.000 de dolari, dar şi o creanţă de 900.000 de euro. Creanţa reprezenta o sumă pe care o firmă a omului de afaceri o împrumutase unui terţ şi care era garantată cu părţi sociale ale unei societăţi comerciale care deţinea două publicaţii, spun procurorii DNA.
Potrivit procurorilor, pentru a ascunde că era beneficiara reală a creanţei de 900.000 euro (care i-ar fi conferit pe cale de consecinţă şi puterea de a influenţa activitatea societăţii cu activitate media), Elena Udrea a preluat creanţa de la firma controlată de omul de afaceri, prin interpunerea unei alte firme paravan, aparţinând unei cunoştinţe.
Dosarul a fost trimis spre judecare Curţii de Apel Bucureşti.
La ultimul termen, procurorul DNA a cerut pedepse sporite pentru toti inculpaţii, şi ca acestea să fie cu executare, afirmând că pedepsele date de instanţa de fond sunt orientate spre minim şi nu corespund faptelor săvârşite de inculpaţi.
În martie 2017, Elena Udrea a fost condamnată la 6 ani de închisoare cu executare de către magistraţii de la Curtea Supremă pentru infracţiunile de luare de mită şi abuz în serviciu. Mai mult, instanţa a mai decis ca Elena Udrea să plateasca aproape 3 milioane de euro despagubiri. Procurorul DNA a cerut o pedeapsă sporită pentru fostul ministru al Dezvoltării, afirmând că, prin acţiunile sale a generalizat practica ilegală ca firmele să pltească comisioane pentru a obtine contracte din bani publici. „Pentru inculpata Elena Udrea cerem Instanţei să aibă în vedere că sunt fapte săvârşite într-o perioadă lungă de timp, a implicat persoane de încredere, cărora le delega atribuţii, tocmai pentru a evita tragerea sa la răspundere,
Rudel Obreja, fost presedinte al Federatiei Romane de Box, a primit 5 ani de închisoare cu executare pentru luare de mită şi evaziune fiscală. Pentru acesta DNA a cerut o pedeapsă orientată spre mediu, motivând că "nu şi-a recunoscut faptele, şi a plasat responsabilitatea pentru spălare de bani către alte firme". Tudor Breazu, prieten al Elenei Udrea, administratorul terenurilor de la Nana deţinute de fostul ministru, a fost condamnat la 3 ani de închisoare, de asemenea, cu executare.
În acelaşi dosar, Stefan Lungu, fost consilier al Elenei Udrea, a fost condamnat la o pedeapsă de un an şi şase luni cu suspendare, Gheorghe Nastasia, fost secretar general în Ministerul Dezvoltării Regionale şi Turismului, a primit o condamnare de patru ani de închisoare cu suspendare sub supraveghere, Ana Maria Topoliceanu, fost director al Companiei Naţionale de Investiţii, trei ani de închisoare cu suspendare şi Dragoş Marius Botoroaga, administratorul unei firme, doi ani şi sase luni cu suspendare.
Ion Ariton, fost ministru al Economiei, a fost achitat pentru acuzaţiile de participatie improprie la abuz în serviciu şi folosire a influenţei în scopul obţinerii de foloase necuvenite. Acesta a fost acuzat de procurori că ar fi determinat reprezentanţii a zece companii de stat să sponsorizeze ilegal, cu o sumă de peste 1,7 milioane lei, organizarea Galei Bute de către firma lui Rudel Obreja. La ultimul termen, acesta a declarat în faţa judecătorilor că "mă consider nevinovat. Eu nu am încălcat legea. Sponsorizarile au fost  făcute legal”.
Gala Bute a avut loc în data de 9 iulie 2011, atunci când Lucian Bute îl învingea pe francezul Jean-Paul Mendy, păstrându-şi centura IBF la categoria supermijlocie. Tot în anul 2011, cotidianul Gazeta Sporturilor începea seria dezvăluirilor despre actele de corupţie din jurul organizării acestui eveniment.
Potrivit DNA, Udrea a coordonat un sistem prin care persoanele cele mai apropiate ei, şi anume Lungu, Topoliceanu, Nastasia şi Breazu, au primit, cu ştiinţa sa, sume de bani de la reprezentanţii unor societăţi comerciale pentru a le garanta plata la timp a lucrărilor finanţate de ministerul pe care inculpata îl conducea.
Anchetatorii spun că sumele obţinute au intrat fie nemijlocit în patrimoniul Elenei Udrea (în numerar ori prin plata unor bunuri şi servicii), fie în patrimoniul unor persoane indicate de aceasta (organizaţia Bucureşti a PDL şi Rudel Obreja).
Udrea mai este acuzată că a determinat alţi funcţionari din minister să îşi încalce atribuţiile, cu prilejul achiziţiei de servicii de publicitate la 'Gala Bute', prejudiciind bugetul instituţiei şi creând un folos necuvenit pentru Rudel Obreja.
Elena Udrea a urmărit ultimele termene ale procesului din Costa Rica
De la începutul lunii februarie a acestui an, fostul ministru al Dezvoltării şi principalul inculpat în acest dosar, Elena Udrea se află în Costa Rica, alături de buna ei prietenă, fosta şefă DIICOT, Alina Bica. La termenele din acest dosar, după această dată, apărătorii Elenei Udrea au încercat să motiveze absenţa acesteia de la termenele de judecată invocând starea de sănătate a clientei lor. Completul de cinci judecători de la Curtea Supremă a respins însă de fiecare dată cererile avocaţilor de a depune de la dosar expertizele medicale efectuate în Costa Rica. Fostul ministru al Dezvoltării a transmis însă, pe mai multe canale media, că este însărcinată, iar în urmă cu două săptămâni a susţinut că a pierdut unul dintre gemeni, şi că medicii i-au recomandat o perioadă de odihnă totală.
Ulterior, Elena Udrea declara pentru un post TV că nu se gândeşte la o condamnare în acest dosar şi ia în calcul o reîntoarcere în ţară. „De ce să ne gândim la un lucru atât de abuziv? Să ne gândim că o să am parte de o judecată corectă (...) şi într-o astfel de situaţie nu pot să fiu decât achitată. Eu la asta mă gândesc. Îmi dă speranţe că Orban a fost achitat. Avea acuzaţie că ceruse bani, îmi aduce mari speranţe că în două dosare în care sunt acuzată că am primit bani şi eu voi fi achitată".
La termenele ulterioare însă avocaţii fostului ministru al Dezvoltării au susţinut în faţa instanţei că Elena Udrea beneficiază de statutul de refugiat politic în Costa Rica. „Din ’89 şi până în prezent, nu cred ca a mai existat situaţia ca un fost demnitar al statului român să primească statutul de refugiat politic într-un stat membru al convenţiilor internaţionale. Elena Udrea are în prezent reşedinţa în Costa Rica, iar ea beneficiază de cel mai larg exerciţiu al drepturilor prevăzute de statul în care se află”, a susţinut avocatul Elenei Udrea. „„Solicităm în mod insistent ca udrea Elena Gabriela să fie audiată de instanţa de apel şi să i se acorde şi ultimul cuvânt folosind mijloacele de comunicare modernă sau cel al comisiei derogatorie”, a susţinut acesta. 
Magistraţii Curţii Supreme au respins această cererile repetate de audiere înaintate de apărătorul Elenei Udrea, susţinând că „din înscrisuri nu rezultă că a dobândit statutul de refugiat politic ci doar a aplicat pentru dobândirea lui”. Chiar şi la ultimul termen, judecătorii Curţii Supreme au respins cererea Elenei Udrea de a fi audiată, fie prin comisie derogatorie sau prin mijloace tehnice, argumentând că lipsa acesteia de la termenele de judecată este „consecinţa directă a deciziei inculpatului de a părăsi ţara”.
De menţionat este şi faptul că în motivarea sentinţei din martie 2017 în cazul pedepsei acordate Elenei Udrea, completul de trei judecători de la Înalta Curte de Casaţie şi Justiţie a considerat, ca elemente atenuante, faptul că aceasta nu a avut antecedente penale şi că s-a prezentat la toate termenele de judecată.
