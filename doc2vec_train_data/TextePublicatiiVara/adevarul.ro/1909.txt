7 iunie 2018, 13:05
Prinţul George este al treilea în ordinea de succesiune la tronul Marii Britanii FOTO Guliver/Getty Images
Familia regală a Marii Britanii a cerut sporirea măsurilor de securitate pentru prinţul George, la şcoală şi în plimbările acestuia prin Londra, după ce un susţinător al ISIS a cerut reţelei teroriste să îl atace pe băieţel.
Surse apropiate familiei regale au declarat că măsurile de securitate vizează Şcoala Thomas din Battersea, Londra, frecventată de prinţul George (4 ani), scrie TMZ . 
De asemenea, mai multe gărzi de corp îl vor însoţi pe prinţ în plimbările acestuia cu mama sa, ducesa Catherine de Cambridge, şi bunica maternă, Carole Middleton, care are grijă frecvent de el. 
În vârstă de 4 ani, prinţul George este fiul cel mare al prinţului William şi al ducesei Catherine de Cambridge. El este al treilea în ordinea de succesiune la tronul Marii Britanii, după tatăl său, prinţul William, şi bunicul său, prinţul moştenitor Charles, notează Mediafax.
În ceea ce priveşte aniversarea oficială a bunicii copilului, regina Elisabeta a II-a, care va avea loc la sfârşitul săptămânii, la palatul Buckingham din Londra, lucrurile se vor defăşura ca de obicei.  Prinţul George va apărea alături de restul familiei la balconul palatului, dar măsurile de securitate vor fi sporite.
Husnain Rashid, un susţinător al reţelei Stat Islamic, care a încurajat militanţii terorişti să îl atace pe prinţul George, ar putea fi condamnat la închisoare pe viaţă după ce şi-a recunoscut actele de terorism, relatează site-ul cotidianului The Guardian. Individul a cerut teroriştilor care acţionau pe cont propriu să îl vizeze pe moştenitorul tronului, care tocmai începuse, anul trecut, cursurile Şcolii Thomas din Battersea.
Pe 13 octombrie 2017, Rashid a publicat pe reţelele de socializare o fotografie în care apărea şcoala la care învaţă prinţul George, împreună cu doi bărbaţi îmbrăcaţi în ţinutele specifice militanţilor Stat Islamic, mesajul acestuia fiind acela că „nici măcar familia regală nu va fi lăsată în pace“.
Bărbatul, în vârstă de 32 de ani, a negat iniţial toate acuzaţiile, însă, în urmă cu o săptămână, pe 31 mai, şi-a schimbat declaraţia pentru patru din cele şapte capete de acuzare.
21 aprilie 1926 este data de naştere a reginei Elizabeth a II-a, însă suverana britanică mai are o aniversare oficială în luna iunie, tradiţional marcată printr-o ceremonie denumită „Trooping the Colour“, cu parade ale soldaţilor prin centrul Londrei.
Parada are loc în fiecare an în a doua sâmbătă din luna iunie şi se desfăşoară în spaţiul numit Horse Guards Parade de lângă St James’s Park. În audienţă se numără Familia Regală, oaspeţi invitaţi şi publicul larg. Ceremonia este difuzată în direct de BBC în Marea Britanie şi este prezentată şi în Germania şi Belgia.
Familia regală britanică, la balconul Palatului Buckingham, în timpul paradei „Trooping the Colour“ din 2016 FOTO Getty Images
FOTO Getty Images
