Guvernul anunţă titlurile de stat „Centenar” pentru populaţie, în valoare de 1 leu, cu dobândă de 4,5% pe an
8 iunie 2018, 18:27
Guvernul se va împrumuta de la populaţie în acest an prin titlurile de stat „Centenar” în valoare de un leu, cu o maturitate de 5 ani şi o dobândă de 4,5% pe an. Titlurile vor putea fi achiziţionate prin Trezorerie sau prin Poşta Română, urmând să demareze punerea în vânzare chiar de săptămâna viitoare.
Programul Tezaur. Poşta Română va intermedia vânzarea titlurilor de st...
„Vreau să anunţ elaborarea titlurilor de stat „Centenar” pentru populaţie, cu o dobândă de peste 25% pentru cinci ani, adică peste 4,5% pe an. Achiziţionarea titlurilor de stat „Centenar” se poate face prin Trezorerie sau prin Poşta Română, a anunţat vineri premierul Viorica Dăncilă, la începutul şedinţei de Guvern.
Purtătorul de cuvânt al Guvernului, Nelu Barbu, a declarat, după şedinţa de Guvern, că, la propunerea Ministerului Finanţelor Publice, Guvernul a aprobat noi reglementări care vor permite lansarea unei emisiuni cu titluri de stat „Centenar” pentru populaţie, cu dobândă de peste 25% pe cinci ani. „Asta înseamnă o dobândă de peste 4% pe an. Un instrument atractiv, dedicat populaţiei, destinat încurajării economisirii şi diversificării bazei de investitori în titlurile de stat”, a spus el.
„Un leu este suma minimă pentru un titlu de stat. Rămâne valabil ceea ce este acum valabil în ceea ce priveşte titlurile de stat Tezaur. Acestea se vor numi Centenar”, a spus el.
 „În mod concret, titlurile de stat vor putea fi vândute, distribuite şi prin Compania Naţională Poşta Română, dar şi prin Trezorerie şi alţi parteneri, cum ar fi băncile sau societăţile financiare de brokeraj sau asigurări. Răscumpărarea titlurilor se va putea face în orice moment pe bursă şi, evident, instrumentul are o serie de beneficii. În primul rând, impulsionarea economisirii în favoarea consumului, acordarea unei dobânzi net superioare celei din sistemul bancar, dobânda pentru titlurile de stat nu se impozitează, statul garantează integral contravaloarea acestor titluri de stat, indiferent de sumă, şi prin aceste titluri de stat se pot garanta titlurile pentru investiţii, pentru construcţii”, a declarat Nelu Barbu.
Potrivit lui, săptămâna următoare ar trebui să demareze această punere în vânzare. 
