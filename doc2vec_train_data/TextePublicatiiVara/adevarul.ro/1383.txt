5 iunie 2018, 16:42
Amprentele digitale şi palmare ale conducătorilor auto din Republica Moldova vor fi preluate printr-o metodă modernă şi rapidă, cu utilizarea live-scanerelor. Guvernul a aprobat marţi, 5 iunie, modificări la Regulamentul privind obţinerea, evidenţa şi utilizarea informaţiei dactiloscopice.
Consultantul lui Andrei Năstase, în presa română: Plahotniuc are prote...
Colectarea informaţiei dactiloscopice de la conducătorii auto va fi realizată de către angajaţii Ministerului Afacerilor Interne, în cadrul centrelor multifuncţionale ale Agenţiei Servicii Publice. 
În acest scop, centrele vor fi dotate cu aparate digitale pentru prelevarea amprentelor (live-scanere). După preluarea amprentelor, fişierele vor fi introduse în sistemul automatizat pentru identificarea datelor dactiloscopice – AFIS.
Noul sistem de evidenţă, creat după modelul statelor europene, va simplifica esenţial procedura de înregistrare dactiloscopică. Totodată, stocarea datelor dactiloscopice va ajuta la stabilirea identităţii persoanelor decedate în accidentele rutiere, precum şi la identificarea făptuitorilor infracţiunilor nedescoperite.
În Republica Moldova sunt înregistraţi peste un milion de conducători auto. Încă din anul 2002, după aprobarea Legii cu privire la înregistrarea dactiloscopică de stat, preluarea amprentelor şoferilor a devenit obligatorie. Până acum procedura respectivă nu s-a efectuat din lipsa mecanismului necesar.
În prezent, pentru prelevarea amprentelor se foloseşte o metodă învechită, pe suport de hârtie. Pe parcursul ultimilor 16 ani, în baza de date a MAI au fost acumulate peste 400 de mii de fişe dactiloscopice, aceasta fiind unica şi cea mai mare bază de date cu amprente digitale din ţara noastră.
