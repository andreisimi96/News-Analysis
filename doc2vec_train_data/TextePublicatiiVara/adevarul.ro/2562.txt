Consilierul general al PNL, Ciprian Ciucu, susţine că primarul general, Gabriela Firea, a adus moaşte la primărie, iar unii angajaţi ai instituţiei sunt nemulţumiţi, potrivit unui mesaj publicat pe pagina de Facebook.
Nicuşor Dan: Primăria Capitalei i-a refuzat Simonei Halep să se întâln...
„Firea a adus moaşte în PMB (nu, nu este o glumă). Momente stânjenitoare pentru majoritatea angajaţilor PMB. În această dimineaţă, între orele 8.30 şi 10.00 salariaţii PMB au fost invitaţi la camera 104 (lângă cabinetul ei) să se închine unor moaşte aduse special în acest scop, conform voinţei primarului Capitalei. Mai mulţi angajaţi ai PMB m-au contactat şi s-au arătat revoltaţi de situaţia în care au fost puşi“, a afirmat Ciprian Ciucu, unul dintre contestatarii Gabrielei Firea. 
Liberalul consideră că în instituţie ar trebui să fie menţinut comportamentul laic. „Gabriela Firea nu are cum să înţeleagă că, într-o societate modernă şi laică, comportamentul religios este rezervat spaţiului intim al conştiinţei şi nu paradei. Astfel de gesturi exagerate sunt de natură să-i pună pe oameni în situaţii stânjenitoare, să practice comportamente religioase doar de ochii şefei. Este libertatea Gabrielei Firea să fie o persoană religioasă şi să practice orice ritualuri doreşte, iar eu, cu sinceritate îi spun, respect acest lucru! Dar asta nu înseamnă că poate avea libertatea de a extinde propriile ei practici şi stil de viaţă în vieţile oamenilor pe care vremelnic îi conduce!“, a mai afirmat Ciucu. 
Primăria Capitalei a oferit o reacţie pentru „Adevărul“ prin intermediarul viceprimarului Aurelian Bădulescu. „Este un lătrău care are mandat de la Macovei să ascundă sursele de finananţare cu riscul de a lua în deşert până şi cele sfinte“, a precizat Bădulescu, prin intermediul unui sms, fără a mai da detalii suplimentare despre ceea ce s-ar fi întâmplat de dimineaţă în Primăria Capitalei. 
