5 iunie 2018, 17:11
Giuseppe Conte FOTO EPA-EFE
Noul preşedinte al Consiliului italian de Miniştri Giuseppe Conte a prezentat marţi, în Senat, liniile mari ale programului său de guvernare şi a dat asigurări că ţara sa doreşte o ”revizuire” a sancţiunilor economice impuse Rusiei de comunitatea internaţională, relatează AFP.
Noul ministru italian al Familiei: „Familia naturală este atacată. Hom...
”Noi vom fi promotorii unei revizuiri a sistemului sancţiunilor”, a declarat el în faţa senatorilor, în discursul de politică generală, în vederea obţinerii votului de încredere al Parlamentului.
”Vom fi susţinătorii unei deschideri faţă de Rusia, care şi-a consolidat în ultimii ani rolul internaţional în diverse crize geopolitice” şi care reprezintă un partener economic important al întreprinderilor italiene, a anunţat Conte.
Italia încearcă mai de mult să obţină în cadrul Uniunii Europene (UE) cel puţin o flexibilizare, dacă nu o ridicare totală a sancţiunilor impuse Rusiei.
Noul şef al Guvernului italian a ţinut însă să sublinieze ”apartenenţa convinsă la NATO”.
”Noi intenţionăm să subliniem înainte de toate apartenenţa convinsă a ţării noastre la Alianţa Nord-Atlantică, cu Statele Unite ca partener privilegiat”, a dat asigurări Conte.
El a dat totodată asigurări că va pune capăt ”business”-ului imigraţiei, alimentat în opinia sa de o ”solidaritate de faţadă”.
”Noi nu suntem şi nu vom fi niciodată rasişti”, a subliniat el, însă ”Italia nu poate să fie lăsată singură în faţa imigraţiei”.
Noul şef al Guvernului a adăugat că ţara sa vrea un sistem ”automat” şi ”obligatoriu” de repartizare a solicitanţilor de azil în Uniunea Europeană.
”Cerem cu forţă să se treacă peste Regulamentul de la Dublin în vederea unei respectări efective a unei repartizări echitabile a responabilităţilor şi realizării unor sisteme automate de repartizare obligatorie a solicitanţilor de azil”, a declarat el.
