Obezitatea infantilă este mai răspândită în ţările din sudul Europei
28 mai 2018, 12:12
Obezitatea infantilă este mai accentuată în ţările din sudul Europei
Noile date ale Organizaţiei Mondiale a Sănătăţii arată că în Italia, Cipru, Spania, Grecia, Malta sau San Marino rata supraponderalităţii şi a obezităţii este mai mare. Circa unu din cinci băieţi din aceste ţări sunt obezi, potrivit Biroului european al OMS din Copenhaga.
Joao Breda, directorul Biroului pentru prevenirea şi controlul bolilor necontagioase, a menţionat că a fost înregistrată, totuşi, o descreştere a ratei obezităţii în mai multe state din această zonă ca urmare a unui efort susţinut al autorităţilor.
El a menţionat că este vorba despre Italia, Portugalia, Spania şi Grecia.
Pe de altă parte, ţările în care se înregistrează cele mai puţine cazuri de obezitate infantilă sunt Franţa, Norvegia, Irlanda, Letonia şi Danemarca.
Rata obezităţii în aceste state este între 5% şi respectiv 9% în cazul băieţilor şi fetelor, conform datelor preliminare prelevate între 2015 şi 2017 în cadrul Iniţiativei OMS privind supravegherea obezităţii infantile.
Programul a monitorizat începând din anul 2007 tendinţele cazurilor de supraponderalitate şi obezitate în rândul copiilor cu vârste cuprinse între 6 şi 9 ani pe baza evaluărilor făcute pe un grup de 250.000 de copii din Regiunea Europeană a OMS care cuprinde 53 de ţări. În total 38 de ţări au luat parte la această analiză. Marea Britanie şi Germania nu s-au numărat printre acestea, a precizat OMS, citat de agerpres.ro.
Pentru prevenirea acestei probleme de sănătate la copii, specialiştii recomandă un stil de viaţă sănătos, cu o alimentaţie compusă în principal din fructe şi legume şi cu exerciţii fizice zilnice.
