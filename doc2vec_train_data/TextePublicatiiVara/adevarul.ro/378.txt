Timişorenii pot cumpăra bilete de transport în comun chiar din autobuz, printr-o aplicaţie lansată de Banca Transilvania şi PTP Online
29 mai 2018, 15:43
Compania PTP Online, membră a grupului de firme Ecco Group Development, în parteneriat cu Banca Transilvania, a anunţat marţi încheierea unui acord cu Societatea de Transport Public Timişoara (STPT) şi lansare aplicaţiei 24pay, un portofel electronic prin care utilizatorii serviciilor de transport în comun din Timişoara pot achita preţul biletelor prin intermediul sistemelor mobile, fără costuri suplimentare.
Sistemul care afişează timpul rămas până la sosirea autobuzului în sta...
„Soluţia 24pay cuprinde o aplicaţie pentru călători - portofel virtual, o aplicaţie pentru controlor, dedicată verificării valabilităţii biletelor de transport şi o interfaţă desktop pentru generarea rapoartelor de activitate şi financiare”, se arată în comunicat.
Aplicaţia 24pay este disponibilă pentru sistemele de operare Android şi iOS, iar utilizatorii o pot descărca gratuit din Google Play sau App Store. Pentru utilizarea aplicaţiei, este necesară adăugare unui card bancar Visa sau Mastercard.
„Pentru a achiziţiona un titlu de călătorie, utilizatorii trebuie să acceseze secţiunea «Transport Public» din aplicaţie şi să scaneze codul QR afişat în staţie sau în mijlocul de transport în comun. Dacă telefonul este echipat cu tehnologia NFC, acesta se va apropia de eticheta cu simbolul NFC. După scanare, utilizatorul va selecta titlul de călătorie dorit”, se arată în comunicat.
După confirmarea tranzacţiei, biletul achiziţionat va fi disponibil în secţiunea Bilete pentru control. În cadrul operaţiunii de control, călătorii au obligaţia de a prezenta telefonul cu aplicaţia Transport Public - 24PAY.
„Astfel, timişorenii vor putea achiziţiona, din mijloacele de transport, prin intermediul aplicaţiei 24pay, bilete de o călătorie, în valoare de 2,5 lei şi legitimaţii de o zi, în valoare de 12 lei. Legitimaţiile de o zi se vor putea achiziţiona şi din staţii, iar validarea acestora este obligatorie pentru fiecare călătorie”, se arată în comunicat.
