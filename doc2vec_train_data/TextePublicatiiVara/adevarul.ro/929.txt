4 iunie 2018, 05:58
Becurile mari consumatoare de energie sunt aproape istorie, însă cele care le-au înlocuit sunt de multe feluri, iar pentru a alege exact modelul pe care ni-l dorim va trebui să „descifrăm“ informaţiile de pe ambalaj.
Ce se întâmplă dacă tastezi „the1975..com“ în aplicaţia mobilă Google ...
În faţa raionului bine aprovizionat alegerea s-ar putea să nu fie tocmai uşoară. De aceea va trebui mai întâi să ştim foarte bine ce ne dorim, urmând să căutăm informaţiile pe etichetă. InfoCons, site-ul Asociaţiei pentru Protecţia Consumatorilor, ne învaţă exact ce informaţii trebuie să căutăm.
Să fie potrivit tipului de instalaţie pe care o deţinem
Becurile diferă în funcţie de tipul de soclu (dulie), de aceea aceasta ar fi o primă informaţie pe care să o căutăm pe ambalaj. Contează la fel de mult tensiunea de alimentare - 220-240Vac, curent alternativ; 12Vdc sau 24Vdc, curent continuu. Şi forma şi dimensiunile ţin tot de instalaţia pe care o deţinem.
„Alege lumeni, nu waţi!“, ne sfătuiesc specialiştii
Obişnuiţi cu becurile incandescente, va trebui să mai căutăm pe ambalaj informaţiile referitoare la puterea consumată (măsurată în watt, prescurtat W), care la becurile care folosesc tehnologii noi este mai mică, de aceea este foarte importantă comparaţia „putere consumată bec nou / putere consumată bec incandescent“. Ceea ce ne interează de fapt este, însă, fluxul luminos (lumen, prescurtat lm).
„Reprezintă cantitatea de lumină produsă de becul respectiv.  La cumpărarea de becuri noi, trebuie sa ţii cont de fluxul luminos echivalent, deoarece noile tehnologii au întotdeauna un consum mai mic. Concluzia: alege lumeni, nu waţii! Un bec este cu atât mai economic şi mai eficient cu cât raportul lm/W este mai mare“, explică specialiştii InfoCons.
Dacă este de importanţă pentru noi, pe ambalaj mai regăsim informaţii despre durata de viaţă a becului, în ore sau ani. „Becurile incandescente au o durată de viaţă de 1000 ore sau 1 an. Becurile economice sau cu LED au durata de viaţă mult mai mare, care trebuie să fie obligatoriu marcată pe ambalaj. Durata de viaţă se calculează pe baza unei utilizări medii de 3 ore/zi, cu un număr de cel puţin 650 cicluri de pornire/oprire“, ne spun specialiştii.
Şi timpul de aprindere poate varia în funcţie de tipul becului, becurile cu halogen sau LED având, spre exemplu, aprindere instantanee.
Are, de asemenea, importanţă şi temperatura de culoare, valorile pe care le regăsim având următoarea semnificaţie: 2700 K (alb cald, warm white) până la 6500 K (alb rece, cool white). Becul cu incandescenţă sau halogen emite o lumină caldă (warm white, 2700K).
Redarea culorilor, pe de altă parte, are un indicator tot pe ambalaj, dacă avem nevoie de o redare foarte bună a culorilor fiind sfătuiţi să alegem un bec cu un indice de redare a culorilor (Ra) de peste 80 (pe o scară de la 0 la 100). Dacă ne dorim reglarea fluxului luminos, trebuie să ştim că nu toate becurile permit reglarea, precizările regăsindu-le, de asemenea, pe ambalaj.
Atenţie la datele privind provenienţa
„Becul trebuie să aibă pe ambalaj ţara de origine, numele producătorului/importatorului din Romania şi adresa lui, pentru a fi identificat uşor“, ne mai anunţă InfoCons. Ambalajul mai oferă informaţii despre colectarea separată, eficienţa energetică, timbrul verde, iar opţional putem regăsi marcajul RoHS, care  semnifică faptul că echipamentul nu conţine metale grele peste limita admisă.
Dacă vrem să avem siguranţa că produsul este în conformitate cu normele tehnice ale UE şi că întruneşte toate cerinţele legate de sănătate, siguranţă, protecţia consumatorului şi a mediului, vom căuta marcajul CE. Un alt avertisment al specialiştilor fiind următorul: „Atenţie: la marcajul “China Export” nu există distanţă între litere!“.
