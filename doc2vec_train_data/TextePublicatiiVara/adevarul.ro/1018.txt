4 iunie 2018, 16:41
Firma Măr SRL Drăgăşani, care aparţine guvernatorului BNR Mugur Isărescu, a avut în 2017 vânzări de 3,34 milioane de lei (echivalentul a aproape 730.000 euro) şi un profit de aproape 237.000 lei (circa 51.500 euro), după cum se arată pe site-ul Ministerului Finanţelor.
Guvernatorul BNR, Mugur Isărescu, deţine 40 de hectare de viţă-de-vie în Drăgăşani, unde are şi magazin de desfacere şi un depozit construit în 2013. Crama are o capacitate de 100.000 de sticle pe an. 
Vinurile lui Isărescu se comercializează în mai multe hoteluri şi magazine specializate, dar şi în reţeaua Selgros şi Mega Image. Multe sticle de vin sunt folosite de organizatorii de evenimente, fiind vândute şi la export.
Firma sa, Măr SRL, care produce şi vinde vinul „Casa Isărescu” a avut în 2014 o cifră de afaceri de 650.000 euro şi un profit de 110.000 euro. Cea mai bună situaţie financiară a fost înregistrată însă în 2010, când la o cifră de afaceri de 270.000 euro, profitul a fost de aproximativ 150.000 euro.
