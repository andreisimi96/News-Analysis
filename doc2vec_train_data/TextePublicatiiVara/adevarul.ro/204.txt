28 mai 2018, 13:23
Focşaniul nu are încă un PUG
Lucrarea de sistematizare şi organizare ateritoriuilui , care costa iniţial 300.000 de lei, a ajuns acum să ajungă la o valoare de aproape un milion de lei.
Planul Urbanistic General (PUG) al municipiului Focşani, care trebuia să fie gata încă din anul 2010, este departe de a fi finalizat.
Lucrarea a suportat amânări peste amânări, la fiecare doi ani fiind prelungită valabilitatea PUG-ului vechi.
Deşi încă de la venirea sa în funcţie primarul Cristi Misăilă s-a pronunţat în legătură cu urgentarea finalizării lucrării, dând de înţeles că în anul 2017 situaţia va intra în normal, se pare că socotelile nu i-au ieşit. Ba mai mult, instituţia pe care o conduce nu are nici măcar un arhitect şef de mai bine de un an şi jumătate, lucru care îşi pune amprenta inclusiv asupra acestui lucru. Ultima licitaţie pentru elaborarea studiului de fundamentare pentru completarea Planului Urbanistic General, lansată în această primăvară, a fost anulată, deşi suma pusă la bătaie este consistentă, peste 150.000 de lei.
Potrivit documentaţiei de licitaţie, studiul de fundamentare pentru completarea PUG-ului ar trebui să cuprindă patru capitole, respectiv trei studii analitice şi unul retrospectiv, o revizuire şi actualizare reambulare topografică elaborată în anii 2009-2010, dar şi actualizare şi revizurire PUG Focşani, prin preluarea măsurilor recomandate prin Studiul de findamentare, în vederea obţinerii avizelor, cel mai important fiind cel de mediu.
Elaborarea PUG-ului Focşaniului a început în urmă cu zece ani, însă când s-a crezut că este finalizat, în 2010, s-a descoperit că mai multe fişe de cartografiere conţineau elemente care nu au nici o legătură cu judeţul, adică fusese copiat după PUG-ul Piteştiului, care a fost făcut de acelaşi proiectant.
Astfel, pe o linie de demarcaţie apărea menţiunea Autostrada A1 dar şi râul Argeş, iar în mai multe menţiuni se făcea trimitere la municipiul Piteşti.
Erorile au fost sesizate de către oficialii APM în momentul în care PUG-ul a fost depus la avizare.
În plus, lucrarea, care costa iniţial 300.000 de lei a ajuns să coste acum aproape un milion de lei.
În Planul Urbanistic General se prevede tot ce înseamnă sistematizarea şi organizarea teritoriului, fiind absolut necesar pentru realizarea oricăror lucrări de interes public dar şi privat.
Există voci care spun că PUG-ul nu este avizat pentru că nu îndeplineşte condiţia obligatorie a unui minim de 26 m.p de spaţiu verde pe cap de locuitor, ori la ora actuală suprafaţa de spaţiu verde pe cap de locuitor în Focşani este sub 10 m.p.
