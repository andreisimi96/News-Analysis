6 iunie 2018, 13:14
Regina Elisabeta va fi însoţită de Meghan Markle într-o călătorie cu trenul regal FOTO Guliver/Getty Images
Regina Elisabeta a II-a i-a permis ducesei de Sussex Meghan Markle ceva ce au voie să facă doar membrii seniori ai familiei regale, adică prinţul Philip, prinţul Charles şi ducesa de Cornwall.
Ducesa de Sussex va avea dreptul de a merge cu trenul regal alături de regina Elisabeta, la dorinţa Majestăţii Sale, în vizita oficială pe care o vor face în Cheshire săptămâna viitoare, pentru a inaugura podul Mersey, scrie Daily Mail.  
Astfel, este pentru prima oară când Meghan Markle (36 de ani) va merge la un eveniment oficial fără a fi însoţită de soţul ei, prinţul Harry (33 de ani). În plus, potrivit Daily Mail, nici prinţul William şi nici Kate Middleton nu au avut încă onoarea şi nici permisiunea de a călători cu trenul regal. 
Anul trecut, seniorii familiei regale britanice au călătorit doar de 14 ori cu trenul regal, iar costurile s-au ridicat la 900.000 de lire sterline. Deşi costurile sunt foarte mari, regina Elisabeta preferă să călătorească cu acest tren pentru că „este mai comod“ pe timp de noapte, atunci când trebuie să parcurgă distanţe mai lungi. 
Dormitorul Suveranei din trenul regal 
Regina Elisabeta şi ducesa de Sussex, Meghan Markle, vor participa la trei evenimente în Ceshire (n.r. Comitatul Chester) săptămâna viitoare. De altfel, vizita în Comitatul Chester, din nord-vestul Angliei, va fi pentru Meghan al doilea eveniment oficial de când a devenit soţia prinţului Harry. 
Meghan Markle, la primul eveniment oficial în calitate de Ducesă de Sussex FOTO Guliver/Getty Images
Prinţul Harry şi Meghan Markle vor putea fi văzuţi din nou împreună sâmbăta viitoare, la balconul Palatului Buckingham, când vor urmări parada anuală Trooping the Colour, care marchează şi ziua oficială de naştere a Suveranei. 
Parada are loc în fiecare an în a doua sâmbătă din luna iunie şi se desfăşoară în spaţiul numit Horse Guards Parade de lângă St James’s Park. În audienţă se numără Familia Regală, oaspeţi invitaţi şi publicul larg. Ceremonia este difuzată în direct de BBC în Marea Britanie şi este prezentată şi în Germania şi Belgia.
Trooping the Colour este o ceremonie efectuată de regimente ale armatelor britanice şi Commonwealth. Este o tradiţie a regimentelor britanice de infanterie încă din secolul al XVII-lea, deşi rădăcinile sunt mult mai vechi. Pe câmpul de luptă, culorile unui regiment sau steagurile erau folosite ca puncte de reper. În consecinţă, regimentele ar fi trebuit să mărşăluiască lent în rândurile soldaţilor pentru a le permite să recunoască culorile regimentelor.
Meghan Markle, între cele mai influente femei din Marea Britanie
Meghan Markle, noua Ducesă de Sussex, a intrat în topul celor mai influente 25 de femei din Marea Britanie, potrivit unei liste publicate de Vogue UK.
Soţia prinţului Harry, admirată pentru că oferă o nouă identitate monarhiei, se află în listă alături de Ruth Davidson, politician scoţian, Stella McCartney, creator de modă, şi J.K. Rowling, cunoscută pentru romanele din seria „Harry Potter”.
Revista britanică aduce, astfel, în prim-plan cele mai influente femei din diverse sectoare de activitate, precum artă, divertisment, ştiinţă, politică şi media.
