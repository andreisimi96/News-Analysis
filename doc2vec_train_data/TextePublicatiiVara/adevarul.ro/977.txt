Kanye West a fost diagnosticat cu o boală psihică FOTO Guliver/Getty Images
Rapperul american Kanye West, în vârstă de 40 de ani, a dezvăluit la petrecerea de lansare a noului său album că a fost diagnosticat cu o boală mintală.
Kanye West scrie o carte de filosofie şi se compară cu Stephen Hawking...
Kanye West a lansat recent un nou album foarte aşteptat, intitulat „Ye“, al optulea de studio, de 30 de minute. Lansarea a avut loc într-un studio din Wyoming, printr-o petrecere la care au participat numeroase staruri de la Hollywood, printre care Chris Rock, Nas, Jonah Hill, Candace Owens.
„Ye“ revine la ceea ce s-a întâmplat în viaţa cântăreţului după ce a fost spitalizat în noiembrie 2016, în timpul turneului, în urma unei crize psihice. Albumul cu şapte cântecedebutează cu un titlu provocator „I thought about killling you/M-am gândit să te omor“, notează News.ro. 
„Gândurile cele mai frumoase vin la pachet cu cele mai sumbre/ Astăzi, m-am gândit să te omor/ Mi-am imaginat-o, moarte premeditată/ Mă gândesc să mă sinucid, dar mă iubesc mai mult decât te iubesc, aşa că...“ sunt versurile lui West.
La petrecerea de lansare, Kany West a oferit un interviu în care, întrebat de semnificaţia versurilor bizare din cântecele sale, rapper-ul a dezvăluit că, după ce s-a confruntat perioade lungi de timp cu paranoia şi depresia , medicii au reuşit să-i pună un diagnostic, în urmă cu un an, scrie Daily Mail . 
Astfel, artistul a mărturisit că suferă de tulburare bipolară, o boală mintală care poate fi ţinută sub control cu tratament medicamentos. „Am fost diagnosticat abia la 39 de ani“, a declarat West. „Dar aşa cum am spus-o şi în noul album, nu consider că e o dizabilitate, ci o superputere“, a adăugat cântăreţul. 
„Bipolaritatea nu e o dizabilitate. E o superputere. Sunt un supererou“, se arată în versurile rapper-ului. De asemenea, în videoclip este prezentată o imagine pitorească în care apar scrise cuvintele: „Urăsc să fiu bipolar/ E minunat“. 
În plus, în interviul acordat, rapperul a mărturisit că se simte binecuvântat şi privilegiat la gândul că alte persoane care suferă de acceaşi boală nu au posibilitatea să „facă un album şi să spună că totul este în regulă“, de aceea, îi este recunoscător divinităţii pentru şansa pe care o are. „De aceea Dumnezeu mi-a dat asta la 40 de ani“, a adăugat rapper-ul. 
De asemenea, într-un interviu pentru revista  „People“ , şi cântăreaţa  Mariah Carey (48 de ani) a dezvăluit că, în 2001, a fost diagnosticată cu tulburare bipolară de gradul II, după ce a fost internată în spital din cauza unei căderi psihice. Cântăreaţa a recunoscut că până de curând nu a vrut să recunoască faptul că se confruntă cu o problemă de sănătate şi că a făcut tot posibilul ca nimeni să nu afle.
„Pur şi simplu nu am vrut să cred...Până recent am trăit în negare şi izolare şi cu o teamă constantă că poate cineva va afla şi mă va expune public. A fost o povară prea grea pentru mine şi efectiv nu am mai putut face faţă, aşa că am căutat şi am primit tratament“, a povestit Carey.
Kanye West, născut pe 8 iunie 1977, este rapper şi producător muzical, devenit cunoscut la începutul anilor 2000. Artistul a lansat opt albume de studio - dintre care unul în colaborare cu Jay Z -, care s-au vândut în peste 32 milioane de copii şi au generat peste 100 milioane de descărcări digitale. Kanye West a câştigat 21 de premii Grammy.
Kanye West şi soţia lui, Kim Kardashian FOTO Instagram 
