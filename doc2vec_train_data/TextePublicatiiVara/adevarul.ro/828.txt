3 iunie 2018, 04:02
Corcoduşele marinate sunt murăturile preferate ale cunoscutului bucătar bănăţean Uica Mihai. Ne-a povestit cum se pun acestea în borcane ca să reziste până în miezul iernii.
"Eu nu am niciodată destule, nu reuşesc de câţiva ani încoace să trec de luna ianuarie măcar cu un borcan în cămară, rămas de sămânţă în raft.
De fapt în lista de preferinţe a prietenilor corcoduşele marinate ocupă locul doi, imediat şi la câteva puncte diferenţă după vinetele marinate cu arpagic şi usturoi. Mai o săptămână, maximum zece zile, şi începe sezonul lor. Am deja pregătite o sută de borcane numai pentru ele, am cumpărat oţet, zahăr mirodenii şi cele de trebuinţă, doar să prind câteva zile frumoase pentru cules.
Şi din spirit de solidaritate cu poftele voastre de bunăciuni la borcan, vă dau reţeta şi indicaţii la pont. Doar să vă apucaţi de treabă.
Alegeţi un soi de corcoduşe galbene, din cele cu fructul mare şi aromă puternică de ananas. Să fie semi-coapte, doar în pârg, uşor dulci, uşor acrişoare. Aşa îşi vor păstra carnea crocantă şi plină de duhul verii. Spălaţi-le, zvântaţi-le şi aşezaţi-le în borcane.
