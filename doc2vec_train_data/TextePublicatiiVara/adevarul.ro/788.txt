2 iunie 2018, 14:29
Roman Abramovici şi fiica sa Sofia aplaudând o victorie a formaţiei Chelsea Londra FOTO EPA
Multimiliardarul rus Roman Abramovici intenţionează să renunţe la echipa de fotbal Chelsea Londra în schimbul sumei de 1,2 miliarde de euro, relatează gazeta.ru. Decizia vine pe fondul unei disensiuni cu autorităţile britanice.
Chelsea Londra ar putea fi scoasă la vânzare. Roman Abramovici a cumpărat această echipă de fotbal în iunie 2003 cu 160 de milioane de euro şi ia în calcul acum să o vândă cu 1,2 miliarde de euro.
Această decizie este legată de problemele întâmpinate în obţinerea vizei de investiţii în Marea Britanie.
Abramovici şi-a retras cererea pentru prelungirea vizei de şedere în Marea Britanie şi a solicitat cetăţenia Israelului.
Acum este cetăţean israelian şi poate intra fără viză în Marea Britanie, dar numai pentru chestiuni personale, nu şi pentru afaceri, fapt ce va pune în dificultate clubul Chelsea Londra, notează gazeta.ru.
Din cauza expirării vizei, Abramovici nu a putut fi prezent la ultimul succes al lui Chelsea în Cupa Angliei.
Autorităţile britanice au tărăgănat prelungirea vizei. Motivul ar fi faptul că au fost înăsprite condiţiile de eliberare a vizelor pentru toţi antreprenorii străini. Viza de investiţii Tier 1 se poate elibera pentru 40 de luni şi o poate primi o persoană care investeşte circa două milioane de lire sterline în economia Marii Britanii.
Însă, pentru a-i fi prelungită viza britanică, multimiliardarul ar fi trebuit să arate provenienţa averii sale şi să demonstreze legalitatea acesteia.
În vârstă de 51 de ani, Roman Abramovici a făcut avere din petrol şi gaze în anii anii ’90, pe vremea fostului preşedinte Boris Elţîn, iar acum este considerat unul dintre apropiaţii lui Vladimir Putin.
