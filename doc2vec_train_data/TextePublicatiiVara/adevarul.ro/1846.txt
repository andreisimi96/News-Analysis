7 iunie 2018, 09:40
Peste 2.000.000 de lei, în diferită valută, au fost ridicaţi de ofiţerii CNA şi procurorii anticorupţie în urma percheziţiilor operate în dosarul Academiei de Studii Economice din Moldova (ASEM). Provenienţa banilor urmează a fi stabilită în cadrul acţiunilor de urmărire penală.
Mihai Ghimpu: Cred că următorul preşedinte al PL va fi Dorin Chirtoacă...
Procurorii urmează să decidă joi, 7 iunie, dacă vor cere instanţei de judecată mandate de arestare pe numele persoanelor reţinute pentru 72 de ore. 
Amintim că marţi, 5 iunie, nouă persoane, printre care şase profesori ai Academiei de Studii Economice din Moldova şi intermediari din afara instituţiei, au fost reţinute, fiind bănuite de organizarea unei reţele de corupţie prin intermediul căreia soluţionau promovarea examenelor contra-cost. 
Pe parcursul acţiunilor de anchetă, s-a stabilit că, pentru un examen, membrul grupului primea de la student până la 1.000 de lei, nota pentru practica de producţie costa între 1.000 şi 1.500 de lei, iar cea mai scumpă era aranjarea susţinerii tezei de licenţă sau masteratul - între 400 si 550 de euro.  
În consecinţă, studenţii erau evaluaţi de către profesori fictiv, în mare parte fără prezenţa fizică la examene.
Pe marginea faptelor depistate, procurorii au pornit mai multe cauze penale pentru corupere pasivă, activă şi trafic de influenţă pe care le-au conexat într-o procedură comună.
Conducerea Academiei de Studii Economice şi-a exprimat disponibilitatea de a coopera cu ancheta pentru identificarea angajaţilor instituţiei, implicaţi în fraudarea examenelor.
