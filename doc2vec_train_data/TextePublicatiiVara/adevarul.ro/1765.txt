6 iunie 2018, 20:31
Liviu Dragnea  FOTO: Octav Ganea
Mii de membrii PSD din toată ţara sunt convocaţi de liderii de filiale pentru mitingul organizat sâmbătă, 9 iunie, la Bucureşti faţă de ”abuzurile justiţiei” şi "statul paralel".
Bogdan Huţucă (PNL): Miza PSD e să cheltuiască banii din Fondul Suvera...
Majoritatea liderilor locali ai PSD spun că au plătit din banii partidului sutele de autocare care ar urma să ajungă în Bucureşti în cursul zilei de 9 iunie. În plus, unii participanţi la miting ar urma să se deplaseze cu maşinile personale sau chiar cu avionul. În multe judeţe, liderii PSD nu pot asigura transportul pentru toţi oamenii din cauza numărului insuficient de autocare pus la dispoziţie de transportatori. 
BOTOŞANI. Aproximativ 2.000 de oameni vor pleca din Botoşani la mitingul din Bucureşti. Probleme cu asigurarea transportului
Aproximativ 2.000 de simpatizanţi şi membrii PSD din Botoşani vor participa sâmbătă la mitingul organizat de partid la chemarea lui Liviu Dragnea. ”Ne aşteptăm să avem în jur de 2.000 de participanţi la miting”, spune Doina Federovici, liderul PSD Botoşani. Potrivit acestuia, participarea psd-iştilor botoşăneni la miting este îngreunată de lipsa mijloacelor de transport. Filiala judeţeană a reuşit să închirieze autocare pentru 1.100 de persoane. Urmează ca mâine inclusiv să centralizeze toate datele şi să vadă dacă îi pot lua pe toţi cei 2.000 de participanţi. 
CĂLĂRAŞI. Lider PSD Călăraşi, despre mobilizarea pentru mitingul de sâmbătă: „Vor fi cel puţin 50 de autocare“
Aproximativ 10.000 de membri şi simpatizanţi PSD din judeţul Călăraşi ar urma să ajungă la Bucureşti sâmbătă, 9 iunie, pentru a participa la mitingul din Piaţa Victoriei. „Transportul va fi o parte plătit de partid, iar unii oameni vor veni pe cont propriu cu maşinile personale. Vor fi închiriate autocare, însă, deocamdată aceste detalii nu le avem puse la punct deoarece procedurile sunt în derulate”, a spus Alexandru Chiriţă, membru PSD şi consilier local. Din municipiul Călăraşi, în aceste zile se finalizează negocierile pentru închirierea unor autocare şi microbuze. De asemenea, cei din localităţile limotrofe Capitalei vor pleca la miting cu maşinile personale. 
CLUJ. Şefii PSD Cluj susţin că ar urma să deplaseze circa 2.000-3.000 de oameni pentru mitingul din Capitală
Preşedintele PSD Cluj, Horia Nasra, spune că nu ştie numărul exact al celor care se vor deplasa la Bucureşti pentru a răspunde chemării liderului Liviu Dragnea. „N-aş putea să vă spun exact câte persoane pleacă din Cluj, dar sunt convins că vom fi undeva în media judeţelor din Ardeal. Mă gândesc la 2.000 – 3.000 de oameni, dar nu am o cifră exactă”, a declarat acesta. El mai susţine că le-a recomandat şefilor filialelor locale din judeţ ca la miting să meargă doar membrii partidului. Nasra a mai precizat că cei care vor alege să meargă la miting vor suporta costurile deplasării.
DÂMBOVIŢA. 2.000 de persoane din Târgovişte vor participa la mitingul PSD
Cei mai mulţi dâmboviţeni vor merge cu maşinile personale, dar o parte vor pleca spre Capitală şi cu autocarele. 
Pe de altă parte, zeci de mesaje au fost postate pe platforma mitingcujapca.ro, de către membri şi simpatizanţi din toată ţara, care acuză că sunt ameninţaţi sau forţaţi să participe la manifestaţie.
GALAŢI. Circa 7.000 de membri PSD Galaţi au fost convocaţi pentru mitingul de la Bucureşti
La marele miting anunţat de Partidul Social Democrat (PSD) pentru sâmbătă, 9 iunie 2018, de la ora 20,00, în Piaţa Victoriei, vor participa, se estimează, circa 7.000 de membri de partid din judeţul Galaţi. Surse din organizaţia judeţeană Galaţi ne-au confirmat că aceasta ar fi „ţinta” pe care şi-au propus-o şi că problema transportului şi a celorlalte cheltuieli legate de deplasare cade în sarcina fiecărei organizaţii în parte, nefiind gestionată la nivel centralizat. Neoficial, deplasarea oamenilor se va face într-o mare măsură cu maşini personale. Vor fi închiriate însă şi autobuze şi microbuze, de la firme private, plata urmând să se facă pe bază de chetă. „Fiecare va da cât va putea, astfel încât să se acopere costurile”, ne-a dezvăluit o sursă din PSD. 
IAŞI. PSD Iaşi vrea să vină cu 6.000 de oameni la mitingul de la Bucureşti. Au crescut tarifele pentru închirierea autocarelor
Surse din cadrul filialei afirmă că sunt greu de găsit autocare şi că unii transportatori au solicitat preţuri şi cu 50 la sută mai mari pentru închirierea unui mijloc de transport. De regulă, închirierea unui autocar pe ruta Iaşi-Bucureşti costă aproximativ 3.500 de lei, însă potrivit unor social-democraţi, există transportatori care cer peste 5.500 de lei. ”Ne descurcăm, vor pleca de la Iaşi 5-6.000 de oameni. Deplasarea se va face cu autocare, maşini mici, dar şi cu trenul. Vor fi trei puncte de plecare în judeţ - Iaşi, Paşcani şi Târgu Frumos. Nu a fost complicată mobilizarea. Sunt comune unde la început aveam 50 de oameni care voiau să meargă, acum sunt o sută”, a declarat pentru News.ro liderul PSD Iaşi, Maricel Popa.
MARAMUREŞ. VIDEO Primar PSD, despre demonstraţia plănuită în Bucureşti de şefii partidului: „Mitingul e pentru iubitorul poporului, condamnatul penal Liviu Dragnea“
Vladimir Petruţ, primarul PSD al oraşului maramureşean Cavnic, a criticat în termeni duri iniţiativa şefilor partidului de a aduce oameni din toată ţara la demonstraţia programată la Bucureşti în seara zilei de sâmbătă, 9 iunie. Edilul din Cavnic a vorbit, în cadrul unei emisiuni de la un post de televiziune local, despre "penalul Dragnea" şi planul şefilor partidului de a "folosi oamenii ca pe nişte animale". „Prostia asta de miting... Domn’e, cum să faci tu miting în capitala ţării când tu conduci ţara. (...) Mărg cumva să-l apere pe penalul Dragnea? Aici e problema, penalul Dragnea. Nu poţi să mergi ca să fii alături de un condamnat penal. Acest miting e pentru iubitorul poporului, condamnatul penal Liviu Dragnea“, a spus primarul Petruţ în timpul emisiunii.
PRAHOVA. 5.000 de persoane la mitingul de sâmbătă. Liderii locali se vaită că oamenii au anunţat că au bilete la mare sau că sunt invitaţi la nunţi
Conform unor surse politice, din Ploieşti, unde este cea mai mare organizaţie PSD din judeţ, vor pleca 2.000 de susţinători, pentru ca din zona Câmpina şi Valea Prahovei, filialele locale trebuie să asigure cel puţin o mie de participanţi. Unii dintre liderii social-democraţi din Prahova, care au responsabilitatea să organizeze membrii de partid pentru marele miting de sâmbătă, au recunoscut sub protecţia anonimatului că au întâmpinat mari probleme când a fost nevoie să-şi convingă colegii de partid să fie prezenţi sâmbătă la Bucureşti. Unii au invocat faptul că au cumpărat bilete în staţiunile de pe litoral şi că vor pleca cu familia în concediu, alţii că sunt invitaţi la nuntă sau la alte evenimente programate cu mult timp în urmă. 
TIMIŞ. PSD-iştii care îşi permit vor merge la mitingul de sâmbătă cu avionul: „Eu mă descurc. Mi-am comandat bilet“
PSD Timiş va participa la mitingul de sâmbătă de la Bucureşti cu 2.000 de membri, spun oficialii filialei. Unul dintre cei care se ocupă de organizarea transportului celor 2.000 de persoane la Bucureşti este secretarul executiv al PSD, Adrian Negoiţă. Acesta a declarat că cifra a fost stabilită „în urma discuţiei cu preşedinţii de organizaţii locale şi activul de partid, parlamentari, consilieri judeţeni, consilieri locali”. „Am avut luni şedinţă de comitet executiv şi am vorbit cu fiecare cam care este puterea lui de a aduce, în funcţie de numărul membrilor de organizaţie, că una e să vorbeşti de Bara şi alta e să vorbeşti de Moşniţa”, a declarat Negoiţă.
SUCEAVA. 3.000 de suceveni vor participa la mitingul PSD. Liderul organizaţiei municipale Suceava nu se va deplasa la Bucureşti
Preşedintele PSD al organizaţiei municipale Suceava, Dan Ioan Cuşnir, a anunţat că nu va lua parte la mitingul ce va avea loc la Bucureşti sâmbătă, 9 iunie 2018. Acesta a precizat că va fi plecat în judeţul Maramureş, după cum a anunţat de mai mult timp, pentru Conferinţa anuală districtuală Rotary. „Din judeţul Suceava vor participa la miting 3.000 de membri de partid şi simpatizanţi. Noi avem 14.000 de membri de partid în judeţ. Eu n-am văzut niciun convocator, normal că e pe bază de voluntariat. (...) Fiecare participant îşi suportă cheltuielile de hrană, apă şi cheltuielile de deplasare la fel. Poate va fi un miting de susţinere a unor decizii luate până în prezent de Guvern, eu n-am văzut nicăieri că dacă eşti la putere n-ai voie să faci miting. Eu n-am auzit de nicio recuzită, de niciun semn distinctiv”, a declarat Dan Ioan Cuşnir.
VÂLCEA. 3.000 de vâlceni ar urma să participe la mitingul programat de PSD la Bucureşti
Preşedintele Organizaţiei Judeţene a PSD Vâlcea, Constantin Rădulescu anticipează că la mintingul pe care partidul de guvernământ îl organizează sâmbătă în Bucureşti vor participa peste 3.000 de vâlceni. Întrebat cum a decurs procesul de organizare, liderul PSD Vâlcea ne-a declarat că fiecare organizaţie din structura judeţeană se va ocupa de asigurarea transportului membrilor de partid, dar şi că mulţi vor merge cu maşini personale. A lăsat de înţeles că de plata transportului se va ocupa fiecare în parte, fără să ofere alte amănunte.
VRANCEA. Marian Oprişan, despre mitingul de la Bucureşti: Ohoo, sunt foarte mulţi nemulţumiţi în Vrancea. Fiecare va veni cu ce poate
Preşedintele PSD Vrancea, Marian Oprişan, a declarat că la mitingul de sâmbătă se bazează pe cetăţenii care vor să protesteze împotriva abuzurilor unora dintre instituţiile statului, refuzând să avanseze un număr de persoane care urmează să meargă în Capitală, dar spunând că în Vrancea „oho, sunt foarte mulţi cetăţeni nemulţumiţi”. Întrebat cum va fi realizat transportul, Oprişan, a declarat că „fiecare vine cu ce poate”. „Mă bazez pe cetăţenii care vor să protesteze împotriva abuzurilor unora dintre instituţiile statului. De unde să ştiu eu câţi cetăţeni vor participa? Suntem în măsură să mergem împreună cu toţi cetăţenii nemulţumiţi. Ohoo, sunt foarte mulţi nemulţumiţi în Vrancea. Fiecare va veni cu ce poate. Important e să apărăm statul de drept, democraţia libertăţii şi drepturile cetăţenilor”, a spus Oprişan.
Mai puteţi citi:
Dragnea, întrebat de ce Parlamentul nu a respectat o decizie CCR: Haideţi, domnişoară, subiectul nu e acesta. Nu mai fiţi supărată, viaţa e frumoasă
Preşedintele Camerei Deputaţilor Liviu Dragnea a vorbit miercuri în Parlament despre decizia CCR prin care s-a cerut revocarea din funcţie a şefei DNA Laura Codruţa Kovesi. Acesta a precizat că „orice om din România, inclusiv preşedintele, trebuie să respecte o decizie a CCR”. Întrebat de jurnalişti de ce Parlamentul nu a respectat o decizie a CCR în trecut, Dragnea a răspuns ironic că „viaţa e frumoasă şi afară e vreme bună”.
