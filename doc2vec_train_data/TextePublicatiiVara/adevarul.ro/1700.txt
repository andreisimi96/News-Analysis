6 iunie 2018, 17:06
Protestul şoferilor care cer scăderea preţurilor la carburanţi s-a prelungit pe durata întregii zile de miercuri, 6 iunie. Spre sfârşitul zilei, în PMAN, în faţa protestatarilor a venit ministrul Economiei, Chiril Gaburici, care a invitat un grup de lucru, format din protestatari, la masa de discuţii. Şedinţa urmează să aibă loc joi, 7 iunie, la Guvern, iar la ea vor participa şi reprezentanţii ANRE, transmite IPN.
Guvernul României a oprit procedura privind includerea Roşiei Montane ...
Protestul a început în jurul orei 10.00, când în PMAN au fost parcate mai multe maşini ale protestatarilor. Oamenii veniţi au cerut scăderea preţurilor la carburanţi. Deşi ANRE a suspendat ultima decizie de majorare a preţurilor plafon, şoferii consideră că preţurile oricum rămân exagerate şi îi cer Agenţiei să explice detaliat ce a stat la baza majorărilor.
Aproape de ora 16.00, în faţa protestatarilor a ieşit ministrul Economiei. Chiril Gaburici a spus că ANRE are toată independenţa acordată de către Parlament. Ministrul a spus că într-o discuţie cu directorul Agenţiei l-a rugat ca un specialist al instituţiei să vină în faţa protestatarilor şi să explice cum se formează preţurile la carburanţi. „Noi, la rândul nostru, o să încurajăm ANRE-ul să facă o analiză mai detaliată şi mai transparentă pentru noi toţi”, a notat ministrul
Într-un final, s-a convenit organizarea unei şedinţe la Guvern cu participarea reprezentanţilor protestatarilor, dar şi a Agenţiei Naţionale pentru Reglementare în Energetică.
În a doua parte a zilei, circulaţia rutieră pe bulevardul Ştefan cel Mare la intersecţia cu strada Puşkin a fost sistată. Unul dintre participanţi, expertul Sergiu Ungureanu, a declarat că nu participanţii la acţiune blochează circulaţia. O face poliţia, pentru ca oamenii să fie nemulţumiţi şi să dea vina pe protestatari.
La rândul lor, reprezentanţii poliţiei au spus este vorba despre măsuri de securitate care se impun.
Prezent la protest, şeful adjunct al Inspectoratului General al Poliţiei, Gheorghe Cavcaliuc, a declarat că, dacă la protestul precedent nu s-au evidenţiat organizatorii acţiunii, la protestul de astăzi au fost persoane care s-au declarat organizatori. Este vorba de cinci persoane. La protestul de sâmbătă au participat în jur de 250 de automobile, iar la acţiunea de azi numărul a variat pe parcursul zilei, dar nu a depăşit 90 de unităţi de transport.
