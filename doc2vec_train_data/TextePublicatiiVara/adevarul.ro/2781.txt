12 iunie 2018, 16:26
FOTO Gala Societăţii Civile
Proiectul „Noi facem un spital”, al asociaţiei Dăruieşte Viaţă, a obţinut marele premiu la Gala Societăţii Civile, ediţia 2018. Acelaşi proiect a obţinut locul 1 la secţiunea Sănătate.
„Ediţia de anul acesta a Galei Societăţii Civile a purtat amprenta Reginei Maria, ale cărei valori sunt un adevărat reper pentru toţi cei ce vor să crească binele şi să ducă o viaţă în folosul celorlalţi. Am ales să scoatem în evidenţă valorile insuflate de această mare figura istorică a României, sărbătorind şi promovând, la rândul nostru, Reginele Neştiute ale Societăţii Civile. Caracteristicile princiare ale unei astfel de personalităţi se află în profunzimea oricărei persoane care face bine, iar rolul nostru este să creăm contextul în care aceste calităţi pot fi aplaudate şi astfel promovate drept un exemplu de urmat. Iar o mare parte dintre aceste iniţiative sunt recunoscute pe scena Galei Societăţii Civile în fiecare an”, a declarat Florentina Loloiu, Director Programe Fundaţia Gala Societăţii Civile.
În cadrul ediţiei 2018 a Galei Societăţii Civile au fost înscrise în competiţie 189 de proiecte, programe şi campanii de comunicare pe teme sociale.
Cele mai multe proiecte au fost înscrise în 2018 la secţiunea Proiecte pentru Tineret, respectiv 30, această secţiune fiind urmată îndeaproape de Educaţie, Învăţământ, Cercetare, cu 27 de proiecte şi de Proiecte şi campanii de Voluntariat, cu 26 de proiecte înscrise.
Totodata, competiţia a debutat anul acesta cu două noi secţiuni: Iniţiative cetăţeneşti şi Campanii de comunicare pe teme sociale şi două premii speciale: cel dedicat Organizaţiei New Entry în sector şi Premiul Special pentru Inovaţie.
Lista completă a câştigătorilor poate fi consultată AICI .
