5 iunie 2018, 20:28
Industria de film şi televiziune din România ar putea face un progres major prin introducerea de stimulente fiscale de producţie care ar concura cu cele din locaţiile rivale, precum Ungaria sau Republica Cehă, unde au fost filmate producţii internaţionale, anunţă Variety.com.
Ada Solomon, la proiecţia filmului „Un pas în urma serafimilor”: „Nu m...
De-a lungul anilor, mai multe producţii străine şi-au anunţat dorinţa de a filma pe teritoriul României, însă, din cauza unei legislaţii avantajoase pentru ambele părţi, ţara a ratat un profit generos. Răbdarea producătorilor din România a fost testată în repetate rânduri din cauza anunţurilor Ministerului Culturii care vorbeau despre introducerea de stimulente fiscale sau de aşa-numitul rebate tax. Dacă s-ar aplica şi în România, când un producător străin ar investi în România, acesta ar primi un sfert din investiţie înapoi, după ce filmul ar fi lansat.
Alex Trăilă, consultant de film, punctează că petiţia semnată de mai multe sute de cineaşti români a ajutat la grăbirea demersului, scrie Variety. În aprilie, oficialităţile au aprobat, de asemenea, un memorandum cu tema  evaluarea şi implementarea unei scheme de ajutor de stat privind investiţia străină în domeniul cinematografiei. Deşi guvernul nu are încă un program clar, dacă stimulentele fiscale vor fi aplicate curând, ar putea fi incluse în bugetul din toamnă, conform lui Trăilă. Printre producătorii români care sprijină inţiativa se numără şi Tudor Giurgiu, coordonator al TIFF, producător la Libra Film, respectiv Ada Solomon, cunoscută pentru munca sa la filme precum ”Toni Erdmann”, ”Aferim!” sau „Poziţia copilului”, premiat la Berlinală, în 2013. 
Ada Solomon recomandă că aceste stimulente fiscale să fie accesibile tuturor, nu doar producţiilor străine cu bugete care le depăşesc cu mult pe cele ale producţiilor româneşti.  Acesta a oferit ca model sistemul Ungariei care nu are un prag minim al cheltuielilor drept criteriu pentru ca o producţie să se califice pentru rebate. Producătorul de film a mai precizat că în cazul peliculei „Toni Erdmann”, i-a fost foarte dificil să îl vândă fără stimulentele necesare pentru a-i convinge pe producătorii germani şi austrieci să filmeze în România.
Stimulente fiscale  sunt oferite în Europa şi SUA şi necesită ca producţiile să cheltuiască o anumită sumă de bani pentru a primi înapoi, la finalizarea proiectului, aproximativ 20-25% din suma cheltuită, cu anumite condiţii cum ar fi aceea de a deveni parteneri cu companii sau firme locale sau  de a angaja persoane din ţara în care se filmează.
În Republica Cehă, stimulentele fiscale au fost implementate încă din 2010, fiind modificate ulterior pentru a fi mai uşor de accesat. Acolo, o producţie trebuie să cheltuiască 670.000 de dolari pentru a se încadra la taxa de rebate, producţiile TV putând beneficia de rebate pentru jumătate din suma de mai sus investită pentru un episod. 
„Legea care sprijină stimulentele ar da cu siguanţă un imbold industriei şi factorilor colaterali (turism, freelanceri) dacă ar fi aplicată cum trebuie”, a mai spus Ada Solomon, citată de Variey.com 
Dacă pragul ar fi mai sus, stimulentele care s-ar plaica numai în cazul producţiilor care cheltuie cel puţin un milion de euro ar ajuta cel mult două case de producţie din România, a mai explicat Ada Solomon.  Momentan, producţiile străine cele mai interesate momentan să filmeze în România sunt cele cu buget mic sau mediu. Acestea ar trebui să beneficieze de pe urma rebate-ului, a mai punctat producătorul. 
„O construcţie solidă se construieşte cu paşi mărunţi, nu cu sărituri mari, riscante”- Ada Solomon.
Alex Trăilă consideră că cea mai eficace formă a stimulentelor ar fi un rebate de 35% din sumă, cu posibilitatea unui procent de 10% în plus dacă producţia respectivă „promovează în mod explicit” locaţii, oraşe şi peisaje din România.
