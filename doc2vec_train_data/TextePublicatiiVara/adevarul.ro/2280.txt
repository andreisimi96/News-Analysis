Poroşenko îi cere lui Putin eliberarea „prizonierilor politici“ ucraineni
9 iunie 2018, 15:58
Strângere de mână între Petro Poroşenko, primul din dreapta, şi Vladimir Putin FOTO euractiv.com
Preşedintele ucrainean Petro PoroŞenko a discutat sâmbătă la telefon cu omologul său rus Vladimir Putin eliberarea „prizonierilor politici“ ucraineni reţinuţi în Rusia, între care cineastul Oleg Senţov, aflat în greva foamei, a anunţat preşedinţia ucraineană citată de AFP.
Parlamentul Ucrainei a aprobat înfiinţarea unui tribunal anticorupţie....
„Petro Porochenko a subliniat importanţa unei eliberări rapide a prizonierilor politici ucrainieni deţinuţi în Rusia şi în teritoriile ocupate“, termen folosit de Kiev pentru a desemna Crimeea anexată şi estul Ucrainei aflat sub controlul separatiştilor, a indicat preşedinţia în comunicat. 
Cineastul ucrainean Oleg Senţov, care este condamnat la 20 de ani de închisoare în Rusia pentru „terorism“, a început greva  foamei pe 16 mai, cerând eliberarea „prizonierilor politici“ ucraineni reţinuţi în ţară. Opozant al anexării Crimeii de către Rusia în martie 2014, Oleg Senţov şi militantul ecologist ucrainean Aleksandr Kolcenko au fost condamnaţi în august 2015 pentru „terorism“ şi „trafic cu arme“.
„Singura mea cerinţă pentru a înceta (greva foamei, n. red.) este eliberarea tuturor prizonierilor politici de pe teritoriul rusesc“, a adăugat el.
Potrivit avocatului său, Senţov consideră că 64 „prizonieri politici“ ucraineni sunt în prezent reţinuţi în Rusia, în afară de cazul lui. 
