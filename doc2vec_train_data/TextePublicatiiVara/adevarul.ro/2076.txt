8 iunie 2018, 10:16
Senzaţii tari la Romexpo! La finalul acestei săptămâni, în weekendul 9-10 iunie, Auto Business Total Show (ATBS) 2018 dă startul distracţiei pentru toţi împătimiţii auto din Capitală şi împrejurimi.
Legile lui Murphy din domeniul tehnologiei. Cum sună prima regulă a me...
Cea de-a şaptea ediţie ATBS a pregătit o mulţime de surprize iubitorilor de maşini. Drifurile auto şi stunturile moto realizate de piloţi de excepţie români şi străini îţi vor pune sângele în mişcare. În multiple reprize de-a lungul weekendului, Zoltan Angyal, campionul mondial la stunt riding şi deţinătorul mai multor titluri europene şi Hristo Alipiev, de asemenea un as al motoarelor, vor încinge asfaltul din parcare cu bolizi pe două roţi spre deliciul spectatorilor. 
Vizitatorii îi vor mai putea urmări pe cei mai cunoscuţi drifteri români cum demonstrează că imposibilul nu există. Cătălin Trifan, vicecampion naţional în 2015, Ilarion Grigorici, locul 1 Drift Grand Prix SAM 2017, Traian Buse, primul campion naţional la drift al României, vicecampion naţional în 2017, Răzvan Frăţianu, Campion Naţional în 2011, vicecampion în 2012 şi 2014, Marius Mitrache, vicecampion naţional în 2010 şi Vlad Andrei Stănescu,  pretendent la titlul de campion în ultimii doi ani vor pune pariu cu legile fizicii în Drift Games, un concept ce îmbină competiţia de drift cu obstacolele de pe circuit şi demonstrează precizia piloţilor.
În Pavilionul Central, vârfurile industriei automotive din România prezintă celor ce lucrează în industria auto, dar şi simplilor pasionaţi, ultimele noutăţi din domeniul pieselor originale şi aftermarket. Peste 100 de standuri reprezentând firme de prestigiu din 30 de ţări (Japonia, Germania, Franţa, Marea Britanie ş.a.m.d.) expun gadgeturi revoluţionare şi soluţii de ultimă oră. Amatorii de adrenalină pot testa un simulator de Formula 1 cu force feedback, sunet surround, ecrane cu imagini de competiţie şi rezoluţie full HD, precum şi simulatorul G-Motion 201, cu sunet integrat şi sistem BodyShaker, menit să-ţi activeze toate simţurile prin vibraţii.
Dragostea pentru maşini poate fi un hobby foarte scump: o demonstrează, în zona rezervată tuningului, peste 80 de maşini modificate aduse din toate colţurile ţării, de la clasicul Cadillac la exorbitantul Lamborghini Huracán şi până la maşini decupate parcă din “Mad Max”. Printre cele mai spectaculoase maşini prezente la ATBS se numără un Nissan 370Z Nismo, cu performanţe dovedite pe celebrul circuit Fontenay le Comte, Ferrari California T, care atinge 100 km/h în doar 3.6 secunde, şi Alfa Romeo Giulia, cu un motor diesel de 2,2 litri, cu 200 cai putere.
ATBS este un eveniment pentru întreaga familie, cu spaţii speciale de joacă rezervate copiilor, dar şi cu multe alte distracţii pentru toate vârstele. Pentru adulţi, concursuri de mâncat mici şi băut bere-viteză, un bar cu 3.000 de shoturi gratuite, reprize de Sexy Car Wash şi demonstraţii uluitoare de forţă oferite de “Strongest Man”. DJ Atenna şi Cabral vor întreţine atmosfera.
Anul trecut, ATBS 2017 a înregistrat 40 000 de vizitatori, iar în 2018 a organizat deja o primă ediţie la Bacău. Programul de vizitare este sâmbătă şi duminică, 9-10 iunie 2018, între orele 10:00 şi 18:00. Accesul este gratuit. 
