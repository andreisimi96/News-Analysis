7 iunie 2018, 13:01
Foto: Getty Images
Comisia Europeană a adoptat miercuri o legislaţie menită să contracareze efectele  extrateritoriale ale sancţiunilor SUA asupra companiilor europene care doresc să investească în Iran, după retragerea Washingtonului din acordul nuclear cu Iranul, transmite „Le Point“.
Această reglementare europeană, cunoscută drept „legea blocajului“, a fost creată iniţial în 1996 pentru a contracara embargoul asupra Cubei, însă nu a fost niciodată utilizată. Ca urmare, s-a impus adaptarea ei pentru a se putea aplica în cazul dosarului iranian.
Executivul european a precizat într-un comunicat că statele membre UE şi Parlamentul European dispun de un termen de două luni pentru a se opune.
Iar „dacă nu se vor ridica obiecţii“, legislaţia va intra în vigoare „cel mai târziu la începutul lunii august, în momentul în care vor intra în vigoare primele sancţiuni americane“, se adaugă în comunicat.
Această lege „de blocaj“ permite companiilor şi instanţelor europene să nu se supună reglementărilor privind sancţiunile adoptate de ţări terţe, nota recent AFP. În plus, aceasta anulează la nivelul UE efectele deciziilor tribunalelor străine fondate pe aceste sancţiuni.
Franţa, Germania şi Marea Britanie au cerut miercuri Statelor Unite ca întreprinderile lor din Iran să fie scutite de sancţiuni.
Totodată, Executivul european şi-a actualizat miercuri legislaţia pentru a permite Băncii Europene de Investiţii (BEI) să susţină investiţiile companiilor europene în Iran, în special cele ale companiilor mici şi mijlocii.
Preşedintele american, Donald Trump, a anunţat pe 8 mai retragerea Statelor Unite din acordul nuclear semnat în 2015 de Iran şi marile puteri internaţionale. 
Acest acord, încheiat după doi ani de negocieri, a permis ridicarea sancţiunilor în schimbul angajamentului Iranului de a nu se dota cu arma nucleară.
