Tudorel Toader FOTO gov.ro
Ministrul Justiţiei Tudorel Toader a confirmat, miercuri, că extrădarea Elenei Udrea, condamnată la 6 ani de închisoare în dosarul Gala Bute, este posibilă chiar şi în absenţa unui acord bilateral în acest sens.
„Primul pas necesar este ca persoana condamnată să fie dată în urmărire internaţională”, a afirmat ministrul Justiţiei, care a specificat că „în acest moment, instanţa emitentă a mandatului de arestare urmează să se pronunţe asupra mandatului de urmărire internaţională”.
Ministrul a declarat că există deja un precedent şi că deja este pe rol un alt caz de extrădare din Costa Rica.
„În acest moment nu avem un tratat bilateral cu Costa Rica în materie, însă cooperarea cu autorităţile di Costa Rica se poate desfăşura pe două nivele. Fie vorbim de un aspect al curtoaziei internaţionale, pe bază de reciprocitate, iar în trecut am avut un astfel de caz, şi în acest moment avem un alt caz pe rol în care autorităţile cooperează în baza acestui principiu”, a declarat Tudorel Toader.
În ceea ce priveşte modalitatea secundă în care procesul de extrădare poate fi dus la capăt, ministrul Justiţiei a confirmat poziţia susţinută de cotidianul „Adevărul” încă de când Elena Udrea a susţinut că are statut de refugiat politic în Costa Rica, şi anume că procesul poate avansa în baza unor convenţii internaţionale la care ambele state sunt semnatare. „Este necesar ca domeniul de reglementare al acestei convenţii să se subscrie tipului de infracţiuni pentru care a fost pronunţată condamnarea”, a afirmat minsitrul Tudorel.
„În acest moment, în ceea ce priveşte prima cale de extrădare avem un precedent, iar în ceea ce priveşte a doua cale, putem spune că avem temeiuri”, a susţinut în concluzie Tudorel Toader care a precizat că până la acest moment MJ nu a primit niciun document referitor la solicitarea de extrădare, dar că instituţia va comunica în fiecare moment stadiul în care se află.
De asemenea, ministrul  a explicat că durata procesului de extrădare depinde de legislaţia din Costa Rica.
Aşa cum „Adevărul” nota încă de ieri, România nu are tratat de extrădare cu statul în care s-a refugiat fostul ministru, dar potrivit unei Convenţii internaţionale semnate atât de România, cât şi de Costa Rica, odată cu condamnarea de ieri aceasta va putea fi extrădată. 
Concret, Convenţia ONU împotriva corupţiei ţine loc de tratat bilateral pentru extrădare şi este singurul instrument juridic la nivel global de luptă împotriva corupţiei, obligatoriu pentru statele semnatare. Convenţia reuneşte 140 de state membre. România a semnat această convenţie pe 9 decembrie 2003 şi a ratificat-o pe 2 noiembrie 2004. Costa Rica a semnat-o pe 10 decembrie 2003 şi a ratificat-o pe 21 martie 2007.
Un capitol consistent din textul Convenţiei, Articolul 44, reglementează problematica şi procedura privind extrădarea celor suspectaţi de corupţie, care părăsesc o ţară semnatară a Convenţiei şi se stabilesc într-o altă ţară semnatară. Relevant pentru cazurile fugarilor români este punctul 5 al acestui articol: „Dacă un stat parte, care condiţionează extrădarea de existenţa unui tratat, primeşte o cerere de extrădare de la un stat parte cu care nu a încheiat un asemenea tratat, acesta poate considera prezenta convenţie ca temei legal de extrădare pentru infracţiunile la care se aplică prezentul articol”.
