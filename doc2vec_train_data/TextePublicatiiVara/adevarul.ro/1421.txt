 „Vreau să punem punct discuţiilor pe acest subiect şi să facem o claritate atunci când vorbim despre stabilirea preţurilor la carburanţi şi energie electrică”, a menţionat Pavel Filip, potrivit unui comunicat de presă emis de Guvern.
Prim-ministrul a subliniat că în domeniu există cadrul legal şi metodologia necesară, dar este necesară o transparenţă mai mare în aplicarea acestora. 
„Aceste metodologii trebuie să fie atât de clare, încât aceste calcule să le poată face fiecare cetăţean care are acces la cifrele respective, la preţul la ţiţei, la cursul valutar, ca să nu lăsăm marjă de interpretare”, a spus premierul.
În această ordine de idei, prim-ministrul a solicitat Ministerului Economiei şi Infrastructurii să facă o analiză a cadrului legal şi, dacă este necesară modificarea acestuia, să intervină.
În alt context, Pavel Filip s-a referit şi la cazul de sancţionare a unui şofer pentru faptul că acesta a lipit pe parbrizul maşinii un abţibild împotriva scumpirii carburanţilor. Premierul a cerut Ministerului Afacerilor Interne să examineze în detalii acest caz.
„Nimeni nu a anulat libertatea de exprimare în Republica Moldova, dimpotrivă noi  aderăm la noi convenţii şi ajustăm cadrul legal. Rugămintea mea este să examinaţi acest caz, cum s-a întâmplat, de ce a avut loc şi măsurile care au fost luate”, a conchis prim-ministrul.
