Lucruri puţin ştiute despre Ana Pauker, femeia care a stalinizat Român...
Medicina clasică şi homeopatia duc un război la fel de înverşunat ca al rozelor, tuberozelor, batozelor şi sclerozelor. Pierderile sunt importante şi se măsoară uneori în vieţi, alteori în procente de credibilitate. Să facem cunoştinţă cu taberele. De o parte, oameni care au trudit onest într-o facultate grea, cu examene pretenţioase şi cu un volum de muncă uriaş. De partea cealaltă, Florin Condurăţeanu, Mărin Cornea, Stelian Fulga şi alte personaje care promit vindecări-miracol după ingerarea de (sau frecarea cu) substanţe incerte, testate neclar şi lipsite de girul vreunei autorităţi competente. Între ele, forme imprecise de impos­tură şi de atentat la buzunarul celor înstăriţi, în frunte cu deja vestita detoxifiere, despre care orice specialist veritabil vă va spune că nu există.
Prieteni neştiuţi. Democraţia fără frontiere a internetului prile­juieşte apariţia multor prieteni pe care nu-i cunoşti, de care n-ai nevoie şi care vin fără să-i chemi. Sunt identităţi virtuale, în spatele cărora nu prea ştii ce se ascunde. Şi lucrează cu toţii în orizontul unei tenacităţi asiatice. Nu apuci bine să ştergi un mesaj care înglobează o făgă­duin­ţă providenţială, că apare al doilea. Homeo­patul virtual e echivalentul Hidrei din Lerna sau al balaurului cu şapte capete, arătări capabile de regenerări spectaculoase şi imposibil de neutrali­zat. Lângă spondiloză va poposi în scurtă vreme SPAMdiloza, afecţiunea care-ţi umple computerul de mesaje ale unor inşi care ţin morţiş să te treacă strada, deşi e ultimul lucru pe care vrei să-l faci.
