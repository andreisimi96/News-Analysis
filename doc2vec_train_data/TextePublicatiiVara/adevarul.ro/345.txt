29 mai 2018, 13:03
Sebastian Vladescu, audiat la DNA.
Fostul ministru de Finanţe, Sebastian Vlădescu a fost citat, marţi, pentru audieri la sediul Direcţiei Naţionale Anticorupţie. Acesta este urmărit penal pentru infracţiunile de luare de mită şi trafic de influenţă în dosarul mitei de 20 de milioane de euro pentru lucrările de modernizare transonului de cale ferată Bucureşti-Constanţa.
Băsescu a povestit cum a ales-o pe Kovesi pentru funcţia de procuror-ş...
Sebastian Vlădescu, inculpat în acest dosar după obţinerea avizului favorabil din partea Preşedintelui României, este urmărit penal pentru luare de mită (două infracţiuni) şi trafic de influenţă în formă continuată, procurorii stabilind o cauţiune de 1 milion de euro pentru acesta.
Întrebat de jurnalişti dacă a achitat cauţiunea impusă de anchetatori, Sebastian Vlădescu a răspuns: "Nu integral".
Cristian Boureanu, Ionuţ Costea, Constantin Dascălu şi Mihaela Mititelu, inculpaţi în acelaşi dosar şi-au achitat obligaţiile privind plata cauţiunilor totalizând 3,2 milioane de euro, au anunţat procurorii DNA în urmă cu două săptămâni.
Cei patru au adus garanţii asupra bunurilor mobile, achitând diferenţele în conturi la unităţi bancare.
Fostul ministru de Finanţe este urmărit penal într-un dosar de corupţie în care, conform acuzaţiilor procurorilor DNA, mai mulţi oficiali români au primit peste 20 de milioane de euro mită pentru acordarea unor contracte pentru modernizarea tronsonul de cale ferată Bucureşti-Constanţa.
Potrivit anchetatorilor, în perioada 2005-2014, oficiali români sau persoane cu influenţă asupra acestora ar fi primit, de la o companie străină, în baza unor înţelegeri, aproximativ 20 de milioane de euro pentru ca, în schimbul acestor sume, să se asigure încheierea contractelor şi plata facturilor pentru reabilitarea unor tronsoane de cale ferată a liniei Bucureşti-Constanţa, precum şi plata TVA restante pentru reabilitarea unei alte linii de cale ferată care fusese deja realizată de aceeaşi companie.
Banii încasaţi ilegal reprezentau procente din valoarea fiecărei plăţi făcute de statul român şi erau achitaţi succesiv, pe măsură ce compania constructoare încasa, la rândul ei, contravaloarea lucrărilor efectuate, de la statul român (respectiv de la compania C.N. C.F.R.).
Potrivit rechizitoriului înocmit de procurorii din cadrul Direcţiei Naţionale Anticorupţie, în prima parte a anului 2005, suspectul Vlădescu Sebastian împreună cu Costea Mircea Ionuţ şi Mititelu Mihaela, a pretins de la reprezentanţii unei companii un comision de 3,5% din valoarea contractelor ce urmau a fi încheiate cu C.N.C.F.R. S.A. privind reabilitarea căii ferate Bucureşti – Constanţa pentru ca, în schimbul acestui comision, să îşi exercite atribuţiile care îi reveneau în calitate de ministru al finanţelor publice, respectiv să aprobe finanţarea suplimentară necesară pentru încheierea contractelor, precum şi pentru a îşi exercita ulterior atribuţiile referitoare la asigurarea fondurilor necesare plăţii facturilor pentru lucrările efectuate.
„În perioada 2008-2009, în baza acestei înţelegeri, a primit suma de aproximativ 1 milion de euro (reprezentând partea sa din comisionul pretins) în conturile bancare ale unor societăţi comerciale pe care le controla”, susţin procurorii DNA.
Ulterior, în perioada 2009-2010, Vlădescu Sebastian, „în calitatea menţionată mai sus, pentru a-şi îndeplini atribuţiile sale de serviciu într-un mod care să asigure finanţările respective, a acceptat de la reprezentantul companiei străine promisiunea sumei de 2 milioane de euro iar, în perioada noiembrie 2011- septembrie 2013, a primit suma de 65.000 de euro, sub forma finanţării activităţii unei companii offshore, unde avea calitatea de asociat”, ssţin procurorii DNA.
De asemenea, în acelaşi context, fostul ministru de Finanţe, potrivit rechizitoriului din acest dosar, „în perioada septembrie 2010 – ianuarie 2013, a pretins şi primit de la aceeaşi persoană suma totală de 2.117.000 euro. În schimbul acestor sume de bani, suspectul Vlădescu Sebastian urma să îşi exercite influenţa pe care a pretins că o avea asupra ministrului transporturilor pentru a-l determina să asigure finanţarea necesară plăţii facturilor aferente lucrărilor efectuate la tronsonul de cale ferată Bucureşti-Constanţa”.
