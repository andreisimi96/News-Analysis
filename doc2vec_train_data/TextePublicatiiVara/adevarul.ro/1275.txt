Ministrul italian al Familiei Lorenzo Fontana FOTO Captură YouTube
Noul ministru al Familiei a adus prima fisură în coaliţia guvernamentală populistă din Italia formată din Mişcarea Cinci Stele, antisistem, şi Liga, de extrema dreaptă. Lorenzo Fontana, membru al Ligii, s-a exprimat chiar din seara învestiturii împotriva căsătoriei între persoane de acelaşi sex.
Juncker, într-o nouă încercare de a-şi cere scuze: Italia merită respe...
Sosind vineri seara la Palatul Quirinal alături de soţia sa şi purtându-şi fiica în braţe, Lorenzo Fontana, în vârstă de 38 de ani, a declarat pentru Corriere della Sera că „familiile curcubeu (simbolul mişcării homosexuale, n. red.) nu există în legea italiană“.
„Familia naturală este atacată. (Homosexualii, n. red.) vor să ne domine şi să şteargă poporul nostru. Familiile naturale sunt cele în care un copil are un tată şi o mamă“, a spus Fontana, citat de Le Monde.
În plus, noul ministru italian s-a exprimat împotriva avortului.  Fontana a declarat că, în calitate de catolic, va ajuta la întărirea asociaţiilor care „încearcă să descurajeze femeile să avorteze“, argumentând că „avortul este prima cauză a feminicidului în lume“.
M5S a evitat să reacţioneze pe marginea declaraţiilor lui Fontana, precizând că subiectul uniunii civile între persoane de acelaşi sex a fost scos din contractul de guvernare.
În schimb, Maria Edera Spadoni, o avocată membră a M5S, a calificat drept „inoportună“ această ieşire. Ea a amintit că M5S şi Liga au preferat un contract de guvernare fără puncte sensibile, cum ar fi avortul şi căsătoria între persoane de acelaşi sex.
„În calitate de părinte, îmi doresc ca un copil să fie crescut de un tată şi de o mamă, dar această chestiune nu figurează pe agenda guvernului“, a comentat şi Matteo Salvini, liderul M5S.
Italia a aprobat uniunea civilă homosexuală în 2016, după câteva luni de dezbateri furtunoase în Parlament.
