Şoferul care a băut până a ajuns cu maşina în şanţ. A fost dus la spital pentru stabilirea exactă a alcoolemiei
5 iunie 2018, 17:18
Foto: arhivă Adevărul
Un nemţean de 69 de ani este cercetat pentru conducere a unui vehicul sub influenţa alcoolului, după ce poliţiştii l-au descoperit în stare avansată de ebrietate în maşina personală, cu care plonjase într-un şanţ de pe marginea drumului.
O şoferiţă a spulberat trei adolescente pe trecerea de pietoni. Copile...
Pe 5 iunie, poliţiştii secţiei 3 Poliţie Rurală Lieşti au fost sesizaţi cu privire la producerea unui eveniment rutier pe raza comunei Costache Negri.
”Din primele verificări efectuate de poliţiştii sosiţi la faţa locului, a reieşit că un bărbat de 69 ani, din municipiul Piatra Neamţ, a condus autoturismul pe D.J. 251 şi, între localităţile Cudalbi şi Costache Negri, a pierdut controlul direcţiei, a ieşit de pe partea carosabilă şi s-a oprit într-un şanţ de pe marginea şoselei. Conducătorul auto a fost testat alcoolscopic, rezultatul fiind 0,59 mg/l alcool pur în aerul expirat”, a declarat comisarul şef Gabriela Costin, purtătorul de cuvânt al Inspectoratului de Poliţie Judeţean Galaţi.
Conducătorul auto a fost condus la spital pentru prelevarea de mostre biologice, iar poliţiştii au deschis un dosar penal pe numele lui pentru conducere a unui vehicul sub influenţa alcoolului.
