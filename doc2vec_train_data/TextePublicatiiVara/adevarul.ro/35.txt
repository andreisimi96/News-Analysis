26 mai 2018, 21:02
Special Olympics este o mişcare globală care valorifică potenţialul uman prin puterea transformatoare a sportului
Municipiul Târgovişte găzduieşte în aceste zile cel mai important eveniment sportiv dedicat persoanelor cu dizabilităţi intelectuale, organizat în acest an în România. Vreme de patru zile, în perioada 25-28 mai, peste 300 de sportivi vor participa la Jocurile Naţionale Special Olympics 2018 (JNSO).
Vor fi concursuri de înot, atletism, baschet sau bocce (un joc cu mingi de lemn). În paralel, se vor efectua evaluări complexe ale stării de sănătate a sportivilor, la şapte discipline medicale.
"Jocurile Naţionale Special Olympics vor reuni la start peste 300 de persoane, în cadrul probelor de atletism, bocce, înot sau baschet, iar în paralel se vor efectua evaluări complexe ale stării de sănătate a sportivilor. Deficienţele de un anumit fel, fizice sau intelectuale, sunt bariere invizibile în puterea oamenilor cu spirit de învingător. Ei reuşesc să fie competitivi şi, cel mai important, să predea o lecţie de viaţă", a precizat edilul Cristian Stan.
120 de medici, asistente medicale şi voluntari de la Universitatea de Medicină şi Farmacie „Carol Davila” din Bucureşti, de la Şcoala Postliceală Sanitară „Christiana” din Târgovişte şi de la Universitatea „Valahia” vor participa la evaluarea stării de sănătate a sportivilor.
Evenimentul, organizat în mod neîntrerupt în ultimii 15 ani, a fost marcat printr-o ceremonie a Flăcării Speranţei, echivalentul Flăcării Olimpice, organizată sâmbătă, 26 mai. 
