8 iunie 2018, 11:49
Indicele Robor la trei luni, în funcţie de care sunt calculate dobânzile la majoritatea creditelor în lei, a crescut la 2,89%, cel mai mare nivel din octombrie 2014, potrivit datelor publicate vineri de Banca Naţională a României (BNR).
Robor la trei luni este indicatorul principal în funcţie de care se calculează dobânzile variabile la creditele în lei.
Joi, indicele a stagnat la 2,87%.
Vineri, indicele a atins nivelul de 2,89%, cel mai mare din 14 octombrie 2014, când a fost 2,89%.
Indicele a crescut accelerat începând din 13 aprilie, când a atins nivelul de 2,07%.
Totodată, indicele Robor la şase luni a crescut la 3%, cel mai mare nivel din 30 septembrie 2014, când a fost 3,03%.
BNR a anunţat, în 7 mai, creşterea ratei dobânzii de politică monetară de la 2,25% la 2,50% pe an.
