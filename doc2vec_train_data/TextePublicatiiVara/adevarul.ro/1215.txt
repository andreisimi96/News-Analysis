Liderul PSD Arad, deputatul Dorel Căprar.
Preşedintele PSD Arad, deputatul Dorel Căprar, consideră că organizarea unui miting „împotriva abuzurilor instituţionale” era necesară pentru ca românii „să nu se mai lase călcaţi în picioare”. Acesta a explicat că organizaţia judeţeană a partidului va trimite la Bucureşti până la 1.600 de oameni, care îşi vor suporta costurile de deplasare.
Iohannis, despre mitingul PSD: Într-o democraţie, un miting de protest...
Dorel Căprar a recunoscut că a primit o recomandare de la Bucureşti pentru ca participanţii să poarte ţinută albă, însă nu a explicat care este semnificaţia acestei decizii. PSD Arad va trimite pe 9 iunie, la Bucureşti, între 1.500 şi 1.600 de oameni pentru mitingul anunţat în Capitală, care se vor deplasa cu autocare, microbuze, maşini personale şi cu trenul, urmând să îşi suporte costurile, potrivit liderului PSD.
Liderul PSD Arad, deputatul Dorel Căprar, a declarat, marţi, că din punctul său de vedere era necesară organizarea unui miting, arătând, însă, că manifestarea nu va fi pentru susţinere a Guvernului, ci „împotriva abuzurilor instituţionale”.
„Un miting era necesar pentru a arăta României că PSD este unit. PSD Arad va participa cu 1500 – 1600 de persoane. Sperăm că vom terzit spiritul românilor, pentru a nu se mai lăsa călcaţi în picioare de anumite instituţii care au funcţionat şi mai funcţionează după bunul plac, iar legea este lăsată la o parte”, a spus Căprar.
Întrebat la care instituţii se referă, deputatul a spus că nu doreşte să intre în amănunte. El a precizat, însă, că se referă în special la „abuzurile instituţionale din Justiţie”.
Întrebat dacă participanţii vor purta o ţinută anume la protest, Căprar a psus că a primit o recomandare de la organizaţia centrală a PSD pentru a se purta o ţinută albă, tricou sau cămaşă, însă nu a dorit să explice semnificaţia. Manifestanţii vor mai avea pancarte şi steaguri.
Liderul PSD Arad nu a dorit să-şi exprime punctul de vedere cu privire la eventuala suspendare a preşedintelui Klaus Iohannis, precizând că aşteaptă înainte o decizie a forurilor interne ale partidului.
