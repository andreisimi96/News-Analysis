8 iunie 2018, 12:13
Vladimir Putin şi Donald Trump, la Hamburg FOTO AFP
Moscova şi Washingtonul poartă discuţii în culise în vederea ţinerii unui summit Putin-Trump. Informaţiile în acest sens provin de la surse diplomatice şi din serviciile secrete.
O sursă diplomatică a declarat vineri pentru agenţia de presă RIA Novosti, fidelă Kremlinului, că Moscova şi Washingtonul discută despre organizarea unui summit între preşedintele rus Vladimir Putin şi omologul său american Donald Trump.
Conform sursei sus-menţionate, încă nu există un acord între cele două părţi.
Pe de altă parte, Wall Street Journal (WSJ) scrie că Austria ia în calcul să găzduiască un summit Trump-Putin în această vară.
Conform unei surse din serviciile secrete citate de WSJ, Vladimir Putin l-a întrebat pe cancelarul austriac Sebastian Kurz dacă poate organiza un astfel de eveniment, iar răspunsul acestuia din urmă a fost pozitiv. În plus, Casa Albă ia în considerare această ofertă, semnalează WSJ, preluat de Reuters.
Donald Trump a declarat în martie că se va întâlni în curând cu Vladimir Putin, notează Reuters.
Într-un interviu acordat luni postului austriac ORF, preşedintele rus a afirmat la rândul său că nu vede niciun obstacol în vederea unei întrevederi cu Trump, în pofida disputelor politice din Statele Unite.
Rusia este acuzată că s-a implicat în ultimul scrutin prezidenţial american pentru a favoriza candidatura lui Donald Trump în detrimentul celei a democratei Hillary Clinton. Procurorul Robert Mueller conduce o anchetă în acest caz, încercând să stabilească dacă a existat sau nu legături de complicitate între Kremlin şi echipa de campanie a lui Trump.
Până la o eventuală întâlnire Putin-Trump, şeful Statului Major al SUA, generalul Joe Dunford, se întâlneşte astăzi la Helsinki, în Finlanda, cu omologul său rus Valerii Gherasimov.
O altă întâlnire este prevăzută între ministrul rus de Externe Serghei Lavrov şi secretarul de Stat american Mike Pompeo. Cei doi ar urma să se vadă în august, în Singapore, potrivit RIA Novosti.
Lavrov s-a declarat pregătit să lucreze cu Pompeo.
Vladimir Putin şi Donald Trump s-au întâlnit acum 11 luni în marja summitului G20 de la Hamburg, Germania.
Joi, într-o „Linie directă“ cu cetăţenii, Putin a declarat că cea mai bună glumă auzită în ultimul timp este că Trump îi „oferă“ Europa în semn de mulţumire pentru ajutorul primit din partea Rusiei în timpul campaniei prezidenţiale.
