Cum a reflectat presa din Coreea de Nord întâlnirea Kim-Trump
12 iunie 2018, 16:50
Kim Jong-un (stânga) şi Donald Trump, spre prima strângere de mână între un lider al regimului comunist de la Phenian şi un preşedinte american FOTO EPA
Niciodată nu e prea târziu… Dacă presa internaţională vuieşte despre summitul Kim-Trump de câteva săptămâni încoace, nord-coreenii au primit vestea în ultimul moment.
FOTO Cadoul suspect primit de jurnalişti la summitul Kim-Trump
În timp ce se trezeau luni dimineaţă, nord-coreenii abia atunci aflau că liderul lor suprem este plecat departe de casă, tocmai în Singapore, pentru o întâlnire cu Donald Trump, preşedintele unei ţări erijate timp de şapte decenii în principalul inamic al regimului comunist de la Phenian.
Aparatul de propagandă al lui Kim a dat vestea în acelaşi timp pe mai multe căi, notează Huffington Post, menţionând un buletin de şapte minute la televiziunea centrală, o pagină de deschidere în cotidianul Rodong Sinmun, oficiosul Partidului Muncii din Coreea, şi câteva informaţii scurte din partea agenţiei de presă KCNA, care evocă o întrevedere ce se bucură de „o mare atenţie din partea întregii lumi“.
Din motive de propagandă, presa nord-coreeană, subordonată regimului, nu acoperă nimic în timp real. Ea evită astfel posibilele momente stânjenitoare pentru liderul nord-coreean.
Totuşi, mai mulţi observatori au remarcat pentru Associated Press că oficializarea întâlnirii Kim-Trump în presa nord-coreeană poate fi considerată drept un semnal pozitiv.
