PAS: Sistemul electoral mixt cu un singur tur este un dar pentru Igor ...
Marţi, 5 iunie, la o  conferinţă de presă  la IPN, directoarea executivă a Centrului pentru Jurnalism Independent, Nadine Gogu, a spus că postul public de televiziune Moldova 1 şi posturile private RTR şi ProTV au avut un comportament relativ echilibrat, oferind în ştiri acces ambilor concurenţi electorali, fără a favoriza sau a defavoriza evident vreun concurent electoral anume. Prime, Canal 2 şi Publika, deşi au anunţat că nu reflectă campania, au difuzat materiale cu caracter electoral, care au fost favorabile pentru Ion Ceban şi defavorabile pentru Andrei Năstase. 
TV8, în mare parte, a reflectat neutru activitatea ambilor concurenţi electorali. Totuşi, s-a observat că Andrei Năstase, candidatul Partidului Platforma Demnitate şi Adevăr, a apărut în câteva rânduri în context pozitiv, iar în câteva exemple candidatul Partidului Socialiştilor, Ion Ceban, a apărut în context negativ. 
Jurnal TV a oferit în ştiri acces ambilor concurenţi electorali, fiind prezentaţi în contexte diferite. Andrei Năstase a fost favorizat masiv, prin reflectare exclusiv în context pozitiv, iar Ion Ceban a fost prezentat atât în lumină negativă, cât şi neutră şi pozitivă. 
Posturile de televiziune NTV şi Accent TV s-au abătut grav de la Codul Deontologic şi de la Codul Audiovizualului. Au adoptat un comportament de agent electoral al candidatului PSRM, care a beneficiat de spaţiu extins în ştiri pentru promovarea programului electoral. Iar Andrei Năstase, contracandidatul lui Ion Ceban, la aceste posturi de televiziune a avut puţine apariţii, iar reflectarea a fost în mare parte negativă. 
„Aceste alegeri s-au încheiat, iar în toamnă urmează altele. Ar fi bine să ne învăţăm lecţiile, în special Consiliul Coordonator al Audiovizualului, care a recunoscut că au fost anumite probleme, nu au putut întotdeauna să reacţioneze prompt. Cred că avem suficient timp în faţă până la parlamentare să ne axăm pe aceste probleme şi să le rezolvăm”, a comentat Nadine Gogu. 
Raportul de monitorizare a cuprins perioada 21 mai-2 iunie şi a fost realizat în cadrul proiectului „Mass media în sprijinul democraţiei, incluziunii şi responsabilităţii în Moldova”, finanţat de Agenţia SUA pentru Dezvoltare Internaţională.
