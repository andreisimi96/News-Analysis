30 mai 2018, 11:40
Potrivit medicilor de boli infecţioase, mai mulţi pacienţi diagnosticaţi cu rujeolă, îngrijiţi în centrul de la Iaşi, provin din satele Moldovei.
CNSCBT: 13.563 de cazuri de rujeolă, de la debutul epidemiei. În Bărăg...
Ultimul deces la un copil cu rujeolă, confirmat serologic şi prin izolarea virusului în intervalul 21-25 mai, s-a înregistrat la un bebeluş din judeţul Iaşi. Copilul în vârstă de trei luni a murit în cursul internpării la Spitalul de Boli Infecţioase „Sfânta Parascheva” din Iaşi. Potrivit Centrului Naţional de Supraveghere şi Control al Bolilor Transmisibile (CNSCBT), bebeluşul decedat este a treia victimă a rujeolei în judeţul Iaşi şi a 55-a la nivel naţional, de la debutul epidemiei de rujeolă – februarie 2016. „Numărul total de cazuri confirmate cu rujeolă în România raportate până la data de 25.05.2018 este
13.563, din care 55 de decese. Cel de-al 55-lea deces datorat rujeolei, confirmat serologic şi prin izolare
virus, a fost raportat la un copil în vârstă de 3 luni, din jud. Iaşi”, se arată în ultima informare a CNSCBT.
„62% dintre pacienţi provin din mediul rural”
Potrivit medicilor, pacienţii diagnosticaţi cu rujeolă care şi-au pierdut viaţa în 2018, în cursul internării la Spitalul de Boli Infecţioase Iaşi, proveaneau din trei judeţe ale Moldovei şi aveau vârstele cuprinse între trei luni şi trei ani, astfel: doi bebeluşi de trei luni şi un copil de trei ani erau din judeţul Iaşi, un nou-născut de şase luni şi altul de 10 luni proveneau din judeţul Bacău, iar un sugar de nouă luni era din judeţul Neamţ. Cei mai mulţi pacienţi diagnosticaţi cu rujeolă, îngrijiţi în centrul de la Iaşi, provin de la sate, după cum arată infecţioniştii.
„62% dintre pacienţi provin din mediul rural. În discuţiile cu mamele acestora am observat că, dacă iniţial valul de anti-vaccinare era 75% în urban şi 25% în rural, acum, procentul s-a schimbat. Au căpătat acces la informaţie online părinţii din mediul rural şi acum, dacă cei din mediul urban au început să se replieze şi să-şi vaccineze copiii pentru că au văzut ce a făcut epidemia de rujeolă, cei din rural, de la sate, nu-şi vaccinează copiii. Singura explicaţie este că au acces la informaţie online mai bine decât acum câţiva ani, când ascultau de medicul de familie“, a precizat dr. Mihnea Hurmuzache, director medical la Spitalul de Boli Infecţioase din Iaşi.
În 2018, la Iaşi s-au diagnosticat cu rujeolă 266 de bolnavi, adulţi şi copii. În ultima săptămână, conform CNSCBT, în judeţ au fost confirmate 33 de cazuri. 
