6 iunie 2018, 12:32
Cireşul din Alba Iulia înfăşurat în sârmă ghimpată
Un cireş aflat în aropierea unui bloc din Alba Iulia a fost înfăşurat cu sârmă ghimpată de locatarii din zonă, pentru a-i ţine departe de fructe pe copii. Cireşul se află pe domeniul public la oraşului.
Imaginile uimitoare au fost surprinse pe o stradă din Alba Iulia, în cartierul Cetate.
Locuitori ai unui bloc de pe strada Arnsberg au înfăşurat în sârmă ghimpată un cireş aflat în apropierea imobilului, aflat, însă, pe domeniul public al oraşului.
Soluţia extremă a fost luată, cel mai probabil, de locatarii care îngrijesc zona, pentru a descuraja hoţii de cireşe sau copiii care se urcau în pom pentru a culege fructele.
În urmă cu câteva zile, o întâmplare similară a fost semnalată la Bistriţa. În situaţia respectivă, cetăţeanul care a înfăşurat copacul, aflat pe domeniul public, în sârmă ghimpată, a fost amendat de Poliţia Locală şi obligat să elibereze pomul.
