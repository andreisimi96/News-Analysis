Flashmob la monumentul dedicat eroilor Revoluţiei din 1989. FOTO: Tudor Giurgiu
Câteva zeci de clujeni au participat în seara de duminică la un nou protest faţă de decizia Curţii Constituţionale privind revocarea din funcţie a Laurei Codruţa Kovesi. Protestul a început cu un flashmob la monumentul „Stâlpi împuşcaţi” din Piaţa Unirii, la care a asistat şi preşdintele TIFF, Tudor Giurgiu.
UPDATE Miting la Timişoara sub sloganul “Nu cedăm! Apărăm statul de dr...
În timp ce TIFF-ul se pregătea de ultima proiecţie în aer liber, câteva zeci de clujeni au participat, duminică seara, în Piaţa Unirii, la un nou protest faţă de decizia CCR privind revocarea din funcţie a Laurei Codruţa Kovesi. 
Protestul a început la 20.00, cu un flashmob la monumentul dedicat eroilor Revoluţiei din 1989 de la Cluj-Napoca, „Stâlpi împuşcaţi”. 
Protestatari îmbrăcaţi cu tricouri înscripţionate cu mesajul „De ce eu” s-au lipit în mod simbolic de stâlpi. La finalul flashmobului, stâlpii, care simbolizează persoanele omorâte la Revoluţie în Cluj-Napoca, au fost îmbrăcaţi cu tricourile inscripţionate cu „De ce eu”. 
Organizatorii au explicat că în 1989, românii au ieşit în stradă pentru a scăpa de o dictatura, iar acum România se apropie de o alta. Apoi, s-a cântat „Imnul golanilor” şi mai multe cântece anti-PSD. 
Tudor Giurgiu: „mă gândeam că “De ce eu?” e un film despre realităţi cu care nu ne vom mai confrunta vreodată”
La eveniment a participat şi preşedintele TIFF, Tudor Giurgiu, care a postat pe Facebook: „Acum 3 ani mă gândeam că “De ce eu?” e un film despre realităţi cu care nu ne vom mai confrunta vreodată. Azi, la Cluj, am retrăit momente care mi-au adus aminte de Piaţa Universităţii 1990, am văzut oameni conştienţi şi responsabili care îşi dau seama că ne-ntoarcem în timp. #deceeu”.
Apoi, cei circa 100 de protestatari au continuat manifestarea la Monumentul Memorandiştilor din Piaţa Unirii. S-a scandat împotriva CCR şi PSD: „PSD, ciuma roşie”, „CCR, al doilea PCR”, „Dorneanu nu uita, CCR nu-i curtea ta”, „Nu vrem să fim o naţie de hoţi”. 
„CCR încalcă în mod repetat Constituţia!”
Pe pagina de Facebook „Corupţia ucide” sunt explicate motivele pentru care oamenii protestează: 
„• Curtea Constituţională a României a pierdut un proces intentat pentru că a restricţionat accesul la informaţii de interes public. CCR a refuzat două cereri ale unui avocat de a elibera informaţii cu caracter public. Instanţa de contencios administrativ a Tribunalului Bucureşti a decis că pârâta CCR este OBLIGATĂ să RESPECTE dreptul constituţional la informare.
• CCR a recidivat şi a încălcat legea de funcţionare, emiţând o hotărâre "vădit nelegală" prin care preşedintele CCR capătă dreptul de a REFUZA PUBLICAREA, după bunul plac, a opiniilor separate şi concurente ale judecătorilor constituţionali. Au fost eliminate două opinii separate şi concurente ale judecatoarei Livia Stanciu (propusă de Iohannis).
• CCR îşi încalcă propria decizie, deoarece, unul dintre judecători, Petre Lăzăroiu este numit în funcţie de 10 ani, în condiţiile în care în Constituţie se stipulează clar că un mandat NU POATE DEPĂŞI 9 ANI.
• Curtea a minţit în speţa demiterii lui Kovesi, stabilind că, preşedintele României a refuzat emiterea decretului de revocare a procurorului-şef al DNA pe motive de oportunitate, şi nu de legalitate. Pe când, în fapt, Iohannis expune în două pagini motivele de nelegalitate a cererii lui T. Toader.
• Decizia anterioară schimbă Ordinea Constituţională FĂRĂ UN REFERENDUM, întrucât, transformă România din republică semi-prezidenţială într-o republică parlamentară. Prin urmare, preşedintele va avea un rol decorativ, care nu se va putea opune unei propuneri de revocare/numire a unui procuror.
• CCR sfidează statul de drept stabilind că, niciun ministru NU POATE FI ANCHETAT PENAL pentru adoptarea unui act normativ cu regim de lege, chiar dacă acest lucru s-a facut cu încălcarea legii.”
