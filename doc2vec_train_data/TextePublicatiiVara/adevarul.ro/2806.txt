Ministrul turc al Apărării anunţă că ţara sa are sprijinul Iranului pentru o operaţiune militară în Irak
12 iunie 2018, 17:03
Iranul şi-a arătat susţinerea faţă de o potenţială operaţiune turcă împotriva militanţilor kurzi în nordul Irakului, conform lui Nurettin Canikli, ministrul Apărării din Turcia, scrie Reuters.
„Oferta noastră către Iran a fost să coordonăm operaţiunea împreună. Iranul şi-a arătat susţinerea“, a declarat Canikli într-un interviu pentru agenţia de stat Anadolu.
Informaţiile nu au fost confirmate deocamdată de Teheran.
Armata turcă a intensificat raidurile aeriene din nordul Irakului care au ca ţintă bazele Partidului Muncitorilor din Kurdistan (PKK) din Qandil, în apropierea graniţei cu Iranul. Turcia consideră PKK o organizaţie teroristă.
Canikli a adăugat că Turcia s-a înţeles şi cu Bagdad în privinţa unei potenţiale operaţiuni pe teritoriul său, adăugând că Ankara se află în discuţii „cu toate ţările posibile“ privind această situaţie.
Irakul, totuşi, a comunicat că nu va accepta nicio operaţiune turcă împotriva PKK.
„Guvernul Irakului nu va accepta nicio avansare pe teritoriul său a forţelor turce aflate în urmărirea trupelor PKK, prezente în munţii Sinjar, Makmour şi Qandil“, a declarat Saad al-Hadithi, purtătorul de cuvânt al prim-ministrului Haider al-Abadi.
Canikli a precizat că există „atacuri serioase“ în Turcia din zona Qandil şi a adăugat că Turcia va rămâne în nordul Irakului până când vor fi înlăturate toate grupările teroriste.
