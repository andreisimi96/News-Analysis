30 mai 2018, 09:33
FOTO colaj Adevărul
Candidatul la funcţia de primar de Chişinău din partea Partidului Socialiştilor, Ion Ceban, şi candidatul din partea Partidului Platforma Demnitate şi Adevăr, Andrei Năstase, au explicat în cadrul dezbaterii de la postul de televiziune ProTV Chişinău cum îşi vor îndeplini promisiunile electorale, transmite IPN.
Alegeri Chişinău. Andrei Năstase îşi propune reformarea sistemului mun...
Ion Ceban îşi propune în următorii doi ani să aducă în municipiu cel puţin 80 de unităţi noi de transport public. Pentru o bună parte dintre acestea sunt prevăzute deja mijloace în bugetul municipal, pentru altele Ion Ceban spune că va contracta resursele financiare disponibile de la diferite ţări şi instituţii internaţionale. 
Potrivit lui, actualmente, sunt prevăzute 72 de milioane de lei, ceea ce permite asamblarea a 20 de troleibuze noi şi mai sunt planificate peste 30 de milioane care pot servi ca şi garanţie pentru procurarea a 50 de autobuze noi, în mod eşalonat. 
Ion Ceban susţine că acest lucru ar fi posibil de realizat în doi ani. Totodată, candidatul socialist susţine că dacă în aproximativ doi ani se va cumpăra numărul necesar de autobuze, atunci timp de cinci ani s-ar putea renunţa la maxi-taxiuri.
Candidatul socialist, de asemenea, spune că planifică reabilitarea capitală sau parţială a 80-90 de grădiniţe. Dacă va fi ales primar, Ion Ceban promite că nu va candida la scrutinul parlamentar şi nu va face campanie electorală în toamna acestui an pentru Partidul Socialiştilor. 
El afirmă că nu va trece la Partidul Democrat aşa cum a făcut-o acum câţiva ani părăsind Partidul Comuniştilor şi trecând la partidul lui Igor Dodon.
Şi Andrei Năstase promite că va completa parcurile de troleibuze şi autobuze. „Vom asigura ordine în domeniul transportului public şi mă refer aici şi la cel mare, şi la cel mic”, spune candidatul PPDA. De asemenea, Andrei Năstase îşi propune să amenajeze staţiile de autobuze şi troleibuze, să le doteze cu panouri electronice. 
„Vom crea condiţii pentru introducerea graduală a unui transport alternativ mai bun, mai calitativ, mai eficient care va fi în beneficiul tuturor locuitorilor”, a afirmat Andrei Năstase. În opinia lui, este necesar un audit foarte minuţios al Regiei de Transport Electric şi al Parcului Urban de Autobuze.
Andrei Năstase a dat asigurări că are soluţii foarte bune pentru rezolvarea problemei panourilor publicitare. Pentru copiii din grădiniţe, candidatul PPDA propune majorarea sumei de bani alocată pentru alimentaţie până la cel puţin 40 de lei. Veniturile s-ar acumula din eliminarea tuturor schemelor prin care se fură banul public.
Acesta declară că, dacă ajunge primar al municipiului Chişinău, nu intenţionează să-şi lase fotoliul pentru funcţia de deputat în Parlament în toamna acestui an.
