1 iunie 2018, 09:54
Drogurile erau aduse din Spania, prin intermediul unor cărăuşi, erau porţionate la Galaţi şi Brăila, apoi erau vândute la Ploieşti. Oamenii legii au făcut 12 percheziţii şi au audiat 60 de persoane, dintre care zece au fost reţinute.
VIDEO Percheziţii la hoţi care acţionează prin metoda „înţepatul roţil...
În urma a 12 percheziţii efectuate de poliţiştii specializaţi în combaterea criminalităţii organizate din Ploieşti şi Galaţi, cu sprijinul Direcţiei Operaţiuni Speciale, sub coordonarea D.I.I.C.O.T. – S.T. Ploieşti, în judeţul Prahova şi municipiile Brăila şi Galaţi, a fost destructurată o grupare infracţională bănuită de trafic de droguri de risc.
„Poliţiştii structurilor de combatere a criminalităţii organizate din Ploieşti şi Galaţi, cu suportul de specialitate al Direcţiei Operaţiuni Speciale din cadrul Poliţiei Române, sub coordonarea procurorilor D.I.I.C.O.T. – S.T. Ploieşti, au efectuat 12 de percheziţii, în judeţul Prahova şi în municipiile Brăila şi Galaţi. Activităţile au vizat mai multe persoane bănuite că fac parte dintr-o grupare infracţională specializată în traficul de droguri de risc şi substanţe cu efecte psihoactive”, precizează Poliţia..
Din cercetări au rezultat indicii că, începând din anul 2017, trei persoane din Galaţi şi Brăila ar fi desfăşurat activităţi de trafic de substanţe noi cu efecte psihoactive (,,etnobotanice”) în Brăila şi Galaţi. Totodată, sprijinite de alţi complici, s-ar fi deplasat periodic în Prahova, unde ar fi comercializat en-gross astfel de substanţe către dealeri secundari.
„O parte dintre membrii grupării s-ar fi aprovizionat cu cannabis din Spania, drogurile fiind comercializate în judeţul Prahova.În urma percheziţiilor, de la locuinţele celor în cauză au fost ridicate două kilograme de materie vegetală şi substanţe pulverulente destinate comercializării, cântare electronice, telefoane mobile, 28.000 de lei, 520 de lire sterline şi 150 de euro”, se arată într-un comunicat DIICOT.
60 de persoane au fost conduse la audieri, 10 fiind ulterior reţinute. Cercetările continuă sub aspectul săvârşirii infracţiunilor de trafic de droguri de risc, deţinere de droguri de risc, pentru consumul propriu, fără drept şi efectuarea, fără drept, de operaţiuni cu produse susceptibile de a avea efecte psihoactive. La acţiune au participat şi jandarmi.
