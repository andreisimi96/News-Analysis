9 iunie 2018, 12:56
Plecarea social - democraţilor din Timiş la mitingul PSD de la Bucureşti
Îmbarcaţi în autocare şi microbuze, PSD-iştii din Timiş au plecat sâmbătă dimineaţa la Bucureşti. Pe lângă steguleţe şi pancarte, participanţii la miting au luat cu ei sandwich-uri şi apă, dar şi mesajul „Toader Tudorel curmă Statul Paralel”.
Jandarmeria dă piept cu mitingurile; au fost aduşi scutieri şi din pro...
PSD Timiş duce la protestul de la Bucureşti aproximativ 2.000 de persoane. Numai Lugojul, al doilea oraş ca mărime din Timiş duce 150 de oameni, îmbarcaţi în trei autocare. De la Recaş merg aproximativ 40 de persoane, cu maşinile personale ale consilierilor locali. PSD-iştii care au plecat din Timişoara şi-au dat întâlnire cu noaptea în cap, la sediul PSD de pe Splaiul Tudor Vladimirescu. De aici, susţinătorii PSD care luptă cu „Statul Paralel” s-au îmbarcat în autocare şi au pornit spre Capitală. Unul dintre mesajele cu care PSD-iştii din Timiş au plecat la Bucureşti: „Toader Tudorel curmă Statul Paralel”.
PSD Timiş a realizat şi un filmuleţ de propagandă cu îmbarcarea manifestanţilor de la Timişoara. „Suntem mulţi, suntem uniţi şi avem ceva de spus. Am fost puşi destul la zid şi ne-am săturat.E rândul nostru acum să protestăm. Suntem aici cu toţi tinerii şi prietenii noştri”, spune un tânăr. La rândul ei, Romaniţa Jumanca, consilier judeţean, asistent universitar şi proaspăt respinsă la un concurs pentru un post de funcţionar în subordinea unui primar liberal a spus că „vrem să aflăm toate protocoalele secrete şi vrem ca această practică obscură care a adus justiţia la cheremul unor interese obscure şi ilegitime să înceteze o dată pentru totdeauna”. „Vrem ca fiecar să plătească. Fiecare om care a făcut sau face abuzuri trebuie neapărat să plătească”, a spus şi Roxana Manasia, consilier judeţean PSD.
