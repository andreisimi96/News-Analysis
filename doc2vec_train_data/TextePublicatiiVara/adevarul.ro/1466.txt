5 iunie 2018, 22:02
Primarul Severinului (FOTO stânga) şi managerul Palatului Culturii, în conferinţă de presă FOTO Alexandra Georgescu
Primarul municipiului Drobeta-Turnu Severin, Marius Screciu, împreună cu managerul Palatului Culturii „Teodor Costescu”, Sorin Vidan, au vorbit marţi, 5 iunie, în cadrul unei conferinţe de presă, despre agenda culturală din perioada următoare, care va fi una bogată, încărcată de evenimente.
Dirijorul Christian Badea şi câştigătorul Concursului Ceaikovski ...
„Aş dori să punctez că la 50 de ani de la înfiinţarea Ansamblului Folcloric Izvoraşul am reuşit în acest an să reînnodăm tradiţia, să venim cu <<Lăutarii Mehedinţiului>>, un ansamblu nou, bine structurat, care duce mai departe acea tradiţie a culturii populare mehedinţene. Este un pas înainte pentru noi, să sperăm că <<Lăutarii Mehedinţiului>> se vor ridica la acelaşi nivel la care a fost ansamblul folcloric Izvoraşul”.
Primarul Marius Screciu a vorbit şi despre tradiţia trupelor de satiră din municipiu, dar şi despre proiectele de viitor ale Primăriei pe plan cultural:
„Un alt lucru pe care vreau să-l punctez se referă la acest festival de satiră şi umor. După cum ştiu severinenii, cei care au o anumită vârstă, la nivel de municipiu, am avut de-a lungul anilor grupuri de satiră bine organizate, cu premii luate la concursuri naţionale, cu oameni dedicaţi. Încercăm pe această cale să-i sprijinim pe mehedinţenii care au înclinaţii către această zonă a umorului. Ne gândim pe viitor, dar nu vreau să fie luată ca o promisiune, o avem în discuţii, poate vom încerca o mică echipă de teatru. Deocamdată, financiar, nu putem susţine şi Ansamblul Lăutarii Mehedinţiului şi o trupă de teatru, dar luăm în calcul acest proiect dacă reuşim să avansăm din punct de vedere economic”.
„Weekend-urile din vara aceasta vor fi extrem de ofertante”
Managerul Palatului Culturii Teodor Costescu, Sorin Vidan, a precizat că în perioada următoare sunt pe agendă multe activităţi culturale:
“Pe 7 iunie marcăm 50 de ani de la înfiinţarea Ansamblului Izvoraşul şi vă invităm la Palatul Culturii Teodor Costescu pentru vă reîntâlni cu una dintre instituţiile de forţă, emblematice ale spaţiului artistic mehedinţean. Pe 8 şi 9 iunie vom începe ediţia a II-a a Festivalului de Satiră şi Umor <<La porţile râsului>>. Dacă anul trecut a fost ediţia pilot şi au fost 19 trupe din ţară, fiecare din aceste trupe au dus mesajul prezenţei lor la Turnu Severin, de data aceasta va fi o ediţie pe care o presimţim deja ca fiind una de succes.
Avem o piesă de teatru cu Maia Morgenstern, pe 11 iunie, la ora 19,00, precedată de un vernisaj al unei expoziţii a doi artişti plastici din Timişoara, la ora 18,00. Piesa Teatrului Evreiesc <<Mic şi al dracu>> este o comedie şi vă aşteptăm cu mare drag în sala de spectacol Palatului Culturii. Săptămâna viitoare, de asemenea, avem festivitatea de premiere a Centrului de Excelenţă, o manifestare care celebrează educaţia şi excelenţa din educaţie, apoi ediţia a VI-a a Festivalului <<Porni Luceafărul>>. Va urma un program cultural aflat şi el la ediţia a II-a, <<Severinul Cultural>>, cu o serie de spectacole stradale de bună ţinută, dar şi serii de film. Weekend-urile din vara aceasta vor fi extrem de ofertante pentru severineni şi nu numai în privinţa artei interpretative, a numerelor de magie, a dansului, dar şi a fimului de bună calitate”.
Directorul Festivalului de Satiră şi Umor <<La porţile râsului>>, Costi Bădeţ, a vorbit, în cadrul aceleaşi conferinţe de presă, despre eveniment:
„Iată pentru două zile, Capitala Umorului Românesc se mută la Drobeta-Turnu Severin şi asta graţie Consiliului Local, Primăriei şi domnului primar Marius Screciu pentru că în timp ce în alte zone ale ţării s-au închis astfel de evenimente, la noi, în zona aceasta a Olteniei, se deschide un nou val de umor. Au venit peste 25 de oraşe cu trupe şi interpreţi individuali, cu umor de calitate, iar ca juriu avem oameni de specialitate, mari actori, cum ar fi maestrul Dorel Vişan, Florin Zamfirescu. Am invitat de data aceasta, la a doua ediţie, şi o actriţă, Doiniţa Oancea. Cred că va fi un regal de umor la care trebuie să participe toţi severinenii”.
50 de ani de la înfiinţarea Ansamblului Folcloric "Izvoraşul"
Palatul Culturii "Teodor Costescu" organizează joi, 7 iunie, în sala "Virgil Ogăşanu", începând cu ora 17:00, mai multe activităţi dedicate aniversării a 50 de ani de la înfiinţarea Ansamblului Folcloric "Izvoraşul". Manifestările vor începe la ora 17:00, cu primirea invitaţilor în stil tradiţional popular, după care la ora 17:30 va avea loc vernisajul expoziţiei de afişe şi fotografie "Tunelul Timpului" (arhiva ansamblului). Evenimentele vor continua cu un alt vernisaj (18:00) de artă populară din "Tezaurul Mehedinţean" (colecţia privată a îndrăgitei interprete de muzică populară NIna Predescu). La ora 18:30, va avea loc un workshop - creaţie artistică "Meşteri populari" (Oana Pârvan). Manifestările se vor încheia cu Simpozionul "50 de ani de la înfiinţarea Ansamblului Folcloric Izvoraşul".
„Ansamblul folcloric Izvoraşul s-a clădit pe o bază solidă şi aici mă refer la doamna Angelica Stoican. Ne-a promis că o să fie prezentă. Avem şi alţi invitaţi de seamă, Anica Ganţu, Sanda Argint, cei care au fost membrii componenţi ai ansamblului. Noi i-am invitat pe toţi cei care au fost de-a lungul timpului, membrii, dar şi colaboratori. Avem semnale pozitive şi din ţară şi din străinătate că o să fie prezenţi”, a precizat Mihai Munteanu, coordonatorul evenimentului.
