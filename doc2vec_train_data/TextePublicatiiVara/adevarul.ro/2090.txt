8 iunie 2018, 11:08
Magistraţii Înaltei Curţi de Casaţie şi Justiţie (ÎCCJ) au decis, vineri, în cameră de consiliu, retrimiterea la DIICOT a dosarului Romgaz, în care sunt vizaţi, printre alţii, fostul ministru al Economiei, Adriean Videanu, şi omul de afaceri Ioan Niculae.
Cum şi-au sabotat procurorii DIICOT conduşi de Alina Bica dosarul împo...
„Restituie la Parchetul de pe lângă Înalta Curte de Casaţie şi Justiţie, Direcţia de Investigare a Infracţiunilor de Criminalitate Organizată şi Terorism, Structura Centrală, Secţia de combatere a criminalităţii organizate, cauza privind pe inculpaţii Niculae Ioan, Videanu Adriean, Mirea Marin, Alesandru Dan-Victor, Palaşcă Viorel, Apan Ioana, Kramer Alpar, Toth Francisc, Stancu Lucian-Adrian, Veza Marius-Leonte, Ionaşcu Lucia şi S.C. Interagro S.A., trimişi în judecată prin rechizitoriul nr. 146/D/P/2010 din 31 mai 2017 al acestei unităţi de parchet“, a precizat Curtea Supremă. 
În ianuarie 2018, ICCJ a decis că rechizitoriul DIICOT în dosarul Romgaz are mai multe nereguli din punct de vedere legal, considerând nule numeroase convorbiri telefonice şi excluzând din materialul probator raportul de expertiză financiar-contabilă judiciară, precum şi declaraţiile experţilor contabili. Instanţa supremă a solicitat atunci DIICOT să remedieze neregulile constatate şi să comunice dacă menţine dispoziţia de trimitere în judecată sau solicită restituirea cauzei.
Omul de afaceri Ioan Niculae, fost acţionar majoritar şi preşedinte al SC Interagro S.A., şi fostul ministru al Economiei Adriean Videan, alături de alte nouă persoane, au fost trimişi în judecată de către procurorii DIICOT în 9 iunie 2017,  în dosarul "Romgaz-Interagro", pentru constituirea unui grup infracţional organizat, delapidare cu consecinţe deosebit de grave în formă continuată şi complicitate la delapidare.
Alături de ei sunt trimişi în judecată Mirea Marin, Alesandru Dan-Victor, Palaşcă Viorel, Apan Ioana, Kramer Alpar, Toth Francisc, Stancu Lucian Adrian, Veza Marius Leonte, Ionaşcu Lucia, pentru constituire a unui grup infracţional organizat, delapidare cu consecinţe deosebit de grave în formă continuată şi complicitate la delapidare cu consecinţe deosebit de grave în formă continuată.
Procurorii au reţinut că, la începutul anului 2005, inculpatul Ioan Niculae, fost acţionar majoritar şi preşedinte al SC INTERAGRO S.A. Bucureşti a iniţiat un grup infracţional organizat împreună cu Mirea Marin (fost administrator al SC INTERAGRO SA şi consilier pe probleme energetice al inculpatului Niculae Ioan) şi cu inculpatul Alpar Kramer, Director Comercial/Marketing în cadrul SNGN ROMGAZ S.A.
Grupul a fost sprijinit, ulterior, şi de ceilalţi inculpaţi care au acţionat la realizarea scopului grupului infracţional, care a funcţionat până la sfârşitul anului 2010 şi a urmărit obţinerea de beneficii materiale de către liderul grupului prin intermediul societăţii controlate de acesta -SC INTERAGRO S.A. Astfel, în vederea realizării scopului grupului infracţional s-a urmărit şi realizat delapidarea SNGN ROMGAZ SA (ce s-a constituit parte civilă în prezenta cauză), în sensul obţinerii de gaze naturale la preţuri inferioare celor practicate în mod normal de partea civilă, prin obţinerea în mod ilicit de discount-uri comerciale la care SC INTERAGRO SA nu era îndrituită a le obţine.
”Cu ocazia probatoriului administrat s-a stabilit că grupul infracţional organizat a avut un lider, în persoana inculpatului NICULAE IOAN şi o structură determinată, structurată pe paliere de comandă şi în unele cazuri şi de execuţie la nivelul fiecărei entităţi juridice implicate în cauză”, arată procurorii DIICOT.
Potrivit acestora, membrii grupului ”au pus în practică aplicarea unei strategii pe termen lung pentru a obţine o cantitate de gaze naturale (n.a. cele de valoarea discounturilor) de la partea civilă SNGN ROMGAZ S.A. fără ca acestea în fapt să fie plătite, sub disimularea că pentru gazele livrate au fost acordate discounturi”
Concret, mecanismul infracţional presupunea ca gazele naturale să fie însuşite din patrimoniul părţii civile de către persoanele cu funcţii de conducere, ce au calitatea de subiecţi activi, respectiv de administratori, pentru altul: pentru societatea controlată de către liderul grupului respectiv INTERAGRO S.A.
„S-a reţinut că scopul asumat al grupării infracţionale iniţiate, constituite şi coordonate de către inculpatul Ioan Niculae, reprezentant al persoanei juridice inculpate SC INTERAGRO SA, a fost obţinerea ilegală a unor mari cantităţi de gaze naturale, cu precădere din producţia internă la preţuri cu mult mai mici decât cele practicate de SNGN ROMGAZ S.A. cu ceilalţi parteneri de afaceri, delapidând partea civilă ROMGAZ S.A. prin însuşirea pentru altul (n.a. pentru persoana juridică inculpată SC INTERAGRO S.A. şi reprezentantul acesteia inculpatul Niculae Ioan) a unei cantităţi de gaze echivalente a valorilor totale a discounturilor acordate, de către persoanele din conducerea unităţii mai sus precizate care îndeplinesc calitatea de subiecţi activi ai infracţiunii de delapidare”, arată procurorii în rechizitoriu.
Astfel, grupul a avut ca scop obţinerea de gaze naturale aproape în mod exclusiv din producţia internă, care se comercializează la preţuri de aproximativ patru ori mai mici decât gazele naturale din import (în perioada analizată preţul fiind de aproximativ 120 dolari pe o mie de metri cubi de gaze din producţia internă şi aproximativ 500 dolari pentru o mie de metri cubi gaze naturale din import), eludând reglementările legale care obligau la comercializarea gazelor naturale în amestec (gaze naturale din producţia internă şi gaze naturale din import, la un preţ mediu).
În urma probatoriului administrat s-a stabilit că activitatea grupului infracţional organizat constituit şi condus de inculpatul Ioan Niculae s-a desfăşurat în două etape: 2005 – 2007 şi 2008 – 2010. În prima etapă, liderul grupului infracţional organizat nu a apelat la conducerea Ministerului Economiei. Obţinerea discount-urilor s-a realizat, prin ,,negociereaˮ cu persoanele din conducerea SNGN ROMGAZ S.A. (directorul general IAKOB ALEXA şi inculpatul KRAMER ALPAR-director comercial), fie direct de către lider sau indirect prin intermediul membrilor grupului infracţional organizat cu referire la inculpaţii Marian Mirea şi/sau Dan-victor Alesandru, care au intermediat legătura persoanei juridice inculpate cu societatea de stat ce livrează gaze naturale.
