PSD Dâmboviţa poate aduce la mitingul din Bucureşti peste 20.000 de oameni, dar nu există atâtea mijloace de transport, astfel că este discutată şi varianta organizării unor mitinguri în reşedinţele de judeţ, a declarat, marţi, la RFI, vicepreşedintele PSD Adrian Ţuţuianu. Tot sâmbătă, 9 iunie, în Piaţa Victoriei este anunţat şi Marşul Bucharest Pride 2018, organizat de asociaţia Accept, pentru respectarea drepturilor persoanelor LGBT.
Barna: A început sezonul 2018 la traseism politic. Faptul că Ponta par...
Adrian Ţuţuianu a declarat că mesajul mitingului PSD este de susţinere a guvernării şi a programului de guvernare, în condiţiile în care "de mai multă vreme se încearcă prin diverse metode înlăturarea PSD şi ALDE de la guvernare, în încercarea de a prelua această guvernare de către forţe politice care nu au câştigat lucrul acesta prin votul cetăţenilor".
El a susţinut că acest mesaj de susţinere a actualei guvernări va fi transmis românilor care au votat PSD-ALDE: "Este util ca din când în când să arătăm că există o zonă de susţinere masivă pentru PSD şi coaliţia de guvernare".
Întrebat dacă nu este neobişnuit ca un partid aflat la guvernare să facă un miting de susţinere a propriului Executiv, în condiţiile în care se bazează pe o majoritate confortabilă în Parlament, Adrian Ţuţuianu a spus că la acest moment nu suntem într-o situaţie de funcţionare normală a societăţii româneşti.
"Avem în ultima perioadă patru solicitări ale preşedintelui României legate de o eventuală demisie a doamnei Dăncilă. De asemenea, avem un lucru care-i fără precedent, o plângere penală formulată pentru infracţiuni de înaltă trădare de către liderul opoziţiei, domnul Ludovic Orban, o plângere care a fost caracterizată de foarte multă lume ca fiind hilară. De asemenea, avem încercările acestea de rupere a PSD şi de spargere a coaliţiei de guvernare. Toate aceste lucruri necesită şi un răspuns în plan parlamentar şi lucrul acesta se va vedea la o eventuală moţiune de cenzură, dar necesită şi o reacţie publică, care să reafirme susţinerea noastră pentru coaliţia de guvernare şi pentru programul de guvernare aprobat de Parlament", a afirmat vicepreşedintele PSD.
De asemenea, întrebat câţi oameni va aduce PSD Dâmboviţa la mitingul din Bucureşti, Adrian Ţuţuianu a spus că organizaţia judeţeană pe care o conduce poate veni în Capitală cu peste 20.000 oameni, dar dificultatea principală este de natură logistică, neavând atâtea mijloace de transport câte ar fi necesare, astfel că  s-a discutat şi varianta organizării de mitinguri în reşedinţele de judeţ.
Întrebat ce vor face dacă nu vor reuşi să mobilizeze masele aşa cum şi-au propus, Ţuţuianu a spus că nu există acest risc.
"M-am consultat cu colegii mei din partid, există o dorinţă mai veche a multora dintre membrii şi simpatizanţii noştri de a ne exprima public pe teme care par a fi confiscate în stradă de alte forţe politice", a afirmat Ţuţuianu, susţinând că cei care vor veni din judeţe nu vor fi forţaţi de nimeni, sunt "colegi care vor să se exprime".
El a admis că participanţii vor fi aduşi la mitingul din Capitală cu autobuzele, pentru că "altfel nu se poate face transportul", dar a susţinut că fiecare participant îşi suportă costurile. "Acolo unde unii dintre colegi nu vor putea să facă acest lucru, va interveni organizaţia de partid. Pe de altă parte, vor fi prezenţi în Bucureşti foarte mulţi membri şi simpatizanţi ai partidului din Bucureşti. Vor putea să vină la acest miting toţi cei care au votat PSD şi ALDE şi susţin această guvernare", a afirmat Ţuţuianu.l
Legat de locul de desfăşurare a mitingului din Bucureşti, el a spus că, "la nivel simbolic", trebuie organizat tot în Piaţa Victoriei, "pentru că s-a creat undeva imaginea că Piaţa Victoriei ar aparţine numai anumitor manifestanţi, iar lucrul acesta nu este adevărat".
Până acum, PSD nu a făcut un anunţ oficial cu privire la organizarea acestui miting.
Tot sâmbătă, 9 iunie, între orele 17.30-20.30 este programat Marşul Bucharest Pride 2018, organizat de asociaţia Accept, pentru respectarea drepturilor persoanelor lesbiene, gay, bisexuale şi transgender. Marşul va avea loc pe traseul Piaţa Victoriei- Piaţa Universităţii.
"Sâmbătă, 9 iunie, ora 17:30, vino cu familia şi prietenii în Piaţa Victoriei, la Marşul Bucharest Pride. 17:30 – 18:00 - Ne întâlnim în Piaţa Victoriei, pe trotuarele de acces pe Calea Victoriei. 18:00 – 19:30 - Pornim în marş pe Calea Victoriei şi parcurgem traseul de 2.3 km, până în Piaţa Universităţii. Pride outfits, rainbow flags, pop beats, electro sounds pe Calea Victoriei. 19:30 – 20:30 – Finalizăm marşul în Piaţa Universităţii", se arată pe pagina de Facebook a evenimentului.
Marşul Bucharest Pride este evenimentul central al Festivalului Bucharest Pride 2018, care se va desfăşura între 2 şi 9 iunie, fiind dedicat comunităţii LGBTQI+.
