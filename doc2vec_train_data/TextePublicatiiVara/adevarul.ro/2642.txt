11 iunie 2018, 21:24
Recidivistul acuzat de violarea unei taximetriste a fost prins
Petru Băţălan a fost arestat preventiv pentru 30 de zile, pentru violarea unei taximetriste. Recidivistul a fost prins în Hunedoara. Poliţiştii l-au scăpat cu greu de furia localnicilor.
Recidivistul care a violat o taximetristă a fost prins. Faptele grave ...
Petru Băţălan (41 de ani), recidivistul recent eliberat din închisoare după mai multe condamnări pentru viol şi tâlhărie, a fost capturat de poliţişti după ce ar fi comis încă un viol. Victima i-a fost o taximetristă din Hunedoara.
Petru Băţălan a fost arestat preventiv, luni, pentru 30 de zile, la scurt timp după ce poliţiştii l-au reperat pe străzile cartierului Micro 6. Mai mulţi localnici au încercat să se răzbune pe acesta, pentru violul comis, şi doar intervenţia poliţiştilor l-a scăpat de agresiune.
Petru Băţălan a fost căutat de duminică dimineaţa, de Poliţie, fiind anchetat pentru violarea, lovirea şi sechestrarea unei şoferiţe de taxi. A fost capturat de poliţişti luni, în cartierul Micro 6 al municipiului Hunedoara. Bărbatul ar fi săvârşit violul, duminică, în jurul orei 1:00, pe un teren de la marginea municipiului, după ce îi ceruse femeii să îl transporte în zonă.
Recidivistul acuzat de violarea unei taximetriste a fost prins / Imagini Eugen Moisa
„Ajunşi la destinaţie, bărbatul a lovit-o şi a ameninţat-o, cerându-i să îl transporte pe un câmp, în afară localităţii, unde, sub ameninţare, a întreţinut raporturi sexuale cu aceasta”, a informat Bogdan Niţu, purtătorul de cuvânt al Inspectoratului de Poliţie al Judeţului Hunedoara.
Înainte ca Poliţia să dea un comunicat oficial cu privire la suspect, poza acestuia a fost publicată de apropiaţii victimei pe paginile de socializare, în speranţa că oamenii pot da detalii care să ducă la prinderea acestuia. Un apropiat al femeii a oferit chiar o recompensă de 300 de euro pentru informaţii despre Petru Băţălan.
A stat mai mult în puşcărie
Ancheta a scos la iveală faptul că Bălăţan este recidivist, iar în luna octombrie a anului 2017 a fost eliberat condiţionat din închisoare. Petru Băţălan a mai fost condamnat în 2004 pentru viol şi tâlhărie, la şapte ani de închisoare, şi a fost eliberat în februarie 2008. Două luni mai târziu a fost din nou arestat pentru viol. A fost eliberat în 2012, însă la scurt timp a comis o nouă infracţiune. În 6 mai 2012, a violat o femeie din localitatea Huta Certeze, judeţul Satu Mare. A intrat în gospodăria femeii, văzând-o singură, a lovit-o cu un par şi a abuzat-o sexual.
„Inculpatul a profitat de neatenţia femeii şi a deschis poarta de acces ce era încuiată cu un zăvor pătrunzând fără drept în curtea locuinţei. Văzând că partea vătămată se află în curte, i-a cerut acesteia o felie de pâine spunându-i că îi este foame. În timp ce victima se pregătea să taie o felie de pâine, într-o anexă a locuinţei , inculpatul s-a repezit asupra ei şi după ce i-a aplicat mai multe lovituri cu pumnii şi cu un par din lemn pentru a o imobiliza, a întreţinut un raport sexual prin constrângere cu ea”, se arată în dosar.
După ispăşirea condamnării de cinci ani de închisoare, Bălăţan a fost pus în libertate, însă în 22 februarie a mai încercat să violeze o femeie, chiar în spitalul din Hunedoara. „Persoana vătămată le-a declarat poliţiştilor că, în timp ce se afla în vestiarul unităţii, bărbatul a împins-o, moment în care aceasta s-a lovit în zona spatelui. Femeia a primit îngrijiri medicale de specialitate, dar nu a necesitat internare”, informa Bogdan Niţu, purtătorul de cuvânt al Inspectoratului de Poliţie al Judeţului Hunedoara. Procurorii au decis, ulterior, cercetarea lui penală, sub măsura controlului judiciar.
Vă recomandăm să citiţi şi:
