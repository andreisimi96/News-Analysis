Mulţi şoferi nu văd nicio problemă la şofatul sub influenţa băuturilor alcoolice. Alţi doi conducători auto au fost prinşi beţi la volan
6 iunie 2018, 17:32
Foto: arhivă Adevărul
Doi bărbaţi, cu vârsta de 44 şi 46 de ani, sunt cercetaţi pentru conducere a unui vehicul sub influenţa alcoolului, după ce au fost surprinşi în trafic în stare avansată de ebrietate.
Un bărbat fără permis a provocat un accident având o alcoolemie de 2,3...
Pe 5 iunie, poliţiştii Serviciului Rutier Galaţi au oprit în trafic, pe raza localităţii Tălpigi, un autoturism condus de un bărbat de 46 ani, din comuna Ghidigeni.
”Întrucât la testarea alcoolscopică, conducătorul auto a prezentat o valoare de 0,47 mg/l alcool pur în aerul expirat, poliţiştii au întocmit dosar de cercetare penală pentru săvârşirea infracţiunii de conducere a unui vehicul sub influenţa alcoolului”, a declarat comisarul şef Gabriela Costin, purtătorul de cuvânt al Inspectoratului de Poliţie Judeţean Galaţi.
În aceeaşi zi, poliţiştii Biroului Rutier Tecuci au depistat pe D.C. 75, în localitatea Hinţeşti, un bărbat de 44 ani, din comuna Poiana, aflat la volanul autoturismului, sub influenţa alcoolului. Testul alcoolscopic a relevat o valoare de 0,41 mg/l alcool pur în aerul expirat, motiv pentru care poliţiştii au deschis un dosar penal şi în acest caz pentru conducere a unui vehicul sub influenţa alcoolului.
