VIDEO Ultimul film din universul Star Wars, slab debut în box office-ul nord-american
28 mai 2018, 09:23
„Solo: A Star Wars Story”, spinoff regizat de Ron Howard, e estimat să genereze peste 100 de milioane de dolari
„Solo: A Star Wars Story”, spinoff regizat de Ron Howard, a  înregistrat un debut sub aşteptări în Statele Unite, cu doar 83,3 de  milioane de dolari încasări în weekend, potrivit boxofficemojo.com.
Pe cele patru zile ale weekendului dedicat Memorial Day (n.r. - Ziua Memorială sau Ziua Eroilor, celebrată pe 28 mai în SUA) este estimat ca filmul să genereze 101 milioane de dolari. Cifrele exacte vor fi anunţate luni.
Pelicula Disney - Lucasfilm nu a fost primită pe cât de bine se aşteptau producătorii nici la nivel internaţional, unde a generat încasări de 65 de milioane de dolari.
În box office-ul nord-american, „Deadpool 2” - regizat de David Leitch, cu Ryan Reynolds în rol principal - a coborât un loc, după ce săptămâna trecută a debutat în fruntea topului. În al doilea weekend de la premieră, filmul a generat încasări de 42,7 milioane de dolari, cu un total în SUA de 207,4 milioane de dolari.
„Avengers: Infinity War”, pe locul 3 după cinci săptămâni de la premieră
După al cincilea weekend de la premieră, „Avengers: Infinity War” a coborât o poziţie, până pe locul trei, după ce în ultimele trei zile a generat încasări de aproximativ 16,5 milioane de dolari.
Comedia romantică „Book Club”, cu Diane Keaton, Jane Fonda, Candice Bergen şi Mary Steenburgen în distribuţie, a generat, în al doilea weekend de la premieră 9,45 de milioane de dolari, iar „Life of the Party”, cu Melissa McCarthy în rol principal şi coscenarist, a ocupat, după al treilea weekend, locul al cincilea în top, cu încasări de 5,1 milioane de dolari.
Thrillerul „Breaking In”, produs de Will Packer, a ajuns pe locul al şaselea în top după ce, în al treilea weekend de la debut, a generat încasări de 4 milioane de dolari.
Pe locul al şaptelea s-a plasat, după al doilea weekend de la premieră, comedia de familie „Show Dogs”, care a generat încasări de 3,07 milioane de dolari.
„Overboard” a coborât o poziţie, după al patrulea weekend de la lansare, până pe locul al optulea. Comedia romantică regizată de Bob Fisher şi Rob Greenberg, cu Eva Longoria, Anna Faris, John Hannah, Swoosie Kurtz şi Josh Segarra în distribuţie, a generat încasări de 3 milioane de dolari.
Drama horror „A Quiet Place” a lui John Krasinski a coborât un loc, după al optulea weekend de la premieră. Filmul a generat încasări de 2,2 milioane de dolari.
Documentarul „RBG”, despre viaţa şi cariera fostei judecătoare Ruth Bader Ginsburg, a ocupat - după al patrulea weekend de la premieră - locul al zecelea, cu încasări de 1,1 milioane de dolari.
