6 iunie 2018, 17:25
0 (0 voturi)
Kim Jong-un şi Donald Trump Foto: EPA/EFE
Oficialii americani şi nord-coreeni lucrează peste program pentru a stabili ultimele detalii ale summit-ului dintre liderul Casei Albe, Donald Trump, şi cel de la Phenian, Kim Jong-un, o întâlnire considerată istorică şi aşteptată cu mult interes de întreaga comunitate internaţională.
Dacă în urmă cu aproximativ două săptămâni, totul părea pierdut după anunţul lui Trump referitor la anularea summit-ului, acum, în condiţiile în care preşedintele SUA s-a răzgândit, echipele celor doi fac eforturi susţinute pentru ca totul să decurgă conform planului.
Şi, semn că nu ar mai exista impedimente majore, a fost făcut public şi locul în care va avea loc întâlnirea programată pentru 12 iunie. Mai precis, summit-ul urmează să se desfăşoare pe insula Sentosa, situată la sud de Singapore, la hotelul Capella, începând cu ora locală 9.00 (1.00 GMT). 
Uşoare îndoieli privind întâlnirea celor doi mai există totuşi, mai ales în contextul în care avocatul lui Trump, Rudy Giuliani, fost primar al New York-ului, a făcut ieri declaraţii nu tocmai flatante la adresa liderului nord-coreean. 
Potrivit lui Giuliani, un confident al preşedintelui american, după ce Trump a decis să anuleze summit-ul din cauza unor ameninţări nord-coreene cu războiul nuclear şi insultării unor oficiali americani de rang înalt. „Kim a revenit în patru labe şi l-a cerşit, exact poziţia în care vrei să-l pui“, a spus Giuliani, citat de dpa.
O misiune dificilă
Chiar dacă agenda discuţiilor nu a fost făcută publică deocamdată, este de aşteptat ca, odată ajunşi la aceeaşi masă, Trump şi Kim să abordeze subiectul legat de programul nuclear nord-coreean, în contextul în care SUA vrea ca Phenianul să renunţe la acesta.
Însă până la discuţiile pe care le vor purta ce doi, negocierile se poartă între echipele lor şi sunt cât se poate de dure, mai ales în ceea ce priveşte protocolul.
Părţile discută intens despre cum vor sta cei doi la masă, despre cum va fi aranjată camera în care va avea loc întâlnirea şi, desigur, despre persoanele care vor fi autorizate să se afle în încăpere alături de Trump şi Kim.
Echipele celor doi lideri poartă discuţii inclusiv despre numărul de paşi pe care vor trebui să-i facă aceştia până când vor ajunge în faţa camerelor de luat vederi.
Totodată, echipa nord-coreeană nu pare dispusă să-şi asume niciun risc când vine vorba despre imaginea liderului de la Phenian. Şi cum Donald Trump are o înălţime de 1,88 m, iar Kim Jong-un de numai 1,70, nord-coreeni insistă ca liderii să fie aşezaţi atunci când cameramanii sunt prezenţi. 
În acest timp, autorităţile din Singapore iau măsuri sporite de securitate. Bogatul oraş-stat a declarat luni zona centrală în care se află sediile Ministerului său de Externe, Ambasadei Statelor Unite şi o serie de hoteluri drept „zonă specială“ în perioada 10-14 iunie, notează AFP.
Apoi, Guvernul din Singapore a extins această zonă la Sentosa şi la o porţiune de mare de peste un kilometru de-a lungul ţărmului de sud-vest.
Autorităţile singaporeze au anunţat că poliţia va proceda la controale mai stricte ale persoanelor şi bunurilor personale şi că sistemele de sonorizare şi dronele vor fi interzise în zonă.
Totodată, în timpul summit-ului vor fi impuse restricţii privind spaţiul aerian în zilele de 11, 12 şi 13 iunie.
Toate aeronavele care vor ajunge la aeroportul Changi din Singapore vor trebui să îşi reducă viteza şi vor exista restricţii în ceea ce priveşte folosirea pistelor „din motive de securitate naţională“, potrivit Reuters.
De asemenea, o notă publicată pe site-ul Organizaţiei Internaţionale a Aviaţiei Civile (ICAO)  avertizează piloţii să stea departe de baza aeriană Paya Lebar, din estul insulei, care a fost folosită de preşedinţii americani în vizite anterioare. În notă se precizează că aeronavele care vor încălca restricţiile „ar putea fi interceptate“.
