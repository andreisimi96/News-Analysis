Cum ajung sătenii în postura de a le fi furate constant animalele. Recomandările poliţiştilor
8 iunie 2018, 18:07
Foto: IPJ Brăila
Poliţiştii brăileni atrag atenţia proprietarilor de animale domestice cu privire la necesitatea asigurării corespunzătoare a încăperilor destinate adăpostirii animalelor, precum şi asupra importanţei asigurării pazei acestora atunci când animalele se află la păşunat.
Printre factorii care favorizează comiterea furturilor de animale enumerăm:
-Asigurarea deficitară a locurilor unde sunt ţinute animalele;
-Lăsarea liberă a animalelor în locurile de păşunat, fără supraveghere;
-Lipsa unui sistem de pază comunală;
-Lipsa de vigilenţă a paznicilor din cadrul fermelor şi neefectuarea controlului asupra modului de efectuare a pazei de către angajaţi;
-Iluminatul public insuficient, în special în cazul locuinţelor mărginaşe, izolate.
Poliţiştii au şi câteva recomandări pentru proprietarii de animale:
– Pe timpul nopţii asiguraţi cu sisteme de închidere (lacăte, zăvoare), uşile grajdurilor, ale anexelor gospodăreşti unde ţineţi animale;
– În măsura posibilităţilor, pe timp de noapte, asiguraţi iluminatul zonelor unde sunt animalele. Câinii de pază vă pot scuti de multe neplăceri;
– Animalele lăsate fără supraveghere pe păşuni, izlazuri sau pe marginea drumului, constituie o pradă uşoară pentru hoţi, aşadar nu le creaţi această posibilitate. Duceţi animalele la păşunat la comun cu alţi localnici şi asiguraţi pe rând paza acestora, iar dacă aveţi posibilitatea, angajaţi o persoană cunoscută şi responsabilă pentru a face acest lucru.
– Nu amplasaţi grajdurile sau adăposturile de animale la distanţă faţă de locuinţă sau în locuri izolate, fără să asiguraţi paza acestora.
”Totodată, atragem atenţia şi asupra pericolului pe care îl reprezintă animalele lăsate libere şi fără supraveghere pe păşuni, în special în proximitatea căilor rutiere sau feroviare. Acestea constituie un real pericol pentru circulaţia autovehiculelor pe drumurile publice, a trenurilor, dar şi pentru siguranţa cetăţenilor. De asemenea, atelajele înhămate lăsate fără supraveghere în stradă constituie un pericol pentru circulaţia publică”, au precizat reprezentanţii IPJ Brăila.
Legea prevede sancţiuni cuprinse între 100 şi 500 de lei pentru lăsarea în libertate, ori fără supraveghere a animalelor care pot reprezenta pericol pentru persoane sau bunuri.
