13 iunie 2018, 13:05
Hassan Rohani, preşedintele Iranului
Preşedintele iranian Hassan Rohani l-a avertizat pe omologul său francez Emmanuel Macron că este ”imposibil” ca Iranul să rămână în acordul în dosarul nuclear iranian dacă Teheranul nu poate beneficia de prevederile acestui text din cauza retragerii Statelor Unite, potrivit agenţiei Tasnim, scrie Reuters.
Ce trebuie să ştii dacă vrei să te muţi definitiv în SUA. Primul pas: ...
Şeful diplomaţiei iraniene Mohammad Javad Zarif şi-a exprimat şi el, tot marţi, nerăbdarea, apreciind că timpul presează şi că Teheranul nu a primit încă vreun plan de acţiune de la celelalte părţi semnatare ale Acordului de la Viena din 2015, potrivit agenţiei de presă Fars.
La Paris, Palatul Elysée a anunţat că Emmanuel Macron a evocat, în această convorbire la telefon cu Hassan Rohani, ”voinţa Franţei, împreună cu regatul Unit, Germania, Rusia şi China de a continua să pună în aplicare Acordul de la Viena în dosarul nuclear iranian în toate dimensiunile sale”.
”Preşedintele Republicii (franceze) l-a informat pe preşedintele Rohani cu privire la lucrările în curs de partea noastră. El şi-a exprimat doinţa ca Iranul, la rândul său, să-şi îndeplinească obligaţiile fără vreo ambiguitate”, a anunţat preşedinţia franceză într-un comunicat.
Planul de acţiune global comun (JPOA), semnat în 2015, la Viena, de Iran cu Statele Unite, Rusia, China, Franţa, Regatul Unit, Germania şi Uniunea Europeană (UE) prevede o limitare a activităţilor nucleare iraniene în schimbul unei ridicări treptate a sancţiunilor impuse Republicii islamice.
Preşedintele american Donald Trump a anunţat la începutul lui mai retragerea Statelor Unite din acest acord şi o reintroducere a sancţiunilor.
