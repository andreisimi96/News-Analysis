6 iunie 2018, 20:02
Sute de oameni din Moldova cer construcţia unor autostrăzi FOTO Facebook/ Impreuna pentru A8
Reprezentanţii asociaţiilor care au organizat marşul motorizat de protest spre Capitală, cerând construirea unor autostrăzi care să lege Moldova de restul ţării, s-au întâlnit cu oficialii Companiei Naţionale pentru Administrarea Infrastructurii Rutiere (CNAIR).
FOTO VIDEO Ieşeni la protestul pentru Autostrada Ungheni-Târgu Mureş: ...
Oficialii CNAIR s-au întâlnit miercuri, 6 iunie, cu reprezentanţii asociaţiilor care au organizat marşul de protest din data de 19 mai.
În urma discuţiilor, Narcis Neaga, şeful companiei de autostrăzi, a promis că urmează să se refacă documentaţia necesară construirii autostrăzii Iaşi - Târgu Mureş.
„La sediul CNAIR Bucureşti, prima întâlnire între reprezentanţii asociaţiilor civice, Cătălin Urtoi - ”Impreună pentru A8”, Dan Radu- ”Moldova vrea autostradă” şi Ionuţ Ciurea - Pro Infrastructură, şi conducerea CNAIR – director general Narcis Neaga şi o echipă de directori generali adjuncţi din subordinea acestuia.
Concluziile acestei întîlniri:
1. S-a emis un termen clar pentru reactualizarea licitaţiilor pentru studiile de fezabilitate (SF) – aceste licitaţii vor avea loc în trimestrul 4 al anului 2018, pentru toate tronsoanele A8, respectiv Ungheni - Iaşi - Tg. Neamţ, Tg. Neamţ - Ditrău şi Ditrău -Tg. Mureş. A fost confirmat faptul că sunt alocări bugetare pentru aceste SF.
2. S-a avansat un posibil termen pentru declararea câştigătorilor la licitaţiile pentru SF şi proiectare pentru toate cele patru tronsoane ale A7 - Suceava -Ploieşti, în luna iulie 2018, şi a firmei de construcţie câştigătoare pentru construirea în regim de autostradă a centurii oraşului Bacău - final de iunie 2018.
3. Începând de vineri, 8 iunie 2018, consilier pe probleme tehnice al Directorului General CNAIR va fi profesorul Nicolae Boţu, de la Facultatea de Construcţii, Universitatea Tehnică Gh. Asachi Iaşi, care se va ocupa şi de A7 şi A8.
4. S-au stabilit, în premieră, o comunicare directă între asociaţiile civice ”Impreună pentru A8”, ”Moldova vrea autostradă” şi ”Pro Infrastructură” şi conducerea CNAIR, şi posibilele întâlniri viitoare, pe subiecte privind A7 şi A8.
Vom reveni cu amănunte privind dialogul cu autorităţile, mai ales că Guvernul României, primul ministru, încă nu a răspuns solicitării noastre de dialog", se arată într-un comunicat de presă emis de reprezentanţii asociaţiilor care militează pentru autostradă.
