11 iunie 2018, 15:56
S-a dat startul joburilor sezoniere atât în ţară cât şi în străinătate. Bucătarii, cameristele, ospătarii şi barmanii sunt la mare căutare în această perioadă din an, iar salariile oferite de angajatori nu sunt deloc de neglijat, susţin specialiştii în recrutare. Lefurile oferite nu sunt nici ele de neglijat şi pot ajunge chiar şi la 2.000 de lei pe lună plus bonuri de masă.
Cod galben de inundaţii în bazinele hidrografice din Transilvania, Mun...
Joburile sezoniere sunt preferate în special de studenţi, care aleg să rămână în centrul universitar în care studiază, pentru a face bani în perioada verii. De altfel, Gabriel Chicioreanu, consultant în carieră spune că astfel de locuri de muncă sunt de ajutor pentru tineri, dat fiind faptul că intră în contact cu piaţa muncii şi câştigă şi experienţă.
Joburi în turism şi industria gastronomică
La fel ca şi în anii precedenţi, angajatorii preferă femeile, ceea ce se vede şi în statistici, rata şomajului fiind mai mare în rândul bărbaţilor decât în rândul femeilor. 
„Explicaţiile vin din tipul de joburi sezoniere, unde au prioritate femeile. De pildă, pe zona de servicii turistice, în hoteluri, în restaurante sau bucătărie discutăm de angajaţi-femei. Nu am putea spune că angajatorii au o preferinţă pentru femei. Sunt foarte multe locuri de muncă vacante care se adresează femeilor, în domenii precum vânzările, industria textilă, unde nu se angajează, de regulă, bărbaţi”, a explicat, pentru „Adevărul”, Gabriel Chicioreanu. 
Şanse pentru românii care să lucreze în străinătate
Tot în perioada verii, românii care vor să fie mobili au la dispoziţie prin reţeaua Eures, peste 1.000 de locuri de muncă în ţări precum Austria, Germania, Olanda, Polonia, Cehia, Norvegia sau Spania, ele fiind adresate în egală măsură femeilor şi bărbaţilor. 
Spre exemplu, în baza unor contracte temporare, cei care vor să lucreze în Austria au la dispoziţie peste 300 de locuri de muncă sezoniere, din care 100 de bucătar, 100 de joburi pentru cameriste, alte 100 pentru chelneri. În Olanda sunt peste 100 de locuri de muncă disponibile pentru cei care vor să lucreze în florării, ca sortatori şi împachetatori bulbi de flori şi operatori la maşini pentru bulbi de flori, arată Eures.
Îngrijitori pentru bătrâni, la mare căutare în Germania 
Germania, în schimb, are mare nevoie de personal pentru îngrijirea bătrânilor, asta pentru că începând cu anul 2015, cererea s-a dublat faţă de anii anterior. Confruntaţi cu o lipsă de 35.000 de persoane în sistemul de sănătate, nemţii caută nu doar îngrijitori, ci şi asistenţi medicali şi moaşe, care să lucreze în unităţile sanitare. 
Cunoaşterea limbii germane la nivelul B2 este o condiţie care trebuie îndeplinită pentru a putea exercita meserii în domeniul sănătăţii şi îngrijirii, însă românii interesaţi pot trimite aplicaţii şi dacă nivelul cunoştinţelor de limbă este A2. Mai mult, Germania vrea să înlesnească accesul la piaţa muncii şi pentru alte categorii profesionale, confruntându-se cu un deficit de personal în mai multe domenii. 
