1 iunie 2018, 09:34
FOTO colaj Adevărul
Candidatul Partidului Platforma Demnitate şi Adevăr, Andrei Năstase, şi candidatul Partidului Socialiştilor, Ion Ceban, la funcţia de primar de Chişinău au participat la ultima dezbatere televizată la postul de televiziune ProTV Chişinău. Cei doi au adus argumente de ce fiecare dintre ei trebuie să ajungă în fotoliul de primar, transmite IPN.
Avertisment: Rujeola se răspândeşte rapid pe teritoriul R. Moldova
Andrei Năstase susţine că nu este atât de uşor de rezolvat problema lipsei parcărilor în Chişinău. 
În primul rând, potrivit lui, ar trebui identificate spaţiile pentru amenajarea parcărilor. Andrei Năstase a menţionat necesitatea amenajării parcărilor la intrările în oraş, astfel încât persoanele care vin din afară să-şi poată lăsa maşinile şi să poată călători în transportul public. 
La subiectul legat de drumuri, Andrei Năstase a menţionat că 342 de milioane de lei alocaţi pentru dezvoltarea lor este o sumă foarte mică, de aceea este atât de importantă atragerea de fonduri, inclusiv româneşti.
Andrei Năstase spune că are un plan general privind transportul din municipiul Chişinău, care prevede renovarea staţiilor, astfel ca toate să arate la fel. „Ne-am propus ca aceste staţii să aibă panouri electronice, astfel încât oamenii să cunoască la ce oră vine troleibuzul, autobuzul sau alt mijloc de transport”, a afirmat candidatul.
Candidatul Partidului Socialiştilor, Ion Ceban, afirmă că are un proiect de amenajare a parcărilor şi acesta este estimat la un miliard de lei. 
„Avem o viziune asupra unui proiect în această privinţă legat ori de un parteneriat public-privat, ori de contractarea unor credite municipale care să ne permită să construim parcări subterane şi supraetajate. La intrările în oraş, în acest moment, avem nevoie de parcări şi putem ceda aceste terenuri pentru construcţia de parcări, de la 300 până la 500 de locuri”, a subliniat Ion ceban. Potrivit lui, acest lucru ar putea fi început chiar în anul curent.
Cât priveşte investiţiile municipale, Ceban a spus sunt deja stabilite liniile bugetare şi orice negocieri durează în timp. Aceasta ar însemna că, până la începutul anului 2019, mai multe resurse decât sunt planificate în buget nu vor putea fi folosite pentru problema drumurilor.
În altă ordine de idei, referindu-se la decizia ANRE de a reveni la preţurile plafon anterioare pentru combustibil, Ion Ceban a comentat că această instituţie este politizată. 
„Cineva dă indicaţii să se majoreze preţul, acelaşi cineva dă indicaţii să scadă şi acest lucru nu este bun”, a explicat socialistul. 
Andrei Năstase spune că pe marginea acestui subiect se planifica pentru ziua de sâmbătă un marş de amploare şi acest lucru a speriat ANRE. 
„Iată că voinţa populară sperie guvernarea şi noi avem obligaţia să ne manifestăm ca societate şi doar aşa îi putem opri să nu mai fure miliardele, să nu transforme ţara într-o spălătorie rusească”, a menţionat candidatul PPDA.
Cel de-al doilea tur al alegerilor locale din municipiul Chişinău va avea loc duminică, 3 iunie.
