30 mai 2018, 11:15
Sebastian Ghiţă,  Asesoft / Foto: arhiva Adevărul
Tribunalul Prahova a suspendat, pentru o perioadă de 60 de zile, procedura de dizolvare sau lichidare a firmei SC Asesoft International SA, în condiţiile în care un complet al aceleiaşi instanţe a dispus, în luna martie, într-un dosar din 2014, intrarea în procedura generală a falimentului şi dizolvarea societăţii.
Cumnatul lui Sebastian Ghiţă şi omul de afaceri Bogdan Padiu, scoşi de...
Potrivit portalului instanţelor de judecată, Tribunalul a admis propunerea formulată de DNA Ploieşti şi a prelungit cu 60 de zile măsura preventivă a interdicţiei iniţierii procedurii de dizolvare sau lichidare faţă de inculpatele persoane juridice SC Asesoft International SA şi SC Teamnet International SA.
Totodată, instanţa a dispus luarea măsurii preventive a suspendării procedurii de dizolvare sau lichidare a SC Asesoft International SA pentru o perioadă de 60 de zile, începând cu data de 1 iunie până la data de 30 iulie inclusiv.
Decizia nu este definitivă, putând fi atacată cu recurs.
„Admite propunerea formulată de Parchetul de pe lângă Înalta Curte de Casaţie şi Justiţie – Direcţia Naţională Anticorupţie – Serviciul Teritorial Ploieşti şi în consecinţă; În baza art.493 alin.4 Cod proc. penală, prelungeşte măsura preventivă a interdicţiei iniţierii procedurii de dizolvare sau lichidare faţă de inculpatele persoane juridice S.C. ASESOFT INTERNATIONAL S.A., şi S.C. TEAMNET INTERNATIONAL S.A., pentru o durată de 60 de zile, începând cu data de 01 iunie 2018 până la data de 30 iulie 2018 inclusiv. În baza art. 493 Cod proc. penală, dispune luarea măsurii preventive a suspendării procedurii de dizolvare sau lichidare a inculpatei S.C. ASESOFT INTERNATIONAL S.A., pentru o durată de 60 de zile, începând cu data de 01 iunie 2018 până la data de 30 iulie 2018 inclusiv”, se arată în decizia instanţei.
Măsura a fost impusă în baza art. 493 din NCPP, unde se specifică că „judecătorul (...) poate dispune, dacă există motive temeinice care justifică suspiciunea rezonabilă că persoana juridică a săvârşit o faptă prevăzută de legea penală şi numai pentru a se asigura buna desfăşurare a procesului penal, una sau mai multe dintre următoarele măsuri: a) interdicţia iniţierii ori, după caz, suspendarea procedurii de dizolvare sau lichidare a persoanei juridice; b) interdicţia iniţierii ori, după caz, suspendarea fuziunii, a divizării sau a reducerii capitalului social al persoanei juridice, începută anterior sau în cursul urmăririi penale; c) interzicerea unor operaţiuni patrimoniale, susceptibile de a antrena diminuarea activului patrimonial sau insolvenţă persoanei juridice”. Conform alin.4 al aceluiaşi articol, aceste măsuri pot fi impuse pe o perioadă de maxim 60 de zile, cu posibilitatea prelungirii dacă se menţin motivele ce au determinat luarea acestora.
La începutul lunii martie, Tribunalul Prahova a dispus, într-un dosar din 2014 care are ca obiect 'procedura insolvenţei - societăţi cu răspundere limitată' şi în care SC Asesoft International SA are calitatea de debitor, intrarea în procedura generală a falimentului a SC Asesoft International SA şi dizolvarea societăţii.
Totuşi, la sfârşitul lunii martie, magistraţii de la Tribunalul Prahova au luat o decizie similară într-un alt dosar, şi au prelungit cu încă 60 de zile măsura preventivă a interdicţiei iniţierii procedurii de dizolvare sau lichidarea companiilor Asesoft International şi Teamnet International.
Decizia a fost pronunţată în condiţiile în care procurorii DNA Ploieşti au cerut, în martie anul trecut, Tribunalului Prahova interdicţia iniţierii procedurilor de dizolvare sau lichidare privind SC Asesoft International SA şi SC Teamnet International SA, firme controlate de Sebastian Ghiţă, puse sub acuzare pentru săvârşirea infracţiunilor de complicitate la trafic de influenţă în formă continuată şi spălare a banilor în formă continuată. La acel moment, cererea anchetatorilor a fost aprobată, instanţa prelungind ulterior, de mai multe ori, această măsură preventivă, interdicţia fiind valabilă şi în prezent.
