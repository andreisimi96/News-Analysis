6 iunie 2018, 17:17
Tamim bin Hamad al Thani, emirul Qatarului, în vizită la baza Al Udeid FOTO Qatar Tribune
Aflat de un an încoace în relaţii tensionate cu Arabia Saudită şi alţi vecini, Qatarul vrea să-şi aprofundeze cooperarea militară cu NATO. Ambiţia strategică pe termen lung este de a adera la Alianţa Nord-Atlantică, potrivit ministrului Apărării de la Doha.
„Qatarul a devenit una dintre cele mai importante ţări din regiune în ceea ce priveşte calitatea armamentului“, a declarat ministrul Khalid bin Mohammad Al Attiyah pentru revista militară „Altalya“.
El a precizat că această performanţă a fost posibilă în primul rând datorită occidentalilor.
„Suntem un aliat principal în afara NATO“, a subliniat el, adăugând: „Ambiţia este de a deveni membru cu drepturi depline dacă parteneriatul nostru cu NATO se dezvoltă şi viziunea noastră este clară“.
Ministrul a salutat totodată strângerea relaţiilor între ţara sa şi NATO. În plus, el s-a declarat pentru găzduirea unor „unităţi NATO“ sau măcar a unui „centru specializat“ în teritoriul Qatarului, transmite AFP, potrivit RT.
În prezent, Qatarul pune la dispoziţia Statelor Unite importanta bază militară Al Udeid.
Acum un an, Arabia Saudită, Emiratele Arabe Unite, Bahrainul şi Egiptul au rupt brusc toate legăturile cu Qatarul, acuzându-l de „finanţarea terorismului“ şi reproşându-i apropierea de regimul de la Teheran, marele rival al Riadului, liderul monarhiilor petroliere arabe din Golf.
Potrivit cotidianului francez „Le Monde“, liderii saudiţi i-au solicitat preşedintelui francez Emmanuel Macron să intervină pentru a împiedica achiziţionarea de către Doha a unor rachete ruseşti S-400. În caz contrar, Arabia Saudită ameninţă cu o acţiune militară împotriva Qatarului.
