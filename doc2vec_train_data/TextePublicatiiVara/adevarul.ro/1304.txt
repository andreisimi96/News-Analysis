Adolescent pus să sărute picioarele şi penisurile unor tineri dintr-un grup. Cum a tratat justiţia cazul
5 iunie 2018, 14:33
Supus unei umilinţe crunte, un minor s-a îndreptat împotriva agresorilor săi şi a formulat plângere la Poliţie. A fost nevoie de nu mai puţin de cinci ani până când justiţia română să soluţioneze definitiv acest caz.
Nebunia stârnită de poliţiştii care s-au apucat să ancheteze o hârjone...
O speţă cu detalii terifiante a fost soluţionată cu greutate de către magistraţii Judecătoriei Cornetu, judeţul Ilfov. Aceştia au găsit vinovaţi doi tineri care au umilit un consătean de faţă cu alte persoane, obligându-i pe părinţii acestora să achite daune morale de 20.000 de lei. Ionuţ C. Florin Alin C., în prezent de 20 şi 21 de ani, vor fi supravegheaţi, timp de cinci luni, de către reprezentanţi ai Serviciului de Probaţiune.
Cei doi au fost acuzaţi de lipsire de libertate pentru un caz de tip bullying ce a avut loc tocmai în 2013, într-o localitate din judeţul Ilfov.  Atunci, în noaptea de 2 spre 3 septembrie, cei doi inculpaţi se aflau într-un grup de tineri ce a umilit un alt minor, A.P. Printre altele, minorul a fost obligat să sărute picioarele celor din grup, dar şi penisurile mai multor tineri.
„Din cauză că a vrut să plece fără să ceară voie, persoana vătămată a fost aşezată pe jos, în mijlocul inculpaţilor, care s-au poziţionat în cerc, în jurul ei. P.A. a fost lovit în aceste circumstanţe de mai multe ori, de toate persoanele care făceau parte din grup, inclusiv de inculpaţi. De asemenea, acesta a fost forţat să le pupe picioarele tuturor celor prezenţi, inclusiv inculpaţilor”, se arată în motivarea Judecătoriei Cornetu.
Cei doi tineri au putut fi traşi la răspundere penală deoarece, din probele adunate, l-ar fi lipsit de libertate pe adolescent, faptă ce este încadrată în Codul Penal. „Instanţa apreciază astfel că infracţiunea de lipsire de libertate reţinută este dovedită, cu privire la cei doi inculpaţi, acţiunile acestora au fost concordante, conjugate, conştiente, aceştia au fost prezenţi toţi la toate momentele menţionate, neputând invoca împrejurarea că nu şi-au dat seama da starea victimei sau apreciind că aceasta i-a însoţit de bună voie, câtă vreme au exercitat agresiuni fizice asupra sa, au perceput direct şi nemijlocit toate umilinţele la care aceasta a fost supusă”, se mai arată în motivare.
În 2015, Curtea de Apel Bucureşti a condamnat definitiv alte cinci persoane care l-au umilit în acea noapte pe P.A., cea mai mare pedeapsă fiind de opt ani de închisoare. Tot atunci, cei implicaţi sau părinţii acestora au fost obligaţi la plata unor daune de 200.000 de lei. 
