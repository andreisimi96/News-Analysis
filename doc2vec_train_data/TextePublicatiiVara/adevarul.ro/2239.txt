9 iunie 2018, 09:55
Documentele se depun la sediul AJOFM Călăraşi FOTO Adevărul
Absolvenţii de învăţământ promoţia 2018 au la dispoziţie 60 zile de la absolvire pentru a se înregistra în evidenţa AJOFM Călăraşi. Astfel, tinerii care nu îşi găsesc un loc de muncă pot obţine indemnizaţie de şomaj.
Pentru a beneficia de indemnizaţie de şomaj este necesar ca, în termen de 60 zile de la terminarea studiilor – încheierea anului şcolar  să se înregistreze la AJOFM. Călăraşi ca persoană aflată în căutarea unui loc de muncă. 
Data absolvirii este data de întâi a lunii următoare celei înscrise pe diplomă sau, după caz, pe certificatul/adeverinţa de studii eliberat de către instituţia de învăţământ, dacă în cuprinsul acestora nu se specifică în mod expres o anumită dată de absolvire. Dacă în cele 60 de zile nu au reuşit să ocupe un loc de muncă, după această perioadă, absolvenţii pot depune cerere de acordare a indemnizaţiei de şomaj.
Indemnizaţia de şomaj se acordă absolvenţilor pe o perioadă de 6 luni şi constă într-o sumă fixă, lunară, al cărei cuantum reprezintă 50% din valoarea indicatorului social de referinţă, în vigoare (250 lei). Indemnizaţia de şomaj se acordă tinerilor absolvenţi o singură dată, pentru fiecare formă de învăţământ finalizată. În urma înregistrării la Agenţia Judeţeană pentru Ocuparea Forţei de Muncă, absolvenţii pot beneficia gratuit de: repartizarea pe un loc de muncă vacant; înscrierea la un curs de formare profesională în una din meseriile solicitate pe piaţa muncii; informare şi consiliere profesională.
