9 iunie 2018, 11:55
Tehnologii eco şi concert de muzică live cu instrumente alimentate de la energia solară – aceasta vor putea vedea cei care vor veni la „Sun dă-i Fest” duminică, 10 iunie, în Grădina Publică „Ştefan cel Mare şi Sfânt”. Evenimentul include şi expoziţii, ateliere, târg şi diverse prezentări, transmite IPN.
Dezbatere: A câştigat Andrei Năstase Primăria Chişinău cu sprijinul PD...
În programul festivalului sunt incluse expoziţii de tehnologii de producere a energiei regenerabile: panouri fotovoltaice, colectoare solare, cazane pe biomasă, pompe geotermale. Vizitatorii vor putea asista la testarea şi alimentarea transportului electric: automobil, biciclete, gyroboarduri. Vor fi prezentate inovaţii ale tinerilor: turbină eoliană construită din materiale reciclate, antene parabolice căptuşite cu oglinzi, casă inteligentă automatizată, ascensor cu consum redus de energie, echipament de producere a gazului metan din substanţe organice, staţie de autobuz alimentată cu panouri fotovoltaice etc.
De asemenea, vor fi organizate ateliere de reciclare a deşeurilor, dar şi experimente de producere a energiei regenerabile din citrice şi castraveţi muraţi. Va fi amenajat un târg de produse naturiste şi vor fi organizate ateliere de alimentaţie prietenoasă naturii.
Festivalul va culmina cu un concert de muzică live susţinut de formaţiile Alex Calancea Band & Rupt, The Glimpse, Flash Blood, Dandies, Delta pe Obraz şi Tamala ce vor avea instrumentele muzicale alimentate de la energia solară.
Sun dă-i Fest este organizat de Proiectul „Energie şi Biomasă în Moldova”, finanţat de Uniunea Europeană şi implementat de Programul Naţiunilor Unite pentru Dezvoltare, Agenţia pentru Eficienţă Energetică.
