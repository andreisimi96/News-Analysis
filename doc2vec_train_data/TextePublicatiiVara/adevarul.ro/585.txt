Cum şi când îţi revin fondurile de la Pilonul II
"Cel mai bine ar fi ca sistemul actual să fie lăsat aşa cum este. În opinia noastră, situaţia în care contribuţiile la Pilonului II devin opţionale va genera, cel mai probabil, o scădere totală a contribuţiilor şi va avea un impact negativ asupra pieţelor de acţiuni şi obligaţiuni, ceea ce va conduce la scăderea preţurilor activelor şi la creşterea ratelor dobânzilor. Acest lucru pune în pericol viitoarele pensii, plătite din randamentele generate de investiţiile realizate în Pilonul II. Ceea ce nu este înţeles suficient de bine este că Pilonul II este un mecanism de creare de plus valoare pentru economii şi de conservare a acestora, iar investiţiile aparţin celor care au contribuit. Pilonul I este o cheltuială continuă", au precizat pentru HotNews.ro reprezentanţi ai Fondului Proprietatea.
Referitor la impactul discuţiilor recente despre Pilonul II asupra acţiunilor pe care le deţine la companiile listate la Bursa de Valori Bucureşti, reprezentanţii FP au precizat că: „Deşi este dificil să se evalueze impactul specific asupra preţului acţiunilor, acest lucru va avea consecinţe negative generale asupra pieţelor de capital şi de obligaţiuni”.
Ministrul Muncii, Olguţa Vasilescu a precizat marţi seară, la RTV, că nu vor fi luate cotizaţiile de la Pilonul II, dar acesta va deveni opţional. 
„Noi ne-am hotărât ce vrem să facem! Şi este ceea ce am comunicat de anul trecut, şi anume să fie opţional acest Pilon II. Fără doar şi poate este bătută în cuie varianta aceasta. Între timp, am aflat cu stupefacţie că sunt şi eu la Pilonul II de pensii cotizant, în condiţiile în care eu am fost absolut convinsă că fiind la limita de vârstă atunci mi s-a luat în considerare o cerere pe care o depusesem la Camera Deputaţilor, unde lucram la vremea respectivă. Nu s-a luat în considerare, dar timp de 10 ani nu am primit nicio informare vizavi de valoarea unităţilor de fond pe care le aveam la firma respectivă. Dar am fost absolut convinsă că timp de 10 ani, neprimind niciun fel de plic acasă, în condiţiile în care legea spune foarte clar că anual eşti obligat să-i spui asiguratului care este valoarea şi numărul unităţilor de fond, neprimind nimic, am fost absolut convinsă că nu sunt. Eu vreau să optez. Vreau să am această posibilitate şi cred că oricine ar trebui să aibă acest drept“, a spus Vasilescu.
Ministrul Muncii a sugerat că nu ar fi normal ca pensia luată la bătrâneţe de la Pilonul II să fie completată cu bani de la Pilonul I.
„Sigur, pe perioada verii veţi vedea o prezentare foarte clară vizavi de Pilonul II de pensii, ce înseamnă, care sunt avantajele, care sunt parte din dezavantaje, pentru că sunt şi din acestea. Nu-l naţionalizăm, dar vom explica foarte clar tuturor acestor persoane care sunt cotizante la Pilonul II cât va fi pensia lor, pentru că oamenii au aşteptări. Şi că am constatat stând de vorbă cu foarte multe persoane care cred următorul lucru: că vor avea pensia de stat echivalentă cu a unor persoane care nu sunt la Pilonul II de pensii, la care suplimentar se va mai adăuga şi această pensie. Nu. Se ia o parte din contribuţia la Pilonul I de pensie ca să se asigure această pensie de la Pilonul II. Deci sunt foarte multe lucruri care va trebui să le explicăm oamenilor ca să le înţeleagă”, a spus Vasilescu la România TV.
