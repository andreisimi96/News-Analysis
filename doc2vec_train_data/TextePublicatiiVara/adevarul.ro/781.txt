Kievul susţine că a pus mâna pe o listă de 47 de ţinte în urma înscenării morţii lui Babcenko
2 iunie 2018, 11:25
Jurnalistul rus Arkadii Babcenko FOTO RFE/RL
Ucraina afirmă că înscenarea morţii jurnalistului rus Arkadi Babcenko a permis descoperirea unei liste de 47 de nume, majoritatea ale unor jurnalişti, prezentanţi drept ţinte ale unor potenţiale asasinate, relatează AFP.
Înscenarea morţii lui Babcenko are un precedent de pe vremea lui Ceauş...
Într-un mesaj postat pe Facebook, procurorul general Iurii Luţenko a dat asigurări vineri că operaţiunea a permis serviciilor de securitate SBU să pună mâna pe o listă, pe care se află în principal nume ale unor jurnalişti ucraineni şi ruşi care „ar putea să fie următoarele victime ale unor terorişti“.
Magistratul a precizat că cele 47 de persoane vizate au fost avertizate şi că s-au luat măsuri să li se asigure securitatea.
Jurnalistul rus Matvei Ganapolski, care trăieşte la Kiev din 2015 şi a obţinut cetăţenia ucraineană, a declarat la postul rus de radio Ecoul Moscovei, angajatorul său, că a fost convocat de serviciile ucrainene de securitate şi pus în gardă cu privire la riscuri la adresa vieţii sale.
El a precizat că a aflat noi informaţii despre ameninţări la adresa lui Arkadii Babcenko şi că acestea arată, susţine el, că acest „caz este foarte grav, un atac era planificat şi ei se pregăteau să-l omoare“.
Autorităţile ucrainene au anunţat anterior că serviciile secrete ruse, pe care le acuză că au vrut să-l ucidă pe Arkadii Babcenko, ar intenţiona să asasineze alte aproximativ 30 de persoane.
Aproximativ zece diplomaţi aflaţi în post la Kiev din ţări membre ale Grupului Celor Şapte (G7 - Canada, Franţa, Germania, Italia, Japonia, Marea Britanie şi Statele Unite) au participat vineri după-amiaza la o întâlnire cu uşile închise, la sediul Parchetului General ucrainean, care a durat aproape două ore, au constatat jurnalişti AFP.
Această reuniune a fost anunţată cu o zi înainte de procurorul general, care a declarat la televiziune că vrea „să explice tot ce putem explica respectând secretul anchetei“.
Cu această ocazie, „s-a subliniat, în atenţia comunităţii internaţionale, că strategia aleasă permitea nu doar să se evite moartea jurnalistului, să se împiedice o crimă, să se documenteze acţiunile organizatorului şi să se culeagă probe (...), ci şi să se primească informaţii cu privire la posibile victime contra cărora se pregăteau probabil acţiuni teroriste şi asasinate“, a pledat parchetul într-un comunicat.
Şeful serviciilor ucrainene de securitate SBU - care au organizat această „operaţiune specială“ - Vasil Griţak a fost prezent la reuniune.
Prezentat ca mort marţi seara, împuşcat cu trei gloanţe în spate, jurnalistul Babcenko, un virulent critic al Kremlinului care s-a exilat în Ucraina, a reapărut în viaţă într-o conferinţă de presă, la sediul SBU, în următoarea zi.
SBU şi Parchetul General au dezvăluit atunci că anunţul morţii sale, confirmat de autorităţile ucrainene de cel mai înalt rang, şi care a provocat o puternică emoţie nu doar în Ucraina şi Rusia, a fost o înscenare.
Operaţiunea a fost prezentată ca necesară în vederea dejucării unei tentative de asasinat reale şi organizate, susţine Kievul, de serviciile secrete ruse, de la executant la comanditari, vizându-l pe Babcenko, dar şi alte persoane.
Acest caz a antrenat multe critici, mai ales din partea organizaţiilor de presă, care s-au întrebat despre necesitatea unei stratageme atât de extreme şi cu privire la acuzaţiile Kievului vizând Rusia înaintea dezvăluirii înşelăciunii.
Berlinul a îndemnat „să se facă lumină“ asupra „unui eveniment care este de neînţeles pentru mulţi oameni în cadrul statului de drept“.
Acest caz „a rupt definitiv încrederea în surse de informaţie ucrainene, inclusiv în cele oficiale“, a denunţat vineri într-o conferinţă de presă un purtător de cuvânt al diplomaţiei ruse, Artiom Kojin.
„După aceste evenimente devine clar, şi nu doar pentru noi, că trebuie să se verifice de mai multe ori orice informaţie care provine de la Kiev, pentru că ar putea fi un banal «fake»“, a spus el.
