Vladimir Putin a declarat, într-o „Linie directă“ cu cetăţenii, că lumea are nevoie de noi modele de securitate. Întrebat despre posibilitatea unui Al Treilea Război Mondial, preşedintele rus a răspuns cu un citat din Einstein.
Lumea are nevoie de noi modele de securitate, afirmă preşedintele rus Vladimir Putin.
Potrivit lui, Rusia trebuie să-şi apere interesele în toate domeniile.
Liderul de la Kremlin a minimizat tensiunile cu Occidentul, dând de înţeles că Rusia se află sub o presiune care va înceta atunci când adversarii ei vor conştientiza că este „controproductivă“.
„De ce acţionează astfel? Pentru că văd că Rusia devine un concurent“, a apreciat el.
„Vor trebui să conteze pe noi“, a adăugat preşedintele rus.
El a pledat totodată pentru ridicarea sancţiunilor impuse de europeni Rusiei în urma anexării peninsulei Crimeea.
Întrebat despre posibilitatea izbucnirii unui Al Treilea Război Mondial, Putin a răspuns cu un citat din celebrul fizician Albert Einstein.
„Nu sunt sigur cu ce fel de arme se va lupta în Al Treilea Război Mondial, dar în cel de-al patrulea se va lupta cu ciomege şi pietre“, a spus liderul de la Kremlin.
„Al Treilea Război Mondial ar însemna sfârşitul civilizaţiei“, a apreciat el.
„Frica de anihilare reciprocă este un factor important de disuasiune“, a conchis preşedintele rus.
În acest context, Putin a anunţat că Rusia va testa până în 2022 o rachetă supergrea fără pilot.
