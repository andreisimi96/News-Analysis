1 iunie 2018, 09:56
În urmă cu două săpătămâni, Florin Ghinea a dispărut de acasă cu foarte puţin timp înainte ca procurorii DIICOT şi trupele speciale să descindă la locuinţa sa
Interlopul dâmboviţean Florin Ghinea, zis Ghenosu a dispărut în urmă cu aproape două săptămâni chiar înaintea unor descinderi ale DIICOT la locuinţa sa, el fiind dat în urmărire şi se află pe lista Europol cu cei mai căutaţi fugari, după ce o instanţă de judecată a emis pe numele său mandat de arestare preventivă în lipsă.
"Faţă de inculpatul Ghinea Florin Nicolae, zis Ghenosu, cercetat pentru comiterea infracţiunilor de constituire a unui grup infracţional organizat, trafic de persoane, proxenetism, spălare de bani şi încercarea de a determina săvârşirea unei infracţiuni, s-a emis mandat naţional şi european de arestare în lipsă”, anunţă DIICOT într-un comunicat dat publicităţii joi, citat de news.ro
După emiterea mandatului de arestare în lipsă, fotografia şi semnalmentele interlopului din Dâmbovişa au fost publicate pe site-ul Europol şi pe cel al Poliţiei Române la secţiunile "most wanted”.
"Între anii 2015 şi 2017, inculpatul Ghinea Florin – Nicolae, zis ‘Ghenosu”, împreună cu alţi inculpaţi au constituit un grup infracţional organizat în scopul comiterii unor infracţiuni de proxenetism, lipsire de libertate, şantaj, omor calificat şi spălare de bani. Sub coordonarea lui GHINEA Florin –Nicolae, membrii grupării infracţionale au determinat mai multe persone de sex feminin să practice prostituţia în Irlanda, le-au înlesnit acestora activitatea de prostituţie în Irlanda, obţinând sume de bani de pe urmă practicării prostituţiei; au lipsit de libertate şi şantajat persoane considerate rivale membrilor grupării; au incendiat locuinţa unuia dintre rivalii liderului grupării infracţionale şi au încercat să determine alte personae să ucidă un rival al liderului grupării infracţionale", arată Europol.
În urmă cu două săpătămâni, Florin Ghinea a dispărut de acasă cu foarte puţin timp înainte ca procurorii DIICOT şi trupele speciale să descindă la locuinţa sa din judeţul Dâmboviţa, în cadrul unei ample acţiuni împotriva criminalităţii organizate.
În ziua în care instanţa a anunţat arestarea sa în lipsă, mama lui Ghenosu, Vasilica Ghinea, a fost eliberată din arest . Ea fusese reţinută imediat după ce oamenii legii l-au scăpat pe dâmboviţean.
Ministrul Afacerilor Interne Carmen Dan  afirmat la acel moment, referindu-se la cazul interlopului Florin Ghinea, că dacă s-au scurs informaţii, s-au scurs de la ofiţerii care au avut acces la acestea. Dan a precizat că se fac verificări cu privire la această situaţie. 
Dan preciza că nu vrea să se pronunţe înainte ca verificările să fie efectuate în această privinţă, dar că atitudinea nu va fi "tolerată” în cazul în care se va dovedi că au existat scurgeri de informaţii.
