2 iunie 2018, 11:53
Imagine de la atelierele de creaţie de la Vasile cel Mare FOTO Daniel Lare
Cea mai mare parte dintre evenimentele cultural-artistice organizate de Arhiepiscopia „Dunării de Jos” de Ziua Copilului au fost găzduite de Aşezământul „Sfântul Vasile cel Mare“ din Galaţi. Manifestări asemănătoare au avut loc însă şi în centrele de zi de la parohiile „Sfântul Ierarh Spiridon“ şi „Sfântul Antonie cel Mare“ din Galaţi, precum şi la grădiniţa „Familia” din Brăila şi la grădiniţa parohială din localitatea Ireasca, judeţul Galaţi.
Sute de copii dintr-un sat din Republica Moldova  au primit în da...
Vineri, 1 iunie 2018, de Ziua Internaţională a Copilului, în cadrul Aşezământului Social-Filantropic eparhial „Sfântul Vasile cel Mare“ din municipiul Galaţi, au avut loc, cu binecuvântarea şi în prezenţa Înaltpreasfinţitului Părinte Casian, Arhiepiscopul Dunării de Jos, ample activităţi religioase, cultural-artistice şi educaţionale, intitulate sugestiv „Ziua Porţilor deschise”.
Programul a cuprins şase ateliere de creaţie, respectiv pictură individuală, pictură colectivă, handmade, punct românesc, puzzle lingvistic şi desene pe asfalt, în care copiii participanţi au avut ocazia de a vedea şi de a lucra chiar ei broderie, metaniere, icoane. Tema activităţilor desfăşurate în acest an s-a intitulat „Deschideţi porţile bucuriei!”
Prezent la manifestări, Ierarhul Dunării de Jos i-a binecuvântat pe toţi copiii prezenţia şi a ţinut un cuvânt de învăţătură în care a arătat cât de importantă este familia creştină, în care copiii dăruiţi de Bunul Dumnezeu cresc cu o educaţie trainică şi devin un sprijin real pentru neamul nostru românesc. ”Copiii sunt asemenea florilor care dau o frumuseţe cu totul deosebită în viaţa noastră”, a mai spus ierarhul.
Printre participanţi şi invitaţi s-au numărat elevi şi copii ai Liceului de Arte „Dimitrie Cuclin“ – Galaţi, Şcolii Gimnaziale nr. 12 „Miron Costin“ – Galaţi, Şcolii Gimnaziale nr. 19 ”Ludovic Cosma” – Galaţi, Şcolii Gimnaziale nr. 25 „Petru Rareş“ – Galaţi, Centrului Multifuncţional de Servicii Sociale „Speranţa“ şi ai Centrului Rezidenţial de Fete „Sfântul Vasile cel Mare“ din Galaţi.
În acest context, întreaga manifestare de Ziua Copilului a adunat la Aşezământul „Sfântul Vasile cel Mare“ din municipiul Galaţi, peste 250 de copii, însoţiţi de părinţi şi cadre didactice.
În încheiere, Înaltpreasfinţitul Părinte Casian a intrat într-un emoţionant dialog sufletesc cu cei mici şi a rostit împreună cu ei rugăciuni pentru părinţii lor şi pentru binele copiilor din întreaga lume, după care le-a oferit daruri ce au constat în rechizite, dulciuri, cărţi de rugăciuni şi iconiţe.
Arhiepiscopul Dunării de Jos i-a invitat pe copii la masa de prânz FOTO Daniel Lare
Activităţi similare, la care au participat sute de copii s-au desfăşurat şi în centrele de zi de la parohiile „Sfântul Ierarh Spiridon“ şi „Sfântul Antonie cel Mare“ din Galaţi, precum şi la grădiniţa „Familia” din Brăila şi la grădiniţa parohială din localitatea Ireasca, judeţul Galaţi.
Aşezământul Social-Filantropic „Sfântul Vasile cel Mare“ din Galaţi, a fost înfiinţat ca orfelinat de fete în perioada interbelică (1936-1939), de către Episcopul Cosma Petrovici al Dunării de Jos. După 50 de ani de confiscare de către regimul comunist, la iniţiativa şi în urma demersurilor făcute de către chiriarhul locului, Înaltpreasfinţitul Părinte Casian, în acea vreme Episcop al Dunării de Jos, clădirea a fost retrocedată, după care s-au efectuat ample lucrări de reamenajare şi dotare.
Astăzi, Aşezământul cuprinde Centrul Rezidenţial în care sunt 30 de asistate cu vârste cuprinse între 12 şi 21 de ani şi Centrul multifuncţional de servicii sociale „Speranţa”, în care sunt asistaţi 60 de copii. În anii 2016-2017 Centrul Eparhial a realizat la acest aşezământ ample lucrări de reabilitare a clădirii, recompartimentare şi modernizarea spaţiilor de locuit.
