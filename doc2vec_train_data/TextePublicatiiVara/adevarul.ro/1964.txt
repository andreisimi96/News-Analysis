Ticu Lăcătuşu se întoarce în Himalaya. Ce obiective îndrăzneţe vrea să atingă celebrul alpinist în următoarea lună
7 iunie 2018, 15:58
Ticu Lăcătuşu în Himalaya FOTO: Arhiv personală
Primul alpinist român care a ajuns pe Everest va încerca să realizeze o nouă premieră într-o expediţie plină de riscuri, la graniţa Chinei.
Ticu Lăcătuşu, la 23 de ani de la ascensiunea pe Everest: „Performanţe...
La 23 de ani de la ascensiunea care l-a consacrat, Constantin Lăcătuşu, primul român pe Everest (17 mai 1995) revine în Himalaya pentru o provocare de skialpinism. Împreună cu partenerul Cristian Gruia, Ticu 
Lăcătuşu va pleca sâmbătă, 9 iunie, în munţii Kun Lun din China, unde obiectivul este escaladarea unor vârfuri ce depăşesc 7000 de metri. 
Vârfurile ţintă aparţin grupului Muztagh Ata şi se află foarte aproape de graniţele cu Pakistan, Afganistan şi Tadjikistan. Alpiniştii români vor încerca să urce două sau chiar trei dintre vârfurile: Muztagh Ata (7546m) , Kalaxong (7277m), Koskulak (7028m) şi Kuksay (7184m). 
„Cu excepţia lui Muztagh Ata, toate celelalte vârfuri nu au mai fost urcate de alpinişti români. Foarte puţine echipe din lume au urcat, în aceeaşi expediţie, două dintre aceste vârfuri. Dacă vor reuşi două vârfuri de peste 7000m, alpiniştii vor stabili o premieră românească în skialpinism. Dacă vor urca trei vârfuri de peste 7000m, Ticu şi Cristi vor stabili o premieră mondială, deoarece nimeni nu a mai reuşit să urce trei astfel de piscuri din munţii Kun Lun, în aceeaşi expediţie“, se arată într-un comunicat de presă al Clubului Montan Român. 
Muztagh Ata Peak (7546 m) 
Pentru a realiza aceste ţinte, cei doi alpinişti români au la dispoziţie o lună. Expediţia este susţinută compania Heidelberg Cement (sponsor principal) şi RIFIL. Împreună cu Heidelberg Cement, Clubul Montan Român a inaugurat în anul 2017 Via Ferrata Astragalus, în Bicaz Chei, judeţul Neamţ, cel mai lung traseu via ferrata din România.
Cristi Gruia, partenerul lui Ticu Lăcătuşu din expediţia în Himalaya (iunie-iulie 2018) are la activ ascensiuni în Alpi, Caucaz, Africa şi Nepal-Himalaya (vârfurile Ama Dablam, Thapa peak, Island peak şi tentativa de premieră pe Tsartse).
Constantin Lăcătuşu a urcat în premieră românească pe Everest (1995), a fost primul român pe un vârf de peste 8000 m (Broad Peak - 8047m, 1992) şi primul român pe Cho Oyu (8201m, 1998, solo). Are la activ mai multe premiere mondiale şi este singurul român ce a reuşit celebrul circuit Seven Summits, cele mai înalte vârfuri ale celor 7 continente (2001). În anul 2010, împreună cu Cornel Coman, a realizat traversarea calotei glaciare a Groenlandei, pe o distanţă de 650 km, fără sprijin din exterior.
