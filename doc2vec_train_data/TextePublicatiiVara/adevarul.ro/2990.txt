13 iunie 2018, 14:51
Imagine din filmul „Geneza“ FOTO Pelicam
Cele şase filme din competiţia principală a Pelicam de anul acesta ne provoacă să chestionăm rolul nostru în lume. În această epocă a consecinţelor, ne întrebăm dacă suntem personajul bun sau cel rău în această poveste.
Selecţia oficială a Pelicam 2018:
Era consecinţelor / Age of Consequences (r. Jared P. Scott, SUA/Germania/Spania/Iordania, 2017) investighează impactul schimbărilor climatice asupra lipsei resurselor, migraţiei şi conflictului, din perspectiva securităţii naţionale a Statelor Unite şi a stabilităţii globale.
Tribunal pentru Congo / Das Kongo Tribunal (r. Milo Rau, Elveţia/Germania, 2017) este un experiment condus de artistul şi jurnalistul Milo Rau care încearcă imposibilul: să ajungă la un acord şi să găsească o soluţie potrivită a conflictului din Congo, un război care a produs şase milioane de decese în ultimii douăzeci de ani şi care se reactivează din cauza materiilor prime importante pe care le deţine Congo.
Deposedaţii / Les Dépossédés (r. Mathieu Roy, Canada/Elveţia, 2017) este o călătorie impresionistă care oferă o perspectivă asupra luptei zilnice a clasei înfometate a agricultorilor. În această epocă a agriculturii industrializate,  oamenii care produc mâncare sunt plătiţi mai puţin decât aproape orice altă profesie. Şi cad pradă unui ciclu de disperare, datorii şi exproprieri.
Geneza 2.0 / Genesis 2.0 (r. Christian Frei, Maxim Arbugaev, Elveţia/China/Rusia/Coreea de Sud/SUA, 2018) pune omul în calitate de Creator. În îndepărtatele insule siberiene din Oceanul Arctic, vânătorii caută colţi de mamuţi. Descoperirile acţionează ca un magnet pentru cercetătorii geneticieni. Ei vor să readucă la viaţă mamuţii lânoşi dispăruţi într-un mod demn de ”Jurassic Park”.  Documentarul a câştigat premiul special al juriului la Sundance în 2018 şi va fi proiectat la Pelicam în premieră naţională, în prezenţa regizorului Christian Frei.
Fără titlu / Untitled (r. Michael Glawogger, Monika Willi. Austria, 2017) este un film realizat la mai mult de doi ani după moartea neaşteptată a lui Michael Glawogger. În aprilie 2014, editorul său de film Monika Willi realizează un documentar din filmările acestuia de pe parcursul a 4 luni şi 19 zile prin Balcani, Italia şi Africa de Nord şi Vest. O călătorie prin lume pentru a observa, a asculta şi a experimenta, cu o privire atentă, curajoasă şi nemoralizatoare. Filmul va fi proiectat în premieră naţională în România.
Cine deţine natura / Auf der Jagd - Wem gehört die Natur?/ Who owns nature (r. Alice Agneskirchner, Germania/Canada, 2018) vine cu o întrebare – oamenii sunt protectorii sau distrugătorii naturii? Regizoarea încearcă să răspundă într-unul dintre cele mai frumoase peisaje naturale - Alpii. Documentarul va fi proiectat în premieră naţională, în prezenţa regizoarei şi va fi urmat de o dezbatere despre preţul naturii.
Juriul competiţiei de lungmetraje este format din regizorul Andrei Ujică, dr. Oksana Sarkisova, director al Festivalului Internaţional de Film despre Drepturile Omului Verzio din Budapesta şi profesor la Central European University şi jurnalistul Sven Egenter, fost colaborator Reuters şi fondator al reţelei de jurnalişti Clean Energy Wire.
Evenimente speciale la Pelicam
Programul Pelicam este mai diversificat ca niciodată. Între două filme din competiţie, vă invităm la vizionări speciale, discuţii şi lansări.
Proiecţie work-in-progress Acasă 
După 18 ani într-o baracă la marginea bălţii, Gică Pescarul şi copiii lui au devenit stăpânii neoficiali ai Deltei Văcăreşti. Apoi a venit statul şi a transformat-o într-o rezervaţie naturală. Documentarul în lucru va fi proiectat în prezenţa regizorului Radu Ciorniciuc şi a echipei filmului, printre care şi doi dintre copiii familiei, şi va fi urmat de o dicuţie cu echipa. Casa Avramide, sămbătă, 23 iunie, ora 12.00.
Lansare de carte 
În colaborare cu Editura Seneca, îl aducem pe scriitorul italian Marco Pizzuti la Pelicam, unde îşi va lansa cartea Alegeri alimentare neinspirate. Cartea ne arată, bazându-se pe documentare solidă, ce mai intră în corpul nostru odată cu mâncarea, cum industria alimentară ne afectează atât pe noi, cât şi mediul şi ce alegeri putem face astfel încât să ne putem bucura de beneficiile hranei. Marco Pizzuti este fost ofiţer de armată, doctor în drept, cercetător ştiinţific şi scenarist de teatru şi cinema, lector şi scriitor, a publicat texte devenite bestselleruri internaţionale şi traduse în 18 ţări. Casa Avramide, sâmbătă, 23 iunie, ora 13.30.
Workshop In a Relationship 
Prin acest atelier, „Generaţia nevorbită” are cuvântul: pe parcursul lui, adolescenţii vor explora motivele sau cauzele pentru care oamenii pot deveni violenţi şi vor învăţa despre cele mai subtile forme de abuz emoţional şi efectele lor, astfel încât, la final, să aibă o imagine mai cuprinzătoare asupra relaţiilor de cuplu, a situaţiilor de risc şi să ştie ce ar putea să facă sau unde să ceară ajutor, dacă vor avea vreodată nevoie. Proiect Friends for Friends. Casa Avramide, sâmbătă, 23 iunie, ora 15.
Zece absolvenţi de jurnalism din Armenia, Croaţia, România, Serbia, Slovacia şi Turcia participă în acest an la Atelierul de jurnalism radio care se desfăşoară în Delta Dunării în săptămâna 16-24 iunie. Ei vor fi coordonaţi de Julien Trambouze de la Radio France şi vor realiza un reportaj colectiv pe care îl vom asculta la festival.  
Proiecţie şi discuţie People’s Climate Case 
Zece familii din Familii din Europa şi din afara ei dau în judecată UE la Tribunalul de pe lângă Curtea Europeană de Justiţie pentru că eşuează în a-şi proteja cetăţenii menţinând o ţintă inadecvată de reducere a emisiilor pentru anul 2030. Raul Cazan şi Mihai Stoica de la 2Celsius, organizaţia care susţine acest demers în România, vor prezenta un film despre impactul schimbărilor climatice în viaţa oamenilor şi vor participa la discuţii. Casa Avramide, duminică, 24 iunie, ora 11.00. 
Ecosisteme, expoziţie WWF 
Expoziţia ilustrează principalele ecosisteme pe care le găsim în România şi serviciile ecosistemice pe care acestea le oferă. Astfel, vei intra în lumea sălbatică a zonelor de pădure, ape, în lumea idilică a pajiştilor şi a zonelor agricole, unde fiecare ecosistem şi se va destăinui şi îţi va prezenta bunurile pe care le oferă prin intermediul serviciilor ecosistemice. Fotografiile pot fi admirate în Centrul Cultural Jean Bart pe parcursul festivalului. 
Expoziţie foto despre exploatarea cărbunilor în România 
Mihai Stoica, fotojurnalist şi producător de film documentar, a documentat timp de patru ani impactul industriei carbonifere asupra mediului şi comunităţilor gorjene din sate şi oraşe miniere. Vernisajul expoziţiei foto, sâmbătă, ora 10.30, Casa Avramide.  
Concert Moonlight Breakfast  
Moonlight Breakfast este cea mai nouă trupă care sustine platforma Uncut.ro, o iniţiativă a Greenpeace România care pune la dispoziţia publicului un mix ambiental de sunete reale înregistrate în pădurile virgine din România, reunite în albumul intitulat Uncut, şi are ca scop acela de a promova un viitor în care să avem păduri mai multe şi mai bune decât cele de astăzi. Ei vor susţine un concert în cadrul festivalului Pelicam, si vor lansa videoclipul melodiei “Bonjour", reinterpretată folosind sunetele pădurilor. Evenimentul va avea loc pe 23 iunie 2018, în Piaţa Mircea cel Bătrân, începând cu ora 21.00.
Festivalul Pelicam este organizat de Asociaţia Les Herbes Folles, cu sprijinul Centrului Naţional al Cinematografiei, Primăriei Municipiului Tulcea, Institutului Cultural Român, Organizaţiei Internaţionale a Francofoniei, Uniunii Cineaştilor din România şi a Fundaţiei pentru Parteneriat. Pelicam face parte din reţeaua internaţională Green Film Network.
