FMI recomandă României să diminueze influenţa programului Prima Casă
12 iunie 2018, 15:14
Programul Prima Casă creează vulnerabilităţi la adresa stabilităţii sistemului financiar din România, iar autorităţile ar trebui să continue să diminueze influenţa sa, recomandă specialiştii Fondului Monetar Internaţional (FMI), în cadrul Programului de evaluare a sectorului financiar (Financial Sector Assessment Program - FSAP).
Fondurile „Prima Casă” 2018 se duc rapid. De ce tot dau românii „buluc...
Una din preocupările legate de stabilitatea sistemului financiar din România, identificate de echipa FSAP, se referă la expunerea mare indirectă a sectorului bancar pe sectorul de stat, prin expuneri mari pe obligaţiunile suverane şi garanţiile pentru împrumuturile Prima Casă.
FMI recomandă astfel Băncii Naţionale a României (BNR) şi Ministerului de Finanţe să aplice o limită a gradului de îndatorare la creditele acordate populaţiei şi să continue să diminueze programul Prima Casă. Potrivit reprezentanţilor FMI, scăderea influenţei programului Prima Casă ar trebui să continue, pentru a reduce riscurile dezechilibrelor din sectorul locuinţelor.
Aceştia avertizează că expunerile indirecte ale băncilor la garanţiile guvernamentale prin programul Prima Casa consolidează legătura suveran-bancă, iar o creştere a ratelor dobânzilor sau un şoc economic pot, de asemenea, să influenţeze negativ rata creditelor neperformante din portofoliile ipotecare ale băncilor.
Programul Prima Casă are o alocare de 2 miliarde de lei în 2018, în scădere faţă de 2017 când a fost de 2,5 miliarde de lei sau faţă de 2016, când bugetul pus la dispoziţie de stat pentru acest program a fost de 2,94 miliarde de lei.
