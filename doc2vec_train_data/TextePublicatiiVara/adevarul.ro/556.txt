31 mai 2018, 09:49
Poliţiştii au confiscat sume de bani în urma percheziţiilor
Poliţiştii de combatere a criminalităţii organizate şi procurorii DIICOT din Alba, cu sprijinul Direcţiei Operaţiuni Speciale din Poliţia Română au efectuat 4 percheziţii la persoane bănuite de efectuarea de operaţiuni cu produse susceptibile de a avea efecte psihoactive. Au fost găsite pliculeţe cu substanţe vegetale precum şi dispozitive de mărunţire şi de cântărire. Trei bărbaţi au fost reţinuţi.
Reacţia Holzindustrie Schweighofer la percheziţiile DIICOT: „Cooperăm ...
La data de 30 mai a.c., poliţiştii din cadrul Brigăzii de Combatere a Criminalităţii Organizate Alba Iulia, împreună cu procurorii D.I.I.C.O.T. - Serviciul Teritorial Alba, cu sprijinul Direcţiei Operaţiuni Speciale din Poliţia Română, al poliţiştilor din IPJ Alba şi al jandarmilor, au efectuat 4 percheziţii domiciliare la locuinţele unor persoane din Alba Iulia şi Stremţ, judeţul Alba, bănuite de efectuarea de operaţiuni cu produse ştiind că acestea sunt susceptibile de a avea efecte psihoactive, fără a deţine autorizaţie eliberată în condiţiile legii. 
Din cercetări a rezultat că 3 bărbaţi, de 65, 27 şi 22 de ani şi o tânără de 20 de ani, ar fi procurat, deţinut şi vândut, fără drept, substanţe susceptibile a avea efecte psihoactive. În urma percheziţiilor au fost descoperite şi ridicate 83 de pliculeţe cu substanţă vegetală uscată, dispozitive pentru mărunţit substanţă vegetală, cântare electronice de mare precizie, suma de 5.300 de lei precum şi telefoane mobile şi laptopuri ce se pare că au fost folosite în activitatea infracţională.       
Poliţiştii au pus în executare 4 mandate de aducere şi au audiat, în calitate de martori, 25 de persoane ce ar fi cumpărat astfel de substanţe interzise, de la persoanele vizate de anchetă. Faţă de cei 3 bărbaţi, procurorii au dispus măsura reţinerii, pentru 24 de ore, urmând ca în cursul zilei de 31 mai să fie prezentaţi Tribunalului Alba, pentru dispunerea măsurilor legale. 
