FOTO Inquam Photos/Octav Ganea
PSD s-a pregătit pentru o participare de 150.000 de oameni la mitingul pe care îl va organiza sâmbătă în Piaţa Victoriei, susţine secretarul general adjunct al PSD Codrin Ştefănescu. El spune, însă, că prezenţa la manifestaţia PSD va fi „mult mai mare“.
"Ne-am pregătit pentru 150.000 de persoane, dar se pare ca vor veni mult mai mulţi. Vor veni foarte mulţi din judeţele de lângă Bucureşti", a declarat Codrin Ştefănescu, joi seară, la Digi 24.
El a susţinut că la mitingul PSD vor fi, în primul rând, "foarte mulţi români disperaţi de situaţia în care se află România vizavi de puterea asta ocultă".
"Nu mai vrea nimeni să vadă oameni de afaceri la puşcărie, profesori, doctori la puşcărie, lucruri anormale. Vor normalitate în propria lor ţară", a afirmat secretarul general adjunct al PSD.
Primarul Capitalei, Gabriela Firea, spunea că în cererea de autorizare pentru mitingul PSD a fost estimat un număr de 220.000 - 250.000 de persoane.
Conform unei adrese trimise către PSD Iaşi, care cuprinde, printre altele, traseul autocarelor şi indicaţii privind debarcarea participanţilor, organizatorii mitingului de sâmbătă cer ca manifestanţii să fie îmbrăcaţi în bluze albe sau în costume populare, să aibă steguleţe tricolore, să poarte în piept un autocolant cu logo-ul partidului şi să aibă la ei lanterne mici sau telefoane mobile cu blitz. De asemenea, fiecare dintre ei trebuie să aibă printat imnul.
"Fiecare autocar va avea 6 steaguri cu tricolorul României şi un steag cu Uniunea Europeană (grup 50 persoane - 6 steaguri RO şi 1 steag UE ), precum şi pancarte cu diferite mesaje (modelele de pancarte au fost transmise pe email fiecărei organizaţii judeţene)”, mai scrie în adresă.
Birourile permanente reunite au decis ca parcarea Palatului Parlamentului să poată fi utilizată sâmbătă de către parlamentari şi participanţii la mitingul PSD, a anunţat preşedintele Senatului, Călin Popescu Tăriceanu. 
Mitingul PSD va avea loc sâmbătă de la ora 20:00, în Piaţa Victoriei, şi va avea ca temă apărarea democraţiei şi a statului de drept.
