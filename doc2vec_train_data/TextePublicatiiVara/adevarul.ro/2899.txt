13 iunie 2018, 11:01
Paul Constantin Pohrib Foto: Facebook/pagina personală
Judecătorii au pronunţat verdictul definitiv în cazul inginerului care şi-a lovit pruncul într-un acces de nervozitate, curmându-i violent viaţa. Bărbatul a încercat pe parcursul procesului să dea vina pe soţie pentru cele întâmplate, iar, în final, magistraţii au schimbat încadrarea juridică a faptei din omor în lovituri cauzatoare de moarte.
O femeie din Argeş, acuzată că şi-a omorât soţul imobilizat la pat. Fe...
Curtea de Apel Galaţi l-a condamnat definitiv, pe 8 iunie, pe Paul Constantin Pohrib, un gălăţean care lucrează ca inginer la ArcelorMittal Galaţi. Judecătorii au schimbat încadrarea juridică a faptei din omor în lovituri cauzatoare de moarte, reducând pedeapsa aplicată iniţial acestuia de la 17 la 10 ani de închisoare.
Bărbatul nu îşi poate exercita drepturile părinteşti pentru o perioadă de cinci ani după executarea pedepsei principale. Paul Constatin Pohrib este protagonistul principal al unei poveşti tragice care a avut loc în noaptea de 24 spre 25 decembrie 2015, când mama bebeluşului, Claudia Pohrib, a alăptat copilul, culcându-l apoi lângă tatăl său în sufrageria apartamentului unde locuiesc. După câteva ore, tatăl copilului l-a lovit pe micuţ de mai multe ori în zona capului, deranjat că acesta plângea.
Pentru că bebeluşul începuse să ţipe, bărbatul şi-a chemat soţia, care a constatat îngrozită că starea copilului este foarte gravă. Părinţii au chemat ambulanţa, iar medicii de la Spitalul de Urgenţă din Galaţi au constatat încă de la prima examinare că ceea ce le spuneau părinţii în legătură cu cele întâmplate nu corespundea sub nicio formă cu multitudinea şi gravitatea leziunilor.
Micuţul avea hematom parietal drept, echimoză parietală stânga, fractură parietală dreapta şi hemoragie subrahidiană. Din cauza leziunilor grave, s-a decis transferarea copilulului pe 26 decembrie 2015 la Spitalul de Neurochirurgie Bagdasar Arseni din Bucureşti, iar medicii de acolo au constatat un alt lucru şocant: leziunile bebeluşului se întindeau pe două treimi din creier, zona fiind practic lipsită de sânge, astfel că şansele de supravieţuire ale copilulului erau nule.
Pe 7 ianuarie 2016, copilul a murit. Autopsia a scos la iveală faptul că moartea copilului a fost extrem de violentă şi s-a datorat hemoragiei meningo-cerebrale, survenite în urma unui traumatism cranio-cerebral, leziunile fiind produse prin lovire cu un corp dur. 
A picat testul cu detectorul de minciuni
Procurorul criminalist a cerut un supliment de expertiză medico-legală, în urma căreia s-a stabilit că bebeluşul a primit cel puţin două lovituri în cap. Medicii legişti au exclus o lovire accidentală, concluzia fiind că micuţul a fost omorât. Tatăl a refuzat să-şi asume răspunderea pentru ce a făcut şi a început să dea vina pe cei apropiaţi, în încercarea de a scăpa de închisoare.
Paul Constantin Pohrib şi-a învinovăţit soţia, apoi personalul medical care s-a ocupat de tratarea micuţului şi a sfârşit prin a arăta cu degetul şi înspre fratele copilului decedat, în vârstă de doar un an şi şase luni, despre care a spus că l-ar fi lovit în cap pe fratele său cu o jucărie. 
Bărbatul le-a spus apoi anchetatorilor că e posibil să fi lovit bebeluşul în somn, dar tot el a precizat ulterior că este puţin probabil să se fi întâmplat asta. A recunoscut apoi că el i-a provocat leziunile, dar a declarat că a făcut-o inconştient, pe fondul unei tulburări psihice.
Expertiza psihiatrică a dovedit însă că a avut discernământ în noaptea când şi-a lovit copilul. A acceptat să fie supus unui test cu detectorul de minciuni, care a demonstrat că a minţit în legătură cu ceea ce s-a întâmplat în noaptea de 24 spre 25 decembrie 2015. 
„Pe fondul unei stări de nervozitate spontane, posibil provocate de plânsetele victimei, inculpatul Pohrib Paul Constantin i-a aplicat fiului său mai multe lovituri în zona capului, cu un corp dur, provocându-i în acest mod leziuni ce i-au cauzat decesul“, a explicat procurorul criminalist Vlad Grigorescu.
