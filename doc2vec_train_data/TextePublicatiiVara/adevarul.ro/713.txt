1 iunie 2018, 13:41
Investiţia a fost inaugurată vineri, 1 iunie
Potrivit autorităţilor locale, parcul tematic este singurul de acest gen din ţară. Investiţia a fost realizată pe o suprafaţă de 2.000 de metri pătraţi.
Parcul tematic pentru copii, din Cartierul Sud, va fi inaugurat pe 1 i...
După un an şi jumătate de când a fost lansat ca proiect, autorităţile municipale au inaugurat vineri, chiar de Ziua Copilului,  parcul tematic  “Velo Park”, o investiţie adresată în special celor mici.
Acesta a fost amenajat pe o suprafaţă de peste 2.000 metri pătraţi, lângă stadionul Milcovul din Cartierul Sud, fiind gândit ca un spaţiu multifuncţional care va simula situaţii din traficul urban, astfel încât adulţii şi copiii să poată învăţa într-un mod activ, dar în perfectă siguranţă, cum să utilizeze bicicleta ca mijloc de transport sau recreere. Investiţia a fost aproximativ un milion de eli şi a fost suportată de la bugetul local.
Aşa cum era de aşteptat, la inaugurare au venit foarte mulţi copii, însoţiţi de părinţi.
“Ne gândim la voi copii să vă jucaţi, dar şi să învăţaţi nişte reguli de circulaţie şi cum trebuie să vă comportaţi în trafic atunci când mergeţi pe bicicletă. Este o investiţie cu caracter multiplu, cu caracter didactic, dar urmează o investiţie şi mai amplă în care dorim să facem  în aşa fel încât să reducem nivelul de poluare, utilizând mijloace de transport alternative, precum bicicleta”, a spus primarul Cristi Misăilă la inaugurare.
Potrivit firmei care a proiectat lucrarea, spaţiul este împărţit în mai multe module de învăţare şi iniţiere a copiilor.
“Acest Velo Park se poate dezvolta. El este un spaţiu multifuncţional activ şi o să vedeţi că nu este numai  un spaţiu de joacă. Copiii vor învăţa să se joace şi în momentul în care se vor juca vor învăţa reguli de circulaţie în condiţiile în care vor utiliza bicicleta pe infrastructura pe care primăria o va construi în perioada următoare”, a spus Radu Dragomir, CEO Urban Scope.
Parcul beneficiază totodată de spaţii verzi modern concepute, locuri de şedere pentru însoţitori, mese de şah, tenis, locuri de joacă pentru copii şi zone cu internet wi-fi gratuit.
Totodată,  în parcul tematic vor exista şi mai multe biciclete care vor putea fi închiriate de doritori, administratorii punând la dispoziţie, pentru început, 1.000 de carduri gratuite pentru cei care vor folosi bicicletele, durata maximă de utilizare a bicicletei fiind de două ore.
