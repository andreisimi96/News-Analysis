27 mai 2018, 10:50
Peste 5.000 de litri de substanţe pentru protecţie a plantelor au fost confiscate de poliţişti, în urma unei acţiuni desfăşurate în Bucureşti şi 23 de judeţe. Razia a urmărit verificarea modului în care sunt respectate prevederile legale privind produsele de protecţie a plantelor, precum şi prevenirea riscurilor majore de producere a unor evenimente grave pentru sănătatea populaţiei şi a mediului înconjurător.
CNSCBT: 13.563 de cazuri de rujeolă, de la debutul epidemiei. În Bărăg...
În perioada 15 martie - 17 mai, Direcţia Arme, Explozivi şi Substanţe Periculoase din cadrul Poliţiei Române a iniţiat şi coordonat o acţiune la nivelul municipiului Bucureşti şi judeţelor Arad, Argeş, Bacău, Bihor, Botoşani, Brăila, Buzău, Călăraşi, Constanţa, Dâmboviţa, Dolj, Galaţi, Giurgiu, Ialomiţa, Iaşi, Ilfov, Olt, Prahova, Satu Mare, Teleorman, Timiş, Tulcea şi Vaslui, pentru prevenirea, identificarea şi sancţionarea faptelor de natură penală şi contravenţională la regimul produselor de protecţie a plantelor. 
Acţiunile au avut în vedere verificarea modului în care sunt respectate prevederile legislaţiei în vigoare de agenţii economici înregistraţi sau autorizaţi să efectueze operaţiuni cu produse de protecţie a plantelor, precum şi depistarea neregulilor ce pot prezenta riscuri majore de producere a unor evenimente grave pentru sănătatea populaţiei şi a mediului înconjurător.
O sută de fapte de natură penală
Pe parcursul acţiunilor desfăşurate, poliţiştii au acţionat împreună cu specialişti din cadrul instituţiilor care, potrivit legii, au atribuţii legale şi expertiză în acest domeniu, respectiv unităţi fitosanitare, Garda de Mediu, inspectorate teritoriale de muncă şi alte instituţii. În urma activităţilor desfăşurate, echipele de control au constatat 100 de fapte de natură penală. În acest context, s-au dispus măsuri de cercetare a 92 de persoane care, sub diferite forme, sunt bănuite că ar fi participat la săvârşirea acestor infracţiuni. 
De asemenea, au fost indisponibilizate în vederea confiscării 980 de kilograme şi 5.170 de litri de diverse produse de protecţie a plantelor. Tot în cadrul acţiunii, pentru alte nereguli constatate, au fost aplicate 78 de sancţiuni contravenţionale, în valoare de aproape 210.000 de lei.
