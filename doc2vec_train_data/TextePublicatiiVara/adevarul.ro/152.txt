28 mai 2018, 08:35
Candidatul Partidului Socialiştilor la funcţia de primar al Capitalei, Ion Ceban, promite reparaţia şi reconstrucţia calitativă a drumurilor şi a trotuarelor orăşeneşti, dar şi evaluarea independentă a calităţii acestor lucrări. De asemenea, candidatul PSRM promite extinderea parcului municipal de troleibuze cu 35 de unităţi, iar a parcului de autobuze – cu 50 de unităţi, transmite IPN.
Cine sunt cei doi luptători K-1 suspectaţi că ar fi omorât în bătaie p...
În programul său electoral se menţionează că, în pofida faptului că în fiecare an din bugetul municipal sunt alocate sume semnificative pentru reabilitarea drumurilor şi a trotuarelor, deseori aceste fonduri nu sunt cheltuite conform destinaţiei. În opinia candidatului, anume aici se produc cele mai mari delapidări, după cele de patrimoniu şi pământ orăşenesc, iar ca rezultat avem: gropi, eroziuni, surpături şi distrugerea asfaltului după ploaie sau după iarnă. Ion Ceban spune că sarcina sa primordială este să prezinte publicului un plan al reabilitării drumurilor.
Candidatul îşi asumă să implementeze sistemul de achitare în regim online pentru călătoria cu transportul public, ceea ce, spune el, va pune capăt furturilor de numerar necontabilizat, colectat de la orăşeni în transport. Candidatul promite şi creşterea numărului beneficiarilor de înlesniri şi compensaţii pentru călătoria cu transportul public cu 10%. Circa 80 de mii de persoane vor beneficia de aceste înlesniri.
O altă promisiune inclusă în programul electoral este lansarea asamblării de autobuze în Chişinău, ceea ce, potrivit candidatului, va contribui la reducerea costurilor şi la creşterea anuală a numărului de autobuze, la crearea de noi locuri de muncă, iar în perspectivă ar permite livrarea de autobuze noi în alte oraşe ale Moldovei, precum şi exportarea lor peste hotare.
Ion Ceban spune că, atunci când va fi primar, va fi elaborat conceptul parcărilor cu multe niveluri la intrarea în oraş şi în centrul oraşului, aceste unităţi urmând a fi combinate cu gările auto şi cu centrele comerciale. Trecerile pietonale vor fi iluminate şi delimitate clar prin semne şi marcaj rutier. Totodată, va fi efectuată reparaţia şi amenajarea a şase treceri subterane.
