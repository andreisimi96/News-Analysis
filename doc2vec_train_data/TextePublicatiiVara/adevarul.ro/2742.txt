12 iunie 2018, 13:46
Alexandru Sassu revine în TVR după mai mulţi ani de absenţă
Fostul preşedinte al TVR Alexandru Sassu revine în instituţia pe care a condus-o timp de trei ani, în perioada 2007-2010, scrie Pagina de Media.
Alexandru Sassu revine în TVR pe funcţia de consilier al Doinei Gradea, actualul preşedinte-director general, potrivit informaţiilor Paginademedia.ro.  Fostul preşedinte TVR va fi responsabil cu restructurarea angajaţilor. 
Mutarea vine în contextul în care şefa Televiziunii Române este în centrul unui scandal, după ce jurnalistul Dragoş Pătraru a făcut publice o serie de înregistrări audio în care Gradea este surprinsă în timp ce jigneşte angajaţii postului public şi lasă să se înţeleagă că nu înţelege ce înseamnă meseria de jurnalist. 
Cine este Alexandru Sassu
Alexandru Sassu a fost numit la conducerea TVR în iunie 2007. În martie 2010, Sassu a fost demis de Parlament, după mai multe conflicte de-a lungul timpului cu angajaţii TVR.
La câteva luni de la numire, a intrat în conflict cu directorul de ştiri Rodica Culcer, după ce Jurnalul TVR a difuzat imagini cu interceptări din dosarul Cataboşul, cu Decebal Traian Remeş (ministru al Agriculturii) şi cu Ioan Avram Mureşan (fost ministru al Agriculturii). În 2008, Rodicăi Culcer i s-au limitat atribuţiile editoriale.
Alexandru Sassu a acuzat şi el ingerinţe politice din partea lui Emil Boc în politica editorială a postului. El a spus că Televiziunea Publică nu va fi una depolitizată atât timp cât premierul Emil Boc îi cere o emisiune săptămânală, la TVR.
Preşedintele Traian Băsescu a refuzat, la vremea respectivă, să vină la emisiuni la TVR „cât timp Sassu este preşedinte“, scrie  Paginademedia.ro. 
Tot în mandatul lui Alexandru Sassu, TVR a făcut una dintre cele mai scumpe achiziţii la capitolul drepturi TV din sport. TVR a achiziţionat meciurile de Champions League, pentru care s-a angajat să plătească 35 de milioane de euro, plus TVA, pentru sezoanele 2009-2012. 
La câteva luni după plecarea din TVR, în iunie 2010, Sassu a fost pus la conducerea Adevărul TV, zona de video a grupului Adevărul, finanţat atunci de Dinu Patriciu. Adevărul TV primise şi o licenţă de la CNA, retrasă după doi ani întrucât televiziunea nu a mai fost lansată.
