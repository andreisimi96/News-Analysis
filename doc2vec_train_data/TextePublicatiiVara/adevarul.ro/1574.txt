6 iunie 2018, 12:20
Ambasadorul Statelor Unite în Germania Richard Grenell FOTO EPA-EFE
Un membru al Guvernului german l-a acuzat marţi pe noul ambasador al Statelor Unite la Berlin de amestec în afacerile interne, în timp ce partidele de stânga au cerut retragerea acestui susţinător al lui Donald Trump. Confruntată cu această situaţie, diplomaţia americană a apărat „libertatea de exprimare“, transmite AFP.
Berlinul îi cere explicaţii ambasadorului SUA după ce a declarat că vr...
Richard Grenell „intervine în afacerile noastre interne“, a reacţionat Peter Beyer, responsabil de coordonarea relaţiilor transatlantice în cadrul guvernului condus de Angela Merkel.
„El trebuie să fie atent la faptul că suntem de părere că are un început dificil ca ambasador“, a insistat oficialul guvernamental german pentru publicaţia regională „Rheinische Post“.
Pe de altă parte, social-democratul Martin Schulz, fost preşedinte al Parlamentului European, a cerut retragerea acreditării noului ambasador american. „Dacă ambasadorul german la Wahington ar fi spus că se află în funcţie pentru a întări Partidul Democrat, ar fi fost trimis acasă imediat“, a spus el pentru agenţia de presă DPA.
Schulz a revenit pe Twitter, acuzându-l pe Grenell că acţionează asemeni „unui ofiţer colonizator al extremei drepte“.
Sahra Wagenknecht, o reprezentantă a stângii radicale germane, a cerut la rândul ei plecarea „imediată“ a ambasadorului american, aflat în post la Berlin de numai o lună.
Richard Grenell a devenit ţinta criticilor după ce a declarat duminică pentru site-ul american de extrema dreaptă Breitbart că vrea să „susţină“ dreapta dură din Europa.
„Trăim o trezire a majorităţii tăcute, cei care resping elitele şi bula lor“, a continuat el pe Twitter, apreciind că acest moment este „condus“ de Donald Trump.
Aceste declaraţii au surprins, întrucât un ambasador trebuie să fie neutru.
Departamentul american de Stat l-a apărat pe diplomatul său, subliniiind, prin purtătoarea de cuvânt Heather Nauert, că „ambasadorii au dreptul să-şi exprime opinia“.
Guvernul german i-a solicitat luni lui Grenell să ofere o „clarificare“ pe marginea declaraţiilor sale.
Ambasadorul american urmează să se întâlnească astăzi cu un secretar de stat din Ministerul german de Externe, vizita fiind programată anterior izbucnirii acestui scandal.
Richard Grenell, în vârstă de 51 de ani, s-a făcut deja remarcat declarând - chiar în ziua în care a preluat funcţia, pe 8 mai - că întreprinderile germane ar trebui să-şi înceteze activităţile în Iran, după decizia administraţiei Trump de a denunţa acordul nuclear iranian şi de a reintroduce sancţiunile impuse Teheranului.
