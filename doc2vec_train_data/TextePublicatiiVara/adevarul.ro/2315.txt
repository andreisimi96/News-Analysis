Marian Godină a explicat că nu inţelege dezamăgirea celor care s-au plâns de numărul mare al celor prezenţi la mitingul PSD şi că ar fi fost supărat doar dacă cei prezenţi s-ar fi aflat dintr-o convingere proprie.
„Observ că mulţi sunt foarte dezamăgiţi de numărul mare de oameni care au fost prezenţi astăzi la Bucureşti, de prin toată ţara. Nu prea înţeleg dezamăgirea asta. Eu aş fi fost dezamăgit dacă toţi acei oameni ar fi venit acolo dintr-o convingere proprie atât de puternică încât să-i facă măcar să îşi achite singuri deplasarea şi să o facă nechemaţi de nimeni. 
Aş fi fost dezamăgit dacă aş fi văzut că sunt acolo oameni de-a dreptul revoltaţi, oameni cu un anumit grad de cultură şi de educaţie. Abia atunci m-aş fi întrebat ce-i în neregulă cu acei oameni. În schimb, am văzut nişte oameni care îmi provoacă milă, oameni care s-ar fi bucurat şi pentru simplul fapt că se plimbă cu autobuzul gratis şi că au ocazia (poate unică în viaţă) de a vedea Bucureştiul. De ce aş fi dezamăgit?”, a scris Godină pe Facebook.
Acesta a mai precizat că nu a fost uimit de numărul celor prezenţi şi că singurul eveniment care l-a afectat emoţional astăzi a fost meciul Simonei Halep.
„Nu m-a uimit deloc ce s-a întâmplat azi, mă aşteptam ca un partid politic mare să poată aduna atâţia oameni. Dar fiţi siguri că asta au putut-o face o dată. A doua oara va fi foarte greu, asta pentru că va fi greu de suportat încă o dată asemenea cheltuieli, unii dintre "protestatari" vor fi prea obosiţi, iar alţii, aşa cum spuneam, îsi vor fi văzut deja împlinit visul de a vizita capitala.
Pe mine singurul eveniment care m-a afectat emoţional azi, a fost meciul Simonei Halep, pe care l-am urmărit cu sufletul la gură”, a conchis Godină.
