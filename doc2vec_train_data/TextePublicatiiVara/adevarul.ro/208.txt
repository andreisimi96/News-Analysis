Cartea „Nopţile din Mittelstadt”, de Marian Ilea, se lansează la Bookfest
28 mai 2018, 12:59
Cartea „Nopţile din Mittelstadt” a scriitorului Marian Ilea este lansată la Bookfest. Evenimentul are loc vineri, 1 iunie, de la ora 14.00.
Cum faci clătitele pufoase de tip american. „Mama folosea doar făină, ...
Cartea scriitorului băimărean a apărut sub editura „Cartea Românească” şi poate fi găsită la standul editurii, la ediţia a XIII-a a Salonului Internaţional de Carte Bookfest, care se desfăşoară între 30 mai şi 3 iunie la Bucureşti, în cel mai mare spaţiu expoziţional de la Romexpo, pavilionul B2.
Cartea „Nopţile din Mittelstadt” a scriitorului Marian Ilea este „punctul pe i la «Apocalipsa veselă» a lui Marian Ilea într-un ciclu epic alambicat şi iterativ, inconfundabil prin scurtcircuitări lingvistice şi caracterologice, recognoscibil de asemenea datorită multiplelor strategii narative circumscrise, precum într-un palimpsest, teatrologicului. La multă vreme după Budai-Deleanu, Transilvania de Nord ştie să râdă subţire sau de-a dreptul caricatural de imperii, instituţii, de metehne sau, printre alţii, de «domnii consilieri de ieri şi de astăzi»”, scrie criticul istoric şi literar român, Mircea Muthu.
Salonul Internaţional de Carte Bookfest este organizat de Asociaţia Editorilor din România, sub egida Federaţiei Editorilor din România, cu sprijinul Ministerului Culturii şi Identităţii Naţionale şi al Ambasadei Statelor Unite ale Americii din Bucureşti. Pentru al treilea an consecutiv, Salonul Internaţional de Carte Bookfest este organizat sub Înaltul Patronaj al Preşedintelui României.
Bookfest este cel mai important salon de carte din România, eveniment care a reuşit să capete o dimensiune internaţională marcantă. Salonul de Carte Bookfest are ediţii locale în Timişoara, Cluj-Napoca, Tîrgu Mureş, Iaşi, Braşov şi o altă ediţie internaţională la Chişinău.
