Expoziţie de flori, arbori şi arbuşti ornamentali la Complexul Muzeal de Ştiintele Naturii din Galaţi. Nu vor lipsi meşterii populari şi artiştii handmade
13 iunie 2018, 13:10
Vineri, 15 iunie 2018, ora 11.00, la sediul Complexului Muzeal de Ştiintele Naturii „Răsvan Angheluţă” Galaţi va avea loc vernisarea celei de a XXIII-a ediţii a expoziţiei temporare “Expo-Flora, Flori la malul Dunării”.
Expoziţie de grafică la Palatul Culturii „Teodor Costescu”
Manifestarea este una cu tradiţie pentru secţia Grădina Botanică din cadrul Complexului Muzeal de Ştiinţele Naturii „Răsvan Angheluţă” Galaţi, încă din 1994, în cadrul acesteia reunindu-se instituţii publice şi firme private de specialitate, care prezintă publicului noutăţi din domeniul horticulturii şi botanicii, ultimele varietăţi vegetale obţinute şi aranjamente florale deosebite.
La cea de a XXIII-a ediţie „Expo Flora”, secţia Grădina Botanică Galaţi a pregătit un stand special, cu tematică dendro-floricolă. Expoziţia este cu vânzare pornind de la simple buchete, răsaduri, ghivece florale până la arbori şi arbuşti ornamentali.
Expozanţii, din Bucureşti, Cluj-Napoca, Piteşti, Ploieşti, Bacău, Vaslui, Văcăreni-Tulcea şi Galaţi, vor încânta publicul vizitator cu aranjamente florale ce vor aduce un plus de valoare conceptului de artă florală. Nu vor lipsi meşterii populari şi artiştii handmade, ale căror aranjamente cu însemne florale vor fi apreciate de vizitatori.
Expo Flora, ediţia a XXIII-a, se va desfăşura în perioada 15 – 17 iunie 2018. Programul de vizitare la Complexul Muzeal de Ştiinţele Naturii „Răsvan Angheluţă” Galaţi, în perioada expoziţiei, este următorul: vineri 10.00 - 18.00, sâmbătă-duminică 10.00 – 20.00.
