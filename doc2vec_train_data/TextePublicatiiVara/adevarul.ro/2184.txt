Adolescenţi reţinuţi după ce au comis 14 furturi din societăţi comerciale. Poliţiştii caută şi un al treilea suspect
8 iunie 2018, 17:49
Foto: arhivă Adevărul
Doi minori, cu vârsta de 16 şi 17 ani, au ajuns în arestul Poliţiei şi au fost propuşi astăzi, 8 iunie, la arestare preventivă, fiind acuzaţi că au spart numeroase firme, de unde au furat bunuri în valoare totală de 15.000 de lei.
Urmărit internaţional pentru furturi comise în Italia, capturat în Băr...
Pe 7 iunie, poliţiştii secţiilor 2 şi 3 au depistat doi adolescenţi de 16 şi 17 ani, din municipiul Galaţi, suspectaţi de comiterea mai multor furturi din societăţi comerciale de pe raza localităţii.
”În urma cercetărilor efectuate, s-a stabilit că, în perioada 07.05 – 07.06.2018, aceştia, împreună cu un bărbat de 29 ani, ar fi comis un număr de 14 furturi din societăţi comerciale, prejudiciul creat fiind  de aproximativ 15.000 de lei”, a declarat comisarul şef Gabriela Costin, purtătorul de cuvânt al Inspectoratului de Poliţie Judeţean Galaţi.
Cei doi adolescenţi au fost conduşi la sediul Poliţiei pentru audieri, după care au fost reţinuţi, pe bază de ordonanţă, pentru 24 de ore, urmând ca în cursul zilei de astăzi, 8 iunie, să fie prezentaţi instanţei cu propunere de arestare preventivă. Poliţiştii îl caută în prezent pe tânărul de 29 de ani, bănuit că ar fi participat la comiterea furturilor şi care, în prezent, se sustrage cercetărilor.
