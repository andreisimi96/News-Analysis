9 iunie 2018, 11:27
În Bucureşti se anunţă ploi cu descărcări electrice
Administraţia Naţională de Meteorologie anunţă că, în acest weekend, vremea se menţine deosebit de caldă, în mare parte a ţării, pentru această perioadă a anului, cu maxime de până la 32 de grade. În Capitală, sâmbătă seara sunt aşteptate ploi de scurtă durată şi descărcări electrice.
LIVE UPDATE Peste 200.000 de oameni, aşteptaţi la mitingul PSD din Pia...
„Pentru sâmbătă, în ţară, aşteptăm ca regimul termic să fie în continuare caracterizat de valori mai ridicate decât cele normale, asta înseamnă că temperaturile maxime se vor încadra în general între 24 şi 32 de grade. Cerul va fi variabil cu înorări temporar accentuate, averse, descărcări electrice şi intensificări de scurtă durată ale vântului, după amiază în zonele montane şi submontane şi pe arii mai restrânse, iar în cursul serii şi al nopţii de sâmbătă spre duminică cu precădere în regiunile sud-vestice. În aceste condiţii temperaturile minime din noaptea de sâmbătă spre duminică se vor situa între 11 şi 21 de grade", a declarat, pentru Mediafax , Dinu Mărăşoiu, meteorolog de serviciu în cadrul Administraţiei Naţionale de Meteorologie (ANM).
Acesta a precizat că duminică vremea se menţine instabilă, în special în zonele de vest, nord-vest şi la munte. Temperaturile maxime se vor încadra între 24 de grade pe litoral şi 32 de grade în Lunca Dunării.
Sâmbătă, bucureştenii se pot bucura de o vreme frumoasă în prima parte a zilei. Spre seară, meteorologii le recomandă acestora să nu îşi uite acasă umbrelele pentru că sunt anunţate ploi de scurtă durată şi descărcări electrice.
"În Bucureşti, sâmbătă, vreme va fi caldă şi aici,cu un cer variabil. După-amiază şi în cursul nopţii creşte probabilitatea pentru apariţia înnorărilor cu ploi de scurtă durată. Temperatura maximă sâmbătă în Bucureşti va fi de 30-31 de grade. Duminică sunt aşteptate din nou înnorări, în special spre seară, când din nou apar condiţii pentru ploi de scurtă durată şi descărcări electrice, maxima fiind 31 de grade", a precizat meteorologul de serviciu.
Cei care aleg să-şi petreacă sfârşitul de săptămână pe Litoral trebuie să cunoască faptul că temperaturile maxime nu vor depăşi 25 de grade.
"Pentru Litoral prognoza nu indică ploi. Va fi un cer variabil în amândouă zilele cu 24-25 de grade în aer, 21-22 de grade în apa mării, vânt moderat, slab, sâmbătă şi moderat, duminică", a adăugat Mărăşoiu, meteorolog ANM.
