FOTO Membrii PSD Alba au pornit cu „entuziasm“ spre mitingul din Bucureşti unde vor spune „stop statului paralel“
9 iunie 2018, 12:04
Membrii PSD Alba pregătiţi să plece spre Bucureşti. Foto: Facebook/ PSD Alba
Mai multe autocare, microbuze şi maşini personale au plecat duminică dimineaţă din Alba Iulia şi din alte oraşe ale judeţului Alba cu membri şi simpatizanţi PSD care vor participa la mintingul organizat în Bucureşti.
PSD Alba a blocat toată flota de autocare şi microbuze pentru mitingul...
”Am pornit cu entuziasm spre Bucureşti! Din judeţul Alba participă la miting peste 2.500 de persoane! Vino şi tu să spui STOP Statului Paralel care vrea să controleze România cu dosare penale fabricate, cu probe măsluite şi martori falşi sau inventaţi. Vino să spui STOP celor care vor să controleze Justitia, prin presiuni, ameninţări şi şantaj asupra judecătorilor care nu iau decizii pe placul Statului Paralel. Vrem prosperitate, nu securitate!”, au scris sâmbătă dimineaţă reprezentanţii PSD Alba pe reţele de socializare, unde au postat şi fotografii cu cei care au plecat spre Bucureşti. 
Cifra de 2.500 de participanţi este greu de cuantificat, în condiţiile în care nu există o numărătoare independentă. Liderii organizaţiei şi-au asumat această cifră şi susţin în continuare acest număr de participanţi. 
Joi, preşedintele PSD Alba, Ioan Dârzu, a semnalat o problemă cu care s-au confruntat atunci când au închiriat mijloacele de transport, susţinând că Alba este un judeţ "deficitar" din punct de vedere al numărului autocarelor deţinute de firmele de transport. "Ne-au mai trebuit vreo patru-cinci autocare. Am închiriat şi microbuze", a declarat liderul social-democraţilor din Alba, Ioan Dîrzu, citat de Agerpres.
Întrebat la cât se ridică cheltuielile şi cine anume le suportă, Dîrzu s-a limitat doar a spune că acestea sunt împărţite între organizaţia judeţeană şi cele locale. În ceea ce priveşte mâncarea, social-democratul a spus că fiecare îşi va lua câte "un pacheţel" de acasă, urmând ca pe traseu să fie făcute opriri. "De o apă, ne îngrijim noi", a menţionat Dîrzu. Acesta a mai spus că 70% dintre participanţi sunt membri de partid, iar restul simpatizanţi.
