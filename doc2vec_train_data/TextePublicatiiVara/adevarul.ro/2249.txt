9 iunie 2018, 12:03
Hackeri aflaţi în slujba Guvernului chinez au furat o mulţime de date secrete de la un subcontractant al Marinei americane, inclusiv planurile unei rachete antinavă lansate de pe un submarin, relatează Washington Post în ediţia sa de vineri, potrivit AFP.
Analiză. Portavionul, simbolul supremaţiei militare americane, a deven...
Potrivit anchetatorilor responsabili de acest caz, atacul cibernetic în cauză a avut loc în ianuarie-februarie, fiind executat de hackeri ai Ministerului Securităţii de Stat instalaţi în provincia Guangdong, în sudul Chinei.
Subcontractantul, al cărui nume nu a fost dezvăluit de cotidianul american, lucrează pentru Naval Undersea Warfare Center, cu sediul în Newport, pe Coasta de Est a Statelor Unite. Acest centru este însărcinat cu cercetarea şi dezvoltarea armelor pentru submarine ale Marinei americane.
În opinia multor experţi, flota de submarine, fie că e vorba de submarine nucleare de atac, fie că e vorba de vase echipate cu rachete intercontinentale nucleare, oferă Statelor Unite un avantaj încă sigur în faţa unor adversari precum Rusia sau China, care îşi dezvoltă în ritm rapid propriile flote de submarine.
Washington Post scrie că hackerii chinezi au reuşit să sustragă 614 gigabiţi de date, inclusiv despre senzori, sisteme de criptare şi un proiect puţin cunoscut cu numele de cod „Sea Dragon“.
Pentagonul a fost misterios în legătură cu acest proiect lansat în 2012 în scopul de a adapta tehnologiile existente la noi utilizări.
La solicitarea US Navy, Washington Post a acceptat să nu prezinte informaţii despre noua rachetă antinavă, menţionând doar că este un dispozitiv supersonic ce poate fi lansat de pe un submarin.
Purtătorul de cuvânt al Marinei americane, comandantul Bill Speaks, nu a făcut comentarii pe marginea articolului din Washington Post, invocând motive de securitate. El a ţinut să sublinieze doar că Pentagonul se adaptează constant la evoluţia ameninţărilor cibernetice.
Hackerii chinezi iau la ţintă frecvent armata americană, încercând să fure secrete despre materiale sau proceduri. Recent, Pentagonul a recunoscut că aceştia au reuşit să pună mâna pe informaţii cruciale despre F-35, un avion multirol din generaţia a cincea, precum şi despre noua versiune a faimosului sistem de rachete antibalistice Patriot.
Aceste informaţii riscă să mai aducă un punct de disensiune relaţiilor dintre Beijing şi Washington, care s-au agravat în ultimul timp din cauza unor dispute legate de comerţ şi de eforturile armatei chineze pentru militarizarea unor insule din Marea Chinei de Sud.
Din cauza acestei atitudini considerate agresive, Pentagonul a retras invitaţia Chinei de a participa la manevrele bianuale navale RIMPAC.
