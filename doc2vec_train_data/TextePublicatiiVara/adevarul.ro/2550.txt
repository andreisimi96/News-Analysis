Dictatorul nord-coreean Kim Jong-un şi-a petrecut adolescenţa în Elveţia, unde a studiat timp de cinci ani. Cu toate că venise dintr-o ţară îndepărtată, nu a avut probleme de integrare, iar personalitatea şi-a arătat-o cel mai bine pe terenul de baschet, îşi aduce aminte un fost coleg de clasă intervievat de France TV Info.
UPDATE VIDEO Kim şi Trump au sosit la Singapore pentru un summit istor...
Kim Jong-un şi-a petrecut o bună parte din anii 1990 în Elveţia, mai exact lângă Berna. Acolo a locuit într-un apartament modest şi a studiat la o instituţie şcolară privată. Ajuns între timp la conducerea unui stat izolat şi cu ambiţii nucleare, profilul său a devenit, inevitabil, o sursă de curiozitate. Însă este un tărâm greu de pătruns, tratat cu multă discreţie în special de regimul comunist de la Phenian. Cu o zi înainte de primul summit între un lider nord-coreean şi un preşedinte american, France TV Info publică mărturiile unui fost coleg de clasă de-al lui Kim despre perioada Elveţia.
„S-a integrat în câteva zile“
Nikola Kovacevic îşi aduce aminte foarte bine momentul sosirii lui Kim Jong-un în şcoala de lângă Berna, capitala Elveţiei. „Profesorul ne-a spus că vom avea un nou elev, care venea din Coreea de Nord şi era fiul ambasadorului. Odată sosit, s-a integrat în câteva zile“, spune Nikola pentru France TV Info.
În clasă, Kim era calm şi introvertit. Notele sale erau medii. În schimb, avea o pasiune, chiar o obsesie, şi anume baschetul. Odată intrat în teren, îşi arăta adevărata sa personalitate, continuă Nikola. „Voia să câştige toate meciurile. Avea un joc agresiv. Nu era rău cu ceilalţi jucători, dar juca cu multă pasiune. Toţi ne doream să fim cu el în echipă, pentru că era bun, mai ales la aruncările de trei puncte“, precizează fostul coleg de clasă.
Mare suporter al Chicago Bulls
Potrivit lui Nikola, Kim era fan al Chicago Bulls şi purta mereu tricourile acestei echipe de baschet din Statele Unite. Această pasiune, cultivată în Elveţia, nu l-a părăsit niciodată, notează France TV Info. Câţiva ani mai târziu, când va deveni Kim Jong-un, îl va invita pe Dennis Rodman, fost jucător al Chicago Bulls, la Phenian. Fostul baschetbalist, un bun amic totodată al lui Donald Trump, va fi prezent şi el la Singapore marţi, cu prilejul acestui summit istoric. Nikola Kovacevic recunoaşte că încă nu şi-l imaginează pe fostul său coleg la conducerea unui stat nuclear. Dar ţine minte şi acum felul în care adolescentul Kim vorbea despre locul său natal.
„Îmi amintesc că mi-a zis că statul nord-coreean va deveni mare, foarte dezvoltat. Că are potenţial enorm“, afirmă el. „Coreea de Nord are potenţialul de a deveni la fel de dezvoltată tehnologic ca şi Coreea de Sud, dar politica o împiedică să aibă succes“, este de părere Nikola Kovacevic.
În opinia sa, visul lui Kim de a-şi vedea ţara mare poate deveni realizabil odată cu acceptarea denuclearizării în schimbul ridicării sancţiunilor ONU şi solicitării de transfer tehnologic.
