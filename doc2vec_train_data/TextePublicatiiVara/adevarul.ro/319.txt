29 mai 2018, 10:21
Managerii din România se aşteaptă la o creştere a activităţii în construcţii, preţurile urmâns să cerască cu circa 18% în următoarele trei luni, se arată în datele publicate marţi de Institutul Naţional de Statistică.
Potrivit acestuia, directorii din România se aşteaptă la un avans al activităţii în construcţii, comerţul cu amănuntul şi servicii până în luna iulie, potrivit datelor publicate marţi de Institutul Naţional de Statistică (INS).
Soldul conjunctural indică percepţia managerilor asupra dinamicii unui fenomen, care nu trebuie confundată cu ritmul creşterii sau scăderii unui indicator statistic. Soldul conjunctural procentual este obţinut ca diferenţă între procentajul managerilor care au ales varianta pozitivă a fenomenului şi procentajul celor care au indicat varianta negativă.
În industria prelucrătoare, managerii preconizează, pentru următoarele trei luni, o creştere moderată a volumului producţiei (sold conjunctural +14%). Pentru activitatea de fabricare a băuturilor se va înregistra tendinţă de creştere accentuată (sold conjunctural +47%), în timp ce, pentru activitatea de fabricare a produselor farmaceutice de bază şi a preparatelor farmaceutice se va înregistra scădere (sold conjunctural -27%).
Referitor la numărul de salariaţi se estimează relativă stabilitate, soldul conjunctural fiind de +4% pe total industrie prelucrătoare. Pentru preţurile produselor industriale se prognozează creştere moderată în următoarele trei luni (sold conjunctural +10%).
În activitatea de construcţii, managerii estimează, pentru următoarele trei luni, o creştere a volumului producţiei (sold conjunctural +29%). Managerii estimează creştere moderată a numărului de salariaţi (sold conjunctural +9%). În ceea ce priveşte preţurile lucrărilor de construcţii se preconizează creştere a acestora (sold conjunctural +18%).
În sectorul comerţ cu amănuntul managerii au estimat pentru următoarele trei luni, tendinţă de creştere a activităţii economice (sold conjunctural +25%). Volumul comenzilor adresate furnizorilor de mărfuri de către unităţile comerciale va înregistra creştere (sold conjunctural +21%).
În plus, angajatorii prognozează pentru următoarele trei luni relativă stabilitate a numărului de salariaţi (sold conjunctural +5%). Pentru următoarea perioadă, managerii societăţilor comerciale estimează creştere a preţurilor de vânzare cu amănuntul (sold conjunctural +28%).
Cifra de afaceri din zona serviciilor, potrivit estimărilor managerilor, va cunoaşte creştere în următoarele trei luni (sold conjunctural +17%). În sectorul de servicii se estimează creştere moderată a numărului de salariaţi (sold conjunctural +7%).
Conform opiniei managerilor, preţurile de vânzare sau de facturare ale prestaţiilor vor avea tendinţă de creştere moderată (sold conjunctural +7%).
