Când va avea loc a doua extragere pentru selecţia câştigătorilor la Loteria bonurilor fiscale emise în perioada  1 – 31 martie
30 mai 2018, 17:53
Joi, 31 mai, va fi organizată a doua etapă de selecţie a celor 100 de câştigători la extragerea lunară a Loteriei bonurilor fiscale din data de 22 aprilie, la care au participat bonurile emise în perioada 1 – 31 martie 2018. Fondul de premiere pentru această extragere este de un milion de lei.
Ponta: Darius Vâlcov mi-a propus, când eram premier, să luăm banii de ...
În prima etapă a extragerii lunare, au fost desemnate ca fiind câştigătoare bonurile fiscale emise în data de 21 martie 2018, cu o valoare de 38 de lei.
După centralizarea bonurilor fiscale câştigătoare, depuse în termenul legal de 30 de zile, a rezultat un număr de 578 cereri de revendicare, fiind depăşit astfel numărul maxim de premii stabilit prin lege (cel mult 100 de premii).
Lista  bonurilor fiscale pentru care au fost revendicate premii la extragerea lunară din 22 aprilie este disponibilă pe site-ul MFP, la rubrica Loteria bonurilor fiscale.
Detalii despre cea de-a doua etapă de selecţie a câştigătorilor Loteriei bonurilor fiscale din 31 mai 2018:
Extragerea va fi organizată în data de 31 mai, în studioul TV al Loteriei Române, începând cu ora 18:30, este publică şi va putea fi transmisă, în direct, de toate televiziunile interesate, prin preluarea semnalului audio-video de la studioul Loteriei Române.
Aceasta va consta în extragerea cu urnele Loteriei Române a unui număr din intervalul numerelor unice de înregistrare acordate bonurilor pentru care au fost depuse cereri de revendicare a premiilor, respectiv 001 până la 578.
Numărul extras în cadrul acestei trageri va fi primul câştigător. Pentru desemnarea celui de-al doilea câştigător, se aplică crescător la primul număr extras un pas care are valoarea egală cu ziua emiterii bonului fiscal câştigător (21). Pentru stabilirea celorlalţi câştigători, pasul se adună succesiv la numărul desemnat anterior ca fiind câştigător.
Dacă în urma aplicării acestei proceduri de selecţie se depăşeşte numărul unic maxim atribuit bonurilor fiscale din listă (578), următorul număr câştigător din listă este dat de diferenţa dintre suma determinată prin aplicarea pasului (21) la baza de referinţă şi numărul unic maxim atribuit (578), continuând cu aplicarea pasului până la stabilirea numărului maxim de premii prevăzut de lege, respectiv 100. În procesul de aplicare al pasului, numerele selectate ca fiind câştigătoare, sunt eliminate din listă.
După stabilirea celor 100 de bonuri fiscale câştigătoare, acestea vor fi centralizate şi transmise în termen de două zile către ANAF în vederea încărcării rezultatelor în „Baza de date privind Loteria bonurilor fiscale”, respectiv pentru verificarea autenticităţii bonurilor fiscale câştigătoare de către Direcţia Generală Antifraudă Fiscală, prin direcţiile regionale antifraudă fiscală.
