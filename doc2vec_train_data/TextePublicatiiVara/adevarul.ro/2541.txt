Individul a fost, în cele din urmă, încătuşat şi dus la o unitate de psihiatrie FOTO Adevărul
Doi agenţi de poliţie din judeţul Iaşi au fost agresaţi, în timpul serviciului, de un bărbat pe care l-au încătuşat şi pe care l-au transportat la Institutul de Psihiatrie „Socola” din Iaşi. Acuzatul a fost trimis în judecată pentru ultraj.
Ameninţarea cumplită a unui golan la adresa unui poliţist: „Îţi ştiu f...
Conform rechizitoriului, fapta a avut loc pe 12 martie 2018. Atunci, Constantin Barbu a mers la locuinţa fostei sale concubine, care nu mai voia să continue relaţia. Bărbatul a început să facă scandal, motiv pentru care fosta sa concubină a sunat-o pe mama sa şi i-a cerut să vină acasă.
La faţa locului a fost chemată şi Poliţia, deplasându-se agenţii Alin Cosin P. şi Nicoleta Diana Ş. Aceştia şi-au declinat identitatea şi i-au cerut să se legitimeze, moment în care individul a devenit agresiv.
„P. Alin-Cosmin a încercat să-l imobilizeze, însă inculpatul a reacţionat şi l-a prins cu mâinile de gulerul hainei cu care era îm¬brăcat şi l-a trântit pe un pat din cameră, rupându-i elementul reflecto-rizant de la cotul mâinii drepte a uniformei de serviciu“, se menţionează în rechizitoriu. „Îl omor, îl rup, îi dau un cap în gură”, ar fi fost una dintre exprimările individului, la adresa poliţistului. 
În rechizitoriu se precizează că, primind ajutor, poliţistul agresat a reuşit să îl încătuşeze pe Barbu. Pentru că acesta consumase alcool şi era cunoscut ca o persoană recalcitrantă, agenţii au luat decizia de a-l transporta la Institutul de Psihiatrie „Socola“ din Iaşi.
În drum spre unitatea sanitară, a reuşit să îl lovească cu piciorul în zona umărului pe poliţistul care conducea maşina şi a adresat în mod repetat ameninţări agenţilor. A continuat să se manifeste în acest fel şi în incinta unităţii medicale, unde a spus că, atunci când va scăpa, îl va omorî pe poliţistul care îl încătuşase.
