13 iunie 2018, 15:47
Arron Banks Foto: EPA/EFE
Finanţatorul campaniei pentru Brexit (ieşirea Marii Britanii din Uniunea Europeană) Arron Banks a afirmat că i-a dat ambasadorului Rusiei un număr de telefon pentru a putea lua legătura cu echipa de campanie a lui Donald Trump, relatează „The Independent“.
Potrivit sursei citate, el a recunoscut acest lucru în faţa unei comisii din Camera Comunelor, care cercetează modul în care a fost finanţată campania în favoarea Brexit-ului. 
Banks, care a fost unul dintre cei mai importanţi donatori ai partidului UKIP, formaţiune care a promovat ieşirea Marii Britanii din blocul comunitar, s-a întâlnit de trei ori cu ambasadorul rus la Londra, Alexander Iakovenko, deşi anterior afirmase că a avut o singură întrevedere cu acesta.
Numai că Banks a insistat asupra faptului că transmiterea numărului de telefon a fost „singurul lucru“ important rezultat din aceste întâlniri. 
Iar acest lucru s-a întâmplat la câteva zile după ce Trump a câştigat alegerile prezidenţiale din noiembrie 2016, în contextul în care oficialii ruşi îşi doreau să ia legătura cu echipa de tranziţie a preşedintelui ales. 
Întrebat dacă pentru campania Leave.EU (în favoarea ieşirii Regatului Unit din UE, n. red.) au fost primiţi bani de la guvernul rus, purtătorul de cuvânt al acestei iniţiative Andy Wigmore, care a fost şi el audiat de comisie, a replicat „Niet“ („nu“, în limba rusă).
