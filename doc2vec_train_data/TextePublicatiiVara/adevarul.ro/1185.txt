Un grup de turişti străini a fost amendat de controlorii RATB în ciuda faptului că aceştia au validat cardul de călătorie, dar nu şi-au dat seama că sistemul dăduse eroare şi, prin urmare, călătoria nu a fost taxată. Mai mult, un martor susţine că străinilor li s-a spus iniţial că amenda este de 50 de euro în loc de 50 de lei, cât este de fapt, şi abia la insistenţele pasagerilor controlorii au rectificat greşeala.
Călători RATB, suprataxaţi la validarea cardurilor
O româncă a povestit pe pagina de Facebook „Adevăratul RATB“ un incident petrecut într-un autobuz care plecase de la Aeroportul Internaţional Henri Coandă. Călătoarea a relatat cum controlorii RATB au avut o atitudine ostilă faţă de câţiva turişti din Cipru care nu şi-au dat seama că nu le-a fost validată călătoria. 
Martora susţine că angajaţii RATB nu cunoşteau limba engleză şi că încercând să le explice străinilor unde au greşit au fost nevoiţi să valideze cardul de călătorie de trei ori până acesta a funcţionat. Mai grav este că turiştilor li s-a spus că suprataxa este de 50 de euro, în loc de 50 de lei, şi că abia după ce mai mulţi călători români au insistat, controlorii au rectificat.
În final, turiştii au spus că regretă faptul că au ales România drept destinaţie de vacanţă, precizând că este o ruşine ceea ce s-a întâmplat, considerându-se furaţi, potrivit spuselor martorului.
Amintim că, în luna mai a acestui an,  sistemul automat de taxare al RATB a avut probleme , mai mulţi călători plângându-se că, atunci când au validat cardurile de călătorie, au fost suprataxaţi. RATB a remediat situaţia şi a promis că restituie banii păgubiţilor. 
Întreaga poveste publicată pe Facebook:
Dragă RATB, încă o dată mă dezamăgeşti. Dar ce e mai grav este că angajaţii tăi ne-au făcut de râs în faţa unor turişti străini, care de abia ajunseseră în România de 10 minute.
Ca să detaliez: abia ajunşi pe aeroportul din Otopeni, o pereche din Cipru îşi cumpără o cartelă cu 2 călătorii, valabile pe linia 783. O validează, iar după ajută şi un cetăţean de origine rusă să-şi valideze călătoria. Porneşte maşina şi în 10 metri urcă şi angajaţii voştri (adică aceştia au urcat când maşina era încă în aeroport; deci nu trecuse nici măcar o staţie).
Surpriză: când aceştia verifică validarea cardului, descoperă ca acesta nu fusese corect validat. De ce credeţi că s-a întâmplat asta? Pentru că aparatele voastre nu funcţionează prea bine. Ştiţi, în instrucţiuni spuneţi că trebuie să se audă un zgomot. Zgomotul s-a auzit, dar se pare că era zgomotul incorect. De unde ar putea şti o persoană care călătoreşte prima dată cu RATB şi care nu ştie limba română care este zgomotul corect?
Culmea este că atunci când angajaţii voştri încearcă să le explice în limba română (că normal, noi nu putem avea nici măcar în aeroport un vorbitor de engleză) cum se foloseşte cardul, aparatul nu funcţionează. Nici la prima încercare, nici la a doua. A treia e cu „noroc“. Însă, amenda deja era scrisă. Şi ce e şi mai grav: din grabă, aşa, se menţionează că suprataxa e 50...euro. După foarte, foarte multe insistenţe din partea noastră, în care le explicăm că nu este normal ce fac, că oamenii aceia nu călătoreau fraudulos, că în ţara lor şi în toate ţările civilizate există un angajat în aeroport care ajută şi validează cartela (sau chiar şoferul este cel care dă aceste explicaţii), îşi aduc aminte să specifice că suprataxa e de 50 lei nu euro şi „ce atâta le iau apărarea, că pe noi nu ne-ar ajuta nimeni la ei în ţară“.
Ştiţi, exact contrariul: întotdeauna e cineva care să te ajute la „ei“ în ţară. Am uitat să menţionez că m-am simţit datoare să încerc să-i ajut când i-am auzit că „le pare rău că au venit într-o astfel de ţară, unde sunt furaţi în 10 min de la aterizare şi că este o ruşine pentru România ceea ce li se întâmplă“. Din păcate, aveau dreptate.
