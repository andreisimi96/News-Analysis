31 mai 2018, 10:54
Avira dă alertă de securitate la accesarea site-ului Ministerului Educaţiei, precizând că a blocat un fişier folosit în minarea de criptomonede
Antivirusul Avira şi AdGuard, o aplicaţie care blochează reclamele, avertizează că site-ul Ministerului Educaţiei www.edu.ro foloseşte în prezent resursele computerelor de pe care este accesat pentru a mina criptomonede.
Dezactivarea aplicaţiei AdGuard arată cum la accesarea site-ului www.edu.ro gradul de folosire a procesorului PC-ului urcă instant la 100%, lucru ce ar fi imposibil să se întâmple la accesarea unei simple pagini web, arată hotnews.ro .
Dacă ai instalată AdGuard, o aplicaţie de blocare a reclamelor pe paginile web, la accesarea paginii web a Ministerului Educaţiei se afişează următorul avertisment: "edu.ro afişează mesajul: AdGuard has detected an attempt by this website tu use your browser as a crypto-currency miner. It can create significant CPU load. Press "Cancel" to prevent it."
Nu doar această aplicaţie dă în prezent acest avertisment. Şi antivirusul Avira dă alertă de securitate la accesarea site-ului Ministerului Educaţiei, precizând că a blocat un fişier folosit în minarea de criptomonede.
Dacă dezactivezi aplicaţia AdGuard şi te duci în Task Manager pentru a vedea performanţa PC-ului, vei observa cum la accesarea site-ului www.edu.ro, procesorul (CPU) sare brusc la 100% grad de folosire, lucru care ar fi imposibil dacă în spatele site-ului nu s-ar afla un script care să folosească resursele dispozitivului de pe care este accesat site-ul.
Mai mult, dacă verifici codul sursă al paginii www.edu.ro, se poate observa că acesta conţine linkuri către site-uri de escorte din Turcia. De ce? Vom solicita Ministerului Educaţiei o explicaţie pentru toate aceste probleme ale site-ului web şi vom reveni cu răspunsuri imediat ce le vom primi.
