DOCUMENT Cum vrea Guvernul să dea credite de 40.000 de lei pentru dezvoltare personală celor 8 milioane de români eligibili
7 iunie 2018, 16:34
Proiectul prin care Guvernul vrea să le dea românilor credite de 40.000 de lei pentru dezvoltare personală a fost pus în dezbatere publică, joi, de către Comisia Naţională de Strategie şi Prognoză (CNSP). Vă prezentăm principalele prevederi.
Programul „Investeşte în tine” implică riscuri mari pentru stat
CNSP a publicat joi proiectul de ordonanţă de urgenţă care reglementează modul în care Guvernul vrea să acorde credite cu dobândă zero celor circa 8 milioane de români eligibili. Programul se adresează tinerilor fără venituri sau cu venituri reduse, cu vârsta sub 26 de ani. De asemenea, programul poate fi accesat şi de persoane cu vârsta cuprinsă între 26 şi 55 de ani, dacă acestea sunt cuprinse în sistemul de învăţământ sau efectuează cursuri de reconversie şi/sau specializare profesională.
Potrivit Guvernului, actul normativ va avea un impact favorabil în integrarea tinerilor pe piaţa muncii şi creşterea ocupării cu circa 10 mii persoane anual.
Proiectul nu conţine, însă, un calcul privind impactul bugetar al implementării acestui program. Totodată, nu au fost puse în dezbatere publică nici normele de aplicare, despre care Executivul susţine că vor fi incluse într-o hotărâre de Guvern. 
Guvernul mai subliniază şi faptul că, în elaborarea proiectului de act normativ, NU au fost organizate dezbateri şi întâlniri cu sindicate, patronate şi alte organizaţii/asociaţii reprezentative ale mediului de afaceri.
Guvernul susţine că acest program va avea un impact pozitiv asupra creşterii economice de circa 0,1 puncte procentuale la nivelul unui an de aplicare.
Ce prevede proiectul:
- Acordarea unui credit în valoare maximă de 40.000 lei, garantat în proporţie de 80% de către stat prin Fondul Naţional de Garantare a Creditelor pentru Întreprinderi Mici şi Mijlocii, exceptând dobânzile, comisioanele şi spezele bancare şi Fondul Român de Contragarantare;
- Rata dobânzii pentru creditul acordat, precum şi cheltuielile privind comisioanele de analiză şi de gestiune a garanţiilor vor fi suportate din bugetul de stat, prin bugetul Comisiei Naţionale de Strategie şi Prognoză, cu condiţia plăţii la scadenţă a ratelor creditului. Plafonul anual al garanţiilor, modalitatea şi condiţiile de acordare, condiţiile de eligibilitate a instituţiilor de credit şi a instituţiilor financiare nebancare şi a persoanelor fizice beneficiare ale Programului, regulile de gestionare a garanţiilor se stabilesc prin hotărâre de guvern.
- Beneficiarii programului sunt tineri cu vârsta cuprinsă între 16 ani şi 26 de ani care sunt în perioada studiilor, precum şi persoane cu vârsta cuprinsă între 26 şi 55 de ani, dacă acestea sunt cuprinse în sistemul de învăţământ sau efectuează cursuri de reconversie şi specializare profesională;
- Creditul acordat poate fi suplimentat cu până la 20.000 lei în cazul în care beneficiarul se angajează sau este angajat pe perioada derulării Programului;    
- Împrumutul se va acorda sub formă de linie de credit şi tragerea treptată din aceasta în funcţie de facturile prezentate la decontare sau plata directă a furnizorului pe baza facturii proformă;
- Creditul se acordă pentru o perioadă maximă de 10 ani, inclusiv perioada de graţie.
- Beneficiarul împreună cu finanţatorul stabileşte de comun acord o perioadă de graţie, cu obligaţia finanţatorului de a asigura o perioadă de graţie cel puţin egală cu perioada studiilor, nu mai mult de 5 ani.
- Pentru acordarea creditului beneficiarul va fi însoţit de cel puţin un codebitor, dacă nu este el angajat.
- Destinaţia creditului este de a acoperi nevoile tinerilor privind educaţia, sănătatea, cultura şi sportul.
Se consideră cheltuieli eligibile următoarele cheltuieli ale familiei:
a) plata cărţilor, rechizitelor, cursurilor, revistelor de specialitate;
b) plata creşelor, grădiniţelor, şcolilor particulare;
c) plata cursurilor de specializare/calificare;
d) plata cursurilor de pregătire profesională;
e) taxe de studii aprofundate, master, doctorat, MBA, etc.;
f) plata chiriei şi a utilităţilor;
g) plata locurilor de cazare în căminele studenţeşti;
h) o parte din construcţia sau achiziţia unei locuinţe;
i) modernizarea sau renovarea unei locuinţe;
j) costul medicamentelor, analizelor, serviciilor dentare şi al intervenţiilor chirurgicale;
k) cheltuielile de transport pentru deplasări la manifestări ştiinţifice şi concururi;
l) abonamente sau bilete culturale: cinema, teatru, operă, bibliotecă, muzee;
m) costul publicării cărţilor sau al studiilor de specialitate;
n) articole sportive;
o) taxa de participare la manifestări ştiinţifice şi concursuri;
p) achiziţionarea de calculatoare, laptop-uri, imprimante, softuri de specialitate.
