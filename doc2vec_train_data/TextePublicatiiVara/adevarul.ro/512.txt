30 mai 2018, 18:51
Dumitru Popescu, CEO ARCA Space Corporation, Foto: Arhiva personală
Dumitru Popescu, românul care este director general al ARCA Space Corporation, are mari probleme cu autorităţile americane. Deşi a câştigat definitiv un proces în care a avut de înfruntat 18 capete de acuzare, nu s-a renunţat la anularea vizei de afaceri.
Un român aflat peste hotare, stabilit de câţiva ani în Las Cruces din statul american New Mexico, susţine că este victima mai multor abuzuri făcute de autorităţile din acest stat. 
Anul trecut, Dumitru Popescu (41 de ani), directorul general ARCA Space Corporation, a fost acuzat şi arestat timp de o lună pentru fraudă, fals în acte şi deturnare de fonduri.
În urmă cu două săptămâni, mai exact pe 11 mai, după ce şi-a dovedit nevinovăţia, a fost achitat. Când credea că a scăpat, la nici o săptămână de la achitare, a aflat că între timp nu s-a renunţat la anularea vizei de afaceri, operaţiune care fusese făcută de către cei de la Imigrări pe perioada investigaţiilor.
Deşi a încercat să depună actele prin care să dovedească faptul că nu se mai face vinovat cu nimic şi prin urmare nu mai există obiectul pentru care s-a anulat viza, vineri, 18 mai, a fost ridicat şi dus într-o tabără de imigranţi din El Paso pentru deportare.
Colegii au creat o pagină web pentru strângere de fonduri pentru ca un avocat să-l scoată din centrul de procesare, iar românul să-şi vadă în continuare de afacerea pentru care a ajuns în State. 
În expunerea de motive pentru susţinerea acestei cauze, se aminteşte faptul că Dumitru Popescu, CEO al ARCA Space Corporation, a fost acuzat în mod fals şi arestat în octombrie 2017 pe baza declaraţiilor fostei soţii şi ale unui investitor care a lucrat în cadrul companiei şi care ulterior şi-a făcut propria firmă, şi cu care Dumitru a mai avut conflicte. În urma acuzaţiilor, românul a stat o lună în închisoare înainte de a fi eliberat pe cauţiune.
După eliberare, mai spune aceeaşi sursă, unul dintre agenţii care au fost implicaţi în proces, de la Imigraţii şi Executare Vamală, „l-a hărţuit pe Dumitru şi familia sa, spunându-i că ”nu există”, că ”îl deţine”, că ”ARCA nu există” şi că ar trebui să ”vândă compania lui Michael”.  
Michael Persico este directorul general şi fondatorul companiei de telecomunicaţii Anova Technologies din Chicago, unul şi acelaşi cu cel care a înaintat plângerea autorităţilor. 
„S-a referit la Dumitru şi la familia sa catalogându-i drept ”ţigani” într-un interviu în care martoră a fost fosta sa soţie”, mai arată aceeaşi sursă. Agentul i-a luat paşaportul lui Dumitru şi i-a anulat viza de afaceri curentă, apoi i-a spus că-l va lăsa în SUA doar pe durata procesului. 
Numai că românul a câştigat procesul cu statul New Mexico, în cea de-a doua audiere a Marelui Juriu, în care juraţii au refuzat să îl acuze pe Dumitru pentru oricare din cele 18 capete de acuzare. Aşa că s-a renunţat la acuzaţii. 
După câştigarea procesului, Dumitru a demarat procedurile pentru restabilirea statutului legal în SUA. Numai că nu s-a ţinut cont de verdict, nu i s-a eliberat paşaportul şi întreaga procedură a fost tergiversată, astfel că pe 18 mai românul a fost luat în custodie, pe motiv că şederea sa în SUA este ilegală.
N-au contat nici încercările avocatul de imigraţie angajat, de depunere a documentaţiei pentru viza EB1, ca să înceteze orice procedură de deportare. „Agentul DHS l-a descurajat în repetate rânduri pe Dumitru să obţină ajutor din partea avocaţilor, în ultimele 6 luni, spunându-i că ştie mai bine legea decât avocaţii şi că nici un avocat nu-l poate ajuta. Agentul DHS l-a împiedicat pe Dumitru să strângă fonduri şi l-a luat vineri, împiedicând depunerea documentelor în weekend”, se mai spune în expunerea de motive de pe pagina de strângere de fonduri. 
În tabăra de imigranţi din El Paso, Dumitru Popescu aşteaptă acum să fie trimis în Europa, fără să se ştie data de eliberare. Acelaşi agent i-ar fi  spus că ”nu are nici un drept”, iar avocatului i s-a refuzat accesul, deşi a încercat să-l contacteze în centrul de procesare.
Pentru a fi eliberat din tabăra de imigranţi costurile se ridică la aproximativ 15.000 de dolari, bani pe care românul, după ce a mai trecut printr-o cauţiune, nu-i are la dispoziţie. De aceea, s-a recurs la strângerea de fonduri. 
„Oricine a urmărit această poveste ştie că Dumitru a trecut peste tot ce i s-a întâmplat pentru a-şi dovedi nevinovăţia şi, în ciuda acestui lucru, drepturile sale sunt abuzate în continuare în mod flagrant. Vă cerem să ne ajutaţi cu ce puteţi pentru a pune capăt acestei nedreptăţi şi a-l lăsa pe Dumitru să-şi continue activitatea în dezvoltarea aerospaţială”.
ARCA Space Corporation (ARCA) este o companie cu sediul în Las Cruces (New Mexico), care dezvoltă lansatoare spaţiale comerciale. Fondată în Râmnicu Vâlcea, iniţial ca ONG, în urmă cu aproximativ două decenii, şi-a transferat în 2014 sediul şi operaţiunile în New Mexico. 
Americanii au fost cuceriţi de placa zburătoare de uz personal, capabilă să se ridice la 30 de centrimetri de la sol şi să înainteze cu 20 de km/h, un vehicul electronic de 20.000 de euro numit ArcaBoard.
ArcaBoard - placa zburătoare a celor de la Arca Space Corporation, o companie românească din SUA
În România, Dumitru Popescu a avut o serie de proiecte ambiţioase şi  mai multe vehicule mediatizate la vremea respectivă: prima racheta românească, un avion supersonic şi chiar un program spaţial românesc, câştigând contracte cu Guvernul României şi Agenţia Spaţială Europeană. De la cea din urmă a avut ca misiune testarea sistemelor de paraşutare pentru nava spaţială ExoMars.
În urmă cu doi ani, ARCA Space a fost acuzată de eşecul sondei spaţiale Schiaparelli, care ar fi trebuit să „amartizeze” pe suprafaţa planetei Marte în misiunea Exomars. Reacţia la acea vreme a celor de la ARCA Space a sunat astfel: „ARCA nu a fost niciodată responsabilă pentru producerea sau testarea Unităţii de Măsură Inerţială care a generat date eronate, date care au condus la prăbuşirea modulului Schiaparelli al navei cosmice Exomars. Testarea paraşutei de coborâre pe solul marţian a fost încredinţată ARCA, aceasta funcţionând în parametrii normali în timpul misiunii de pe Marte, după cum arată ancheta Agenţiei Spaţiale Europene“.
0 (0 voturi)
Vizionez mai târziu
Dumitru Popescu, CEO ARCA Space Corporation, cu teancul de documente pentru a-și dovedi nevinovăția, Foto: Arhiva personală
Imagini din aceeasi galerie
