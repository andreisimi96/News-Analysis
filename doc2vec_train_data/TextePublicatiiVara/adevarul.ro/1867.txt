7 iunie 2018, 11:19
Richard Allen Grenell FOTO EPA-EFE
Ambasadorul american la Berlin Richard Grenell s-a declarat „întristat“ de situaţia apărută după afirmaţiile sale în favoarea dreptei dure europene, spun surse guvernamentale germane.
Noul ambasador american în Germania este acuzat de amestec în politica...
Richard Grenell, un susţinător al preşedintelui american Donald Trump, a fost primit miercuri la Ministerul german de Externe de către un secretar de stat.
Vizita sa la diplomaţia germană a avut loc în contextul unui scandal pe care l-a provocat exprimându-se în favoarea susţinerii dreptei dure europene.
Potrivit unor surse guvernamentale germane, Grenell, aflat în post la Berlin de numai o lună, s-a declarat „întristat“ de situaţia apărută.
„Ambasadorul Grenell s-a arătat întristat în legătură cu reacţiile pe care interviul său le-a declanşat“, au spus sursele respective, potrivit AFP.
„El nu vrea (…) să fie considerat în Germania drept un susţinător al forţelor de dreapta“, ci vrea „să pună bazele unei colaborări strânse şi de încredere cu partenerii germanei“, au adăugat ele.
Întrevederea de miercuri s-a desfăşurat într-o „atmosferă deschisă“, a precizat Ministerul german de Externe pe contul său de Twitter.
Richard Grenell a devenit ţinta criticilor după ce a declarat duminică pentru site-ul american de extrema dreaptă Breitbart că vrea să „susţină“ dreapta dură din Europa.
„Trăim o trezire a majorităţii tăcute, cei care resping elitele şi bula lor“, a continuat el pe Twitter, apreciind că acest moment este „condus“ de Donald Trump.
Aceste declaraţii au surprins, întrucât un ambasador trebuie să fie neutru.
Un membru al Guvernului german l-a acuzat marţi pe noul ambasador al Statelor Unite la Berlin de amestec în afacerile interne, în timp ce partidele de stânga au cerut retragerea lui din post.
Confruntată cu această situaţie, diplomaţia americană a apărat „libertatea de exprimare“.
Richard Grenell, în vârstă de 51 de ani, s-a făcut deja remarcat declarând - chiar în ziua în care a preluat funcţia, pe 8 mai - că întreprinderile germane ar trebui să-şi înceteze activităţile în Iran, după decizia administraţiei Trump de a denunţa acordul nuclear iranian şi de a reintroduce sancţiunile impuse Teheranului.
