Astăzi, absolvenţii claselor a VIII-a susţin prima probă a Evaluării Naţionale, cea la Limba Română. Miercuri este programată proba la matematică. Absenteism important: circa 800 dintre elevii gălăţeni care figurau la începutul anului şcolar nu vor susţine examenele de la Evaluarea Naţională.
Subiectele la Evaluarea Naţională 2018, proba la Limba Română: genul e...
Peste 3900 de absolenţi de opt clase din judeţul Galaţi intră de astăzi, 10 iunie 2018, în „focurile” Evaluării Naţionale. Deşi la începutul anului şcolar erau înscrişi peste 4.700 de gimnazişti în clasa a VIII-a, la examen s-au înscris mult mai puţini, rezultând (alarmant!) că aproximativ 20% dintre membrii generaţiei „au legat şcoala de gard”. 
„Unii dintre ei sunt corigenţi, alţii au abandonat şcoala”, a lămurit Inspectoratul Şcolar Judeţean cauzele absenteismului alarmant.
Astăzi, la proba de Limba Română, subiectele vizează evaluarea competenţelor de receptare a mesajului scris din texte literare şi non literare, precum şi exprimare scrisă şi utilizarea corectă şi adecvată a limbii române în producerea de mesaje scrise, în diferite contexte de realizare. 
La primul subiect, elevii au avut un fragment din Ioana Pârvulescu, ”Inocenţii”, la care au avut mai multe cerinţe de vocabular şi să redacteze o compunere de 150 de cuvinte prin care să argumenteze apartenenţa textului dat la genul epic.
La subiectul al II-lea, elevii au avut un text de Adina Brânciulescu, ”Transilvania, în ”goana” trenului”, la care au de rezolvat mai multe cerinţe şi să redacteze o compunere de 150-300 cuvinte, în care să prezinte o întâmplare petrecută într-o cetate.
În funcţie de rezultatele la Evaluarea Naţională, absolvenţii de gimnaziu se pot înscrie la liceu. Media de admitere în învăţământul liceal este formată din media la Evaluarea Naţională 2018, precum şi media anilor de studiu din învăţământul gimnazial, în proporţii de 80%, respectiv 20%.
Calendarul Evaluării Naţionale:
11 iunie 2018 – Limba şi literatura română – probă scrisă
13 iunie 2018 – Matematică – probă scrisă
19 iunie 2018 – Afişarea rezultatelor iniţiale (până la ora 12.00)
19 iunie 2018 – Depunerea contestaţiilor (orele 14.00 – 19.00)
20-22 iunie 2018 – Rezolvarea contestaţiilor
23 iunie 2018 – Afişarea rezultatelor finale după contestaţii
