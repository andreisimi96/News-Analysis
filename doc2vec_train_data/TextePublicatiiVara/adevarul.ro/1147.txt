5 iunie 2018, 10:45
Şase copii, cu vârste cuprinse între 3 şi 16 ani, au fost transportaţi luni seara la spitalul din Bârlad cu stări de rău, ameţeli şi vărsături, după ce au consumat o ciupercă, pe care au pregătit-o singuri în pădure.
BMW-ul unei doctoriţe, distrus de flăcări: „Eu o să îmi iau alta mai f...
Copiii se aflau la joacă în pădurea din apropierea satului Siliştea, comuna Iana. La un moment dat au descoperit o ciupercă de dimensiuni uriaşe, pe care s-au hotărât să o pregătească şi să o mănânce la faţa locului. După ce au aprins focul, copiii au aşezat o tablă pe un jar pe care au copt ciuperca. 
Au mâncat cu toţii, iar la scurt timp au înceăput să acuze stări de rău. Ajunşi acasă copiii au povestit părinţilor că au mâncat o ciupercă în pădure, iar aceştia s-au hotărât să-i trateze cu ”leacuri băbeşti”. Le-au administrat copiilor lapte de vacă crud, convinşi fiind că astfel vor fi eliminate toxinele din organism.
Văzând că starea copiilor se înrăutăţeşte, unul dintre părinţi a sunat la Ambulanţă după ajutor. Potrivit reprezentanţilor Serviciului de Ambulanţă al Judeţului Vaslui, prin apelul la 112 se anunţa că sunt trei copii care prezintă stări de rău, după ce au consumat o ciupercă în pădure. La faţa locului au fost trimise două ambulanţe, iar în timp ce cadrele medicale stabilizau cei trei copii, acordându-le îngriniri medicale, alţi doi copii au fost aduşi de părinţi prezentând simptomatologie asemănătoare. În acest context, medicul care coordona echipajele a solicitat intervenţia ambulanţei pentru victime multiple. Între timp, un alt copil, o fetiţă de 11 ani, a fost adusă de părinţi prezentând şi ea stare generală proastă şi ameţeli.
Certaţi de părinţi pe motiv că au venit prea multe ambulanţe
Neştiind exact câţi copii au consumat din ciuperca otrăvitoare, autorităţile au solicitat sprijinul poliţiştilor pentru a face verificări. La faţa locului a ajuns şi prefectul judeţului, Eduard Popica. La vederea numărului mare de forţe de intervenţie, o parte dintre părinţi au luat la rost autorităţile, afirmând că îşi pot trata singuri copiii şi nu ar fi nevoie de atâta mobilizare.
”În timp ce medicul de la ambulanţă administra perfuziile şi stabiliza copiii, eram certaţi de părinţi că de ce au venit atâtea maşini cu lumini, că facem circ. Au reproşat cadrelor medicale că ei îşi pot trata singuri copii, cu lapte crud, şi că nu au nevoie de ajutor. Am rămas stupefiat, în condiţiile în care cei mai mici dintre copii, cel de 3, respectiv 5 ani, erau în stare foarte gravă, la un pas de comă, iar starea lor se înrăutăţea”, a precizat prefectul Eduard Popica.
Toţi cei şase copii au fost transportaţi la spitalul din Bârlad, pentru îngrijiri medicale, cu toţii rămânând internaţi. Medicii urmează să stabiliească cauzele exacte ale intoxicării. 
