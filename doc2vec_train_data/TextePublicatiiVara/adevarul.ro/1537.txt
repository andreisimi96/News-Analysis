6 iunie 2018, 09:18
Un an extrem de aglomerat din punct de vedere al premierelor pentru BMW. Până acum am primit BMW X2 şi X4. A venit rândul noii generaţii BMW X5 să fie prezentată. Ultimele două zile au fost destul de interesante, ieri am descoperit Audi Q8, astăzi BMW X5. Cine a reuşit să eclipseze pe cine, dumneavoastră decideţi.
DS 4 şi DS 5 la final de carieră
Nu poţi rămâne indiferent în faţa unor evidenţe. BMW prezintă a patra generaţie X5, în timp ce concurenţa abia a lansat a doua generaţie. Asemenea predecesorilor săi, BMW X5 va fi construit la uzina BMW din Spartanburg, în SUA. Lansarea pe piaţă la nivel global va fi în luna noiembrie 2018, inclusiv în România.
Noua generaţie X5 este teritoriul pe care BMW a ales să introducă o serie impresionantă de premiere tehnologice. Din punct de vedere al designului putem spune că avem un cocktail de evoluţie şi revoluţie. Din punctul nostru de vedere maşina arată bine, dar verdictul final aparţine fiecăruia. Totuşi, vorbim despre o maşină mai mare, un ampatament mai lung cu 42 de milimetri decât al predecesorului (acum 2.975 mm), o creştere cu 36 de milimetri a lungimii automobilului (la 4.922 mm), un plus de 66 mm în lăţime (acum 2.004 milimetri) şi o creştere cu 19 mm în înălţime (la 1.745 milimetri).
Noul BMW X5 este echipat standard cu faruri LED, în timp ce BMW Laserlight cu faruri LED adaptive poate fi comandat ca opţiune pentru optimizarea funcţiei de fază lungă cu o rază de acţiune crescută de la 300m (pentru un sistem LED conveţional) la 500m. Particularităţile distinctive de design exterior şi interior marchează variantele de model xLine şi M Sport ale noului X5. Jantele de 22 de ţoli, din aliaj uşor, disponibile opţional, sunt o premieră absolută pentru un model BMW. Iar noul BMW X5 va fi disponibil încă de la lansare cu opţiuni specifice modelului de la BMW Individual.
Noul X5 marchează şi o evoluţie semnificativă a designului planşei de bord raportat la ce am văzut în ultimii ani pe modelele BMW. O evoluţie care totuşi nu dizolvă caracterul BMW. Noua planşă de bord pune accent pe zone de control şi comandă grupate funcţional care asigură un plus de claritate şi ergonomie, premiţând utilizatorului să se orienteze şi să acceseze rapid funcţiile automobilului. Spaţiu interior mai generos, un sentiment de calitate percepută crescut graţie unor materiale noi, introduse în premieră la care adăugăm o poziţie înaltă în scaune pentru o vizibilitate optimă.
Alte particularităţi noi concepute să maximizeze starea de confort de la bordul BMW X5 includ scaune multifuncţionale, suporturi de pahare răcite/încălzite, acoperiş panoramic din sticlă Sky Lounge, lumini ambientale dinamice, sistem de sonorizare Bowers & Wilkins Diamond Surround (va fi disponibil din decembrie 2018), sistem de entertainment pentru scaunele spate Professional cu monitor touchscreen de 10,2 ţoli (25,91 cm; disponibil din decembrie 2018) şi aplicaţii din sticlă pentru anumite butoane la interior.
Rabatarea spătarului banchetei în raport 40:20:40 măreşte capacitatea portbagajului de la 645 de litri la un maxim de 1.860 de litri. Un al treilea rând de scaune pentru doi pasageri suplimentari poate fi comandat opţional (se aşteaptă să fie disponibil din decembrie 2018). De asemenea, noul BMW X5 are hayon în două secţiuni pentru uşurinţă la încărcare. Dacă este comandată opţiunea Comfort Access, ambele secţiuni pot fi deschise/închise automat şi hands-free. Suspensia pneumatică pe două punţi, de asemenea opţională, permite coborârea pragului cu 40mm. O altă permieră absoultă – husa despărţitoare a portbagajului se pliază şi apoi coboară electric în podeaua portbagajului (disponibilă din decembrie 2018).
Noul BMW X5 va fi disponibil de la lansare cu o varietate de motorizări care cuprinde un propulsor V8 şi trei motoare cu şase cilindri dispuşi în linie. Toate vor fi combinate ci transmisie Steptronic cu opt trepte.
Noul BMW X5 xDrive40i este propulsat de un motor pe benzină, cu şase cilindri dispuşi în linie, care dezvoltă o putere maximă de 250 kW/340 CP şi un cuplu maxim de 450 Nm. O motorizare benzină V8 este disponibilă acum pentru statele unite, urmând ca M50i xDrive să îşi facă debutul în Europa anul viitor.
Patru turbocompresoare permit motorului diesel cu şase cilindri dispuşi în linie din echiparea noului BMW X5 M50d să producă o putere maximă de 294 kW/400 CP, în timp ce cuplul maxim de 760 Nm (oferit între 2.000 şi 3.000 rpm). Acceleraţia 0-100 km/h este realizată în acest caz în numai 5.2 secunde. Şi BMW X5 xDrive30d este echipat cu motor diesel cu şase cilindri dispuşi în linie, în acest caz dezvoltând o putere maximă de 195 kW/265 CP şi un cuplu maxim de 620 Nm.
BMW X5  este echipat standard cu Dynamic Damper Control (amorizoare cu răspuns reglabil prin butonul Driving Experince Control), în timp ce suspensia M adaptivă Professional cu stabilizare antiruliu activă şi direcţia integral activă (care îşi face debutul la un model BMW X) permit caracteristici de condus foarte agile şi dinamice. Suspensia pneumatică pe două punţi are grijă de cei care caută un confort sporit al călătoriei şi permite ca garda automobilului să fie ajustată cu până la 80 de milimetri prin atingerea unui buton sau cu ajutorul BMW Display Key. Pentru deplasări off-road garda la sol poate fi ridicată în două trepte cu până la 40 mm. În modul sport sau la viteze de peste 138 km/h, garda la sol coboară cu 20 mm. Pentru a facilita încărcarea automobilului, garda la sol poate coborâ cu 40 mm faţă de nivelul normal.
În plus, clienţii pot comanda acum pachetul Off-Road - o altă dotare disponibilă în premieră pentru un model BMW X. În acest caz, un buton separat oferă conducătorului posibilitatea de a alege unul dintre cele patru moduri de condus, permiţându-i să activeze setarea ideală pentru garda la sol a automobilului, sistemul xDrive, reacţia acceleraţiei şi controlul transmisiei, dar şi intervenţiile de corecţie ale sistemului DSC în pregătirea condusului pe nisip, pietre, macadam sau zăpadă.
Noul BMW X5 vine acum acum cu o gamă fără precedent de invoaţii în ceea ce priveşte sistemele de asistenţă şi siguranţă activă. Printre acestea se numără tempomatul activ cu funcţie Stop & Go, cu asistent de direcţie şi menţinere a benzii, sistemele de avertizare la schimbarea benzii şi la părăsirea benzii, asistent de menţinere a benzii cu protecţie activă la coliziune laterală şi asistent de evitare prin schimbarea benzii, avertizare la trafic transversal, la intersecţii şi de sens unic. Asistentul de parcare preia manevrele de accelerare şi frânare, precum şi de direcţie. Iar o altă funcţie nouă este Emergency Stop Assistant, care opreşte automobilul în condiţii de siguranţă dacă intervine o urgenţă medicală.
O altă premieră absolută este Reversing Assistant. Acest sistem preia direcţia pentru a manevra automobilul de-a lungul unui traseu negociat recent spre înainte. Sistemul face ca mersul înapoi pe o distanţă de până la 80 de metri să fie ceva foarte confortabil la bordul noului BMW X5.
Noul concept de afişare şi control BMW Operating System 7.0 - care îşi face debutul la cea mai recentă generaţie BMW X5 - se concentrează pe un plus de ergonomie şi funcţionalitate. Cu prezentarea şi structura clară, la care se adaugă ferestre personalizate (cu 2, 3 sau 4 casete cu conţinut configruabil), sistemul oferă conducătorilor informaţiile potrivite la momentul oportun. În utilizarea sa standard care stă la baza sistemului BMW Live Cockpit Professional, cuprinde un panou de instrumente şi Control Display (ambele cu diagonala de 12,3 ţoli/31,24 cm). Acestea îşi prezintă informaţiile complet digital şi într-un design clar şi modern. Interacţiunea multimodală permite conducătorului să utilizeze butoanele de pe volan, controlerul iDrive cu funcţie touch, afişajul touchscreen, controlul vocal sau controlul BMW prin gesturi, după cum preferă. De asemenea dezvoltat suplimentar, BMW Head-Up Display oferă o suprafaţă de proiecţie mai mare (măsoară acum 17,78 cm × 8,89 cm), precum şi conţinut nou afişat şi grafică optimizată.
De asemenea, noul BMW X5 este primul model al mărcii care poate fi deblocat de BMW Digital Key prin intermediul unui smartphone compatibil.
Prin BMW Digital Key, automobilul poate fi descuiat sau încuiat prin funcţia NFC a telefonului mobil. Motorul este pornit prin aşezarea telefonului în zona de Wireless Charging. Prin aplicaţia BMW Connected, propiretarul automobilului poate oferi BMW Digital Key la până la alte 5 persoane, pentru un nivel de flexibilitate fără precedent.
6 cilindri în linie, benzină, cutie de viteze automată cu 8 trepte Steptronic.
Capacitate: 2.998 cmc, putere: 250 kW/340 CP între 5.500 – 6.500 rpm,
Cuplu motor: 450 Nm între 1.500 – 5.200 rpm.
Acceleraţie [0 – 100 km/h]: 5.5 secunde, viteză maximă: 243 km/h.
Consum mediu: 8.8 – 8.5 l/100 km, emisii CO2: 200 – 193 g/km, standard: EU6d-TEMP.
BMW X5 xDrive50i (nu va fi disponibil în Europa):
V8, benzină, cutie de viteze automată cu 8 trepte Steptronic.
Capacitate: 4.395 cmc, putere: 340 kW/462 CP între 5.200 – 6.000 rpm,
Cuplu motor: 650 Nm între 1.500 – 4.750 rpm.
Acceleraţie [0 – 100 km/h]: 4.7 secunde, viteză maximă: 250 km/h.
Consum mediu: 11.6 l/100 km, emisii CO2: 264 g/km, standard: EU6d-TEMP.
BMW X5 xDrive30d:
6 cilindri în linie, diesel, cutie de viteze automată cu 8 trepte Steptronic.
Capacitate: 2.993 cmc, putere: 195 kW/265 CP la 4,000 rpm,
Cuplu motor: 620 Nm între 2.000 – 2.500 rpm.
Acceleraţie [0 – 100 km/h]: 6.5 secunde, viteză maximă: 230 km/h.
Consum mediu: 6.8 – 6.0 l/100 km, emisii CO2: 179 – 158 g/km, standard: EU6d-TEMP.
BMW X5 M50d:
6 cilindri în linie, diesel, cutie de viteze automată cu 8 trepte Steptronic.
Capacitate: 2.993 cmc, putere: 294 kW/400 hp la 4,400 rpm,
Cuplu motor: 760 Nm între 2.000 – 3.000 rpm.
Acceleraţie [0 – 100 km/h]: 5,2 secunde, viteză maximă: 250 km/h.
Consum mediu: 7,2 – 6.8 l/100 km, emisii CO2: 190 – 179 g/km, standard: EU6d-TEMP.
