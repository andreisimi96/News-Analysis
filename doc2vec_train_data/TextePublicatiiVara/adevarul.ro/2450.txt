10 iunie 2018, 23:51
Laura Codruţa Kovesi a confirmat prezenţa la Premiile Societăţii Timişoara
Societatea Timişoara premiază, în fiecare an, instituţii şi personalităţi pentru promovarea democraţiei şi a valorilor europene.
La 28 de ani de la lansarea Proclamaţiei de la Timişoara,
Societatea Timişoara continuă să premieze instituţii şi
personalităţi care şi-au adus contribuţia la promovarea democraţiei şi a valorilor europene. Societatea Timişoara îşi reafirmă astfel principiile şi valorile în care a crezut şi pentru care a luptat de la început.
Premiile pe anul 2017 vor fi decernate vineri, 22 iunie 2018, ora 12, în sala Bibliotecii Centrale Universitare Eugen Todoran din Timişoara.
Premiul „Speranţa“ se acordă Direcţiei Naţionale Anticorupţie din cadrul Parchetului de pe lângă Înalta Curte de Casaţie şi Justiţie.
Premiul „Alexandra Indrieş“ se acordă scriitorului şi jurnalistului Radu Vancu. 
Alexandra Indrieş, pe numele ei adevărat Gloria Lilin, fost deţinut politic, scriitor, membru fondator al Societăţii „Timişoara“ şi editorialist la ziarul „Timişoara“, a murit în 1993.
Premiul pentru jurnalism civic „Oscar Berger“ se acordă  jurnalistului Liviu Avram. 
Oscar Berger a fost regizor, redactor şef şi director al ziarului „Timişoara”, până la moartea sa, în 2013.
Premiul „Ion Monoran“ se acordă istoricului şi cercetătorului Mădălin Hodor. 
Ion Monoran, poet, membru fondator al Societăţii şi ziarului „Timişoara“ -la care a scris până la moartea sa, în 1993-, a fost cel care, în 16 decembrie 1989, a oprit tramvaiele în Piaţa Maria din Timişoara, moment esenţial în declanşarea Revoluţiei.
Premiul „Secera şi ciocanul“ se acordă liderilor coaliţiei de guvernare, Liviu Dragnea şi Călin Popescu Tăriceanu.
Au confirmat, până acum, participarea la festivitatea de decernare a premiilor Laura Codruţa Kovesi -din partea DNA, Radu Vancu, Liviu Avram şi Mădălin Hodor.
