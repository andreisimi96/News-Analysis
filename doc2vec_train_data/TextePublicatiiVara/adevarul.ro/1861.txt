7 iunie 2018, 10:47
Liviu Cazan, anchetat într-un dosar penal, şi-a dat demisia de la Primăriei FOTo infoialomita.ro
Viceprimarul oraşului Urziceni, Liviu Cazan, anchetat într-un dosar de evaziune fiscală şi spălare de bani, şi-a dat demisia din toate funcţiile publice. Pe lângă activitatea de la Primărie, Cazan era şi preşedintele Organizaţiei PSD Urziceni.
Bogdan Huţucă (PNL): Miza PSD e să cheltuiască banii din Fondul Suvera...
În acest moment, primaria din Urziceni a rămas fără viceprimar, după ce Liviu Cazan a fost reţinut de poliţişti în urmă cu trei zile şi prezentat apoi instanţei de judecată cu propunere de arestare preventivă. Cazan este cercetat sub control judiciar pentru 60 de zile, după ce oamenii legii au stabilit că este i8mplicat într-un dosar cu fraude economice. De asemenea, Liviu Cazan a renunţat şi la funcţia de preşedinte al PSD Urziceni.
Descinderi cu mascaţi
Pe 4 mai, poliţiştii de investigare a criminalităţii economice din Ialomiţa au pus în executare 7 mandate de aducere, emise pe numele unor bărbaţi, cu vârste cuprinse între 41 şi 63 de ani, bănuiţi de evaziune fiscală, complicitate la evaziune fiscală, fals în înscrisuri sub semnătură privată şi spălare de bani.
Din cercetări a reieşit că, în perioada 2015 – 2017, suspecţii, având calitatea de administratori de drept şi de fapt ai unor societăţi comerciale situate pe raza judeţului Ialomiţa, ar fi efectuat operaţiuni de comercializare de material lemnos, fără respectarea legislaţiei aplicabilă în domeniu. Astfel, spun poliţiştii, cei în cauză ar fi întocmit documente fictive şi nu ar fi înregistrat în evidenţele contabile  operaţiunile derulate şi veniturile obţinute.
Pagubă de 800.000 de lei
Conform IPJ Ialomiţa, prejudiciul cauzat bugetului de stat este estimat la 800.000 de lei. De asemenea, din verificările efectuate, a rezultat că bărbatul de 63 de ani, în calitate de administrator al unor societăţi comerciale, ar fi transferat în folosul  propriu sume de bani, despre care cunoştea că ar proveni din infracţiuni care ar fi fost comise cu ocazia comercializării materialului lemnos.
Trei dintre persoanele reţinute, viceprimarul Liviu Cazan, şeful ocolului Silvic Slobozia şi administratorul unei firme care comercialiează material lemnos, au fost prezentate Parchetului de pe lângă Tribunalul Ialomiţa, cu propunere de arestare preventivă.  Poliţiştii continuă cercetările, sub coordonarea procurorilor din cadrul Parchetului de pe lângă Tribunalul Ialomiţa.
