Emoţionanta  poveste a profesorului care a ajuns suplinitor, deşi abso...
Concluziile raportului de necropsie în cazul lui Laurenţiu Durleci, autorul triplului asasinat de la Stoeneşti, care a  decedat pe 29 decembrie 2017 la Spitalul Judeţean de Urgenţă din Piteşti, unde a fost transferat în stare gravă de la Penitenciarul Colibaşi, adâncesc misterul morţii bărbatului, despre care, iniţial, s-a crezut că s-a sinucis.
„Moartea numitului Durleci Laurenţiu, în vârstă de 21 de ani, a fost violentă. Aceasta s-a datorat insuficienţei cardio-respiratorii acute, consecinţa unui trombembolism pulmonar survenit în evoluţia unei asfixii mecanice prin aspirat gastric (resuscitată în mediu penitenciar) cu encefalopatie hipoxic-ischemică secundară gravă şi stare comatoasă profundă, la o persoană cu patologie de natură psihiatrică, aflată în tratament medicamentos de specialitate.
La necropsie s-au constatat leziuni traumatice, care s-au putut produce prin lovire de corp/plan dur sau urmare a manipulării în timpul resuscitării, leziuni traumatice fără legătură de cauzalitate cu decesul. Examenul toxicologic efectuat în cadrul Laboratorului  de Toxicologie al Serviciului Judeţean de Medicină Legală (la solicitatea medicului de la ATI) a evidenţiat prezenţa fenobarbitalului. Examenul toxicologic efectuat în cadrul Institutului  Naţional de Medicină Legală Mina Minovici Bucureşti a evidenţiat prezenţa fenobarbitalului şi olanzapinei. Substanţele medicamentoase evidenţiate sunt utilizate în mod uzual în tratamentul afecţiunilor patologice de natură psihiatrică, administrate cel mai probabil ca tratament pe perioada spitalizării la Spitalul Penitenciar Mioveni, substanţe care nu au legătură de cauzalitate cu decesul”, se arată în concluziile respectivului raport.
Anul trecut, Laurenţiu Durleci, a fost condamnat de instanţa de fond la închisoare pe viaţă pentru uciderea fostei sale concubine, Laurenţia Durleci (17 ani), a tatălui acesteia, Filip Tinca (37 ani), şi a bunicului fetei, Paul Durleci (57 ani), în timp ce tatăl şi fratele său (Doru şi Vasile Durleci), trimişi şi ei în judecată pentru acelaşi triplu asasinat, au fost achitaţi de instanţa de fond, asta după 18 luni petrecute în  arest.Decizia Tribunalului Argeş n-a fost una definitivă şi a fost atacată imediat la Curtea de Apel Piteşti, atât de avocatul Florentin Sorescu, care spera să obţină o pedeapsă mai uşoară în cazul lui Laurenţiu Durleci (şi pe fondul problemelor psihice cu care acesta a fost diagnosticat), cât şi de Parchet, care consideră, în continuare, că la comiterea abominabilelor crime de la Stoeneşti au luat parte toţi cei trei inculpaţi, nu doar Laurenţiu Durleci.
În decembrie 2017, când Laurenţiu Durleci a murit, principala ipoteză vehiculată a fost sinuciderea, o variantă exclusă din start de avocatul Florentin Sorescu, convins că moartea lui Laurenţiu Durleci a survenit pe fondul loviturilor primite de acesta în spatele gratiilor. 
„Din cele trei persoane trimise în judecată, două au fost achitate după ce au stat un an şi şase luni în arest preventiv, iar a treia a murit în penitenciar, existând o serie de date că a fost omorâtă. De cine? Chiar de cei care trebuia să asigure paza şi ordinea. Raportul de necropsie este întocmit cu mare, mare întârziere (după mai bine de cinci luni de la deces) şi doar la insistenţele instanţei”, a declarat, pentru Adevărul, avocatul Florentin Sorescu.
Avocatul familiei Durleci spune că va demonstra cu martori, în instanţă, ipoteza uciderii clientului său şi e hotărât să se adreseze Curţii Europeane pentru Drepturile Omului. 
„Modul de redactare, tipic pentru a spune ceva fără să spui nimic. Aflăm că moartea a fost violentă, este exclusă varianta sinuciderii, dar nu ni se precizează cauza efectivă. Nu mecanismul, ci cauza. Ce anume a determinat insuficienţa cardio-respiratorie acută? Cumva nişte lovituri bine ţintite în plex? Am date că acest lucru s-a întâmplat, din ce în ce mai mult. Înţeleg că parchetul s-a autosesizat, fiind efectuate cercetări în acest sens. Mă întreb însă cum au putut fi efectuate aceste cercetări în lipsa raportului de necropsie, în condiţiile în care cei îndrituiţi să-l redacteze au cerut actele medicale de la instanţa care judecă apelul. Nu ştiu la ce concluzie vor ajunge anchetatorii, dar cu certitudine cei de la CEDO îşi vor pune multe întrebări. Foarte multe. Şi poate aşa ne vom trezi şi noi din somnul cel de moarte, aşa cum stă scris în imnul naţional. Şi în care singuri ne-am afundat", mai spune Florentin Sorescu.
Jurnaliştii au solicitat Penitenciarului Colibaşi concluziile anchetei interne efectuate după moartea lui Laurenţiu Durleci şi un punct de vedere cu privire la ipoteza avansată de avocatul Florentin Sorescu, iar oficialii penitenciarului au anunţat că urmează să transmită aceste informaţii.
