Recep Tayyip Erdogan FOTO EPA-EFE
Preşedintele turc Recep Tayyip Erdogan a anunţat încheierea activităţii Uber în Turcia, după o presiune puternică a taximetriştilor din Istanbul, relatează AFP.
Taxify, rivalul Uber, devine unicorn după atragerea unei investiţii de...
„Chestia asta care a apărut şi care se numeşte Uber, Muber, sau nu mai ştiu cum, s-a terminat cu ea“, a spus Erdogan vineri seara, la Istanbul.
„Premierul (Binali Yildirim, n. red.) a făcut deja anunţul. Avem propriul sistem de taxi“, a adăugat preşedintele turc.
Asociaţiile de taxi din Istanbul au sesizat instanţele împotriva Uber şi au făcut presiuni pentru interzicerea acestei platforme online de închiriat maşini în regim de taxi.
„De ce a crescut Uber? Pentru că a făcut acest lucru în Europa. Dar ce este Europa pentru mine? Noi luăm propriile decizii“, a insistat Erdogan, aflat în prezent în campanie pentru un nou mandat de preşedinte.
Conform AFP, aproximativ 17.400 de taximetrişti operează în Istanbul, dar mulţi clienţi sunt nemulţumiţi de calitatea serviciilor lor, fapt ce a dus la creşterea popularităţii Uber.
