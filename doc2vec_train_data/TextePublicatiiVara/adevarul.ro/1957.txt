Clanurile de rromi din Bârlad care au pus stăpânire afacerile ilegale cu ţigări, luate cu asalt de poliţişti. Şapte persoane au fost arestate
7 iunie 2018, 15:51
Şapte persoane, ce aparţin unor clanuri de rromi din municipiul Bârlad, au fost arestate preventiv fiind acuzate de constituire de grup infracţional organizat şi contrabandă cu ţigări. Pe plan local afacerile cu ţigări de contrabandă vândute de membrii familiilor Dura, Ţaga şi Berescu erau de notorietate, rromii fiind vizaţi şi de alte anchete.
Schemă de contrabandă cu smartphone-uri, tablete şi drone prin trenul ...
Poliţiştii de frontieră din cadrul Serviciului Teritorial al Poliţiei de Frontieră Vaslui, sprijiniţi lucrătorii Direcţiei Operaţiuni Speciale au descins miercuri în municipiul Bârlad, unde au desfăşurat 11 percheziţii, fiind vizată o grupare infracţională care acţiona în sfera contrabandei cu produse din tutun.
În cauză sunt cercetate 15 persoane pentru săvârsirea infractiunii de contrabandă, iar faţa de şapte dintre acestea judecătorul de drepturi şi libertăţi din cadrul Judecatoriei Bârlad  a admis propunerea de arestare preventivă pentru 30 de zile.
Cei care au ajuns după gratii sunt Dura Ionel, Dura Artemiza, Berescu Liliana, Ţaga Gheorghe, Ţaga Filip Ovidiu, Mantu Iordache-Gheorghe-Viorel şi Cogean Andrei-Daniel. 
Potrivit reprezentanţilor STPF Vaslui, membrii grupării colectau, transportau, depozitau şi comercializau, direct sau prin intermediari, ţigări de contrabandă pentru o obţine beneficii financiare.
Pe 5 iunie, în municipiul Bârlad a fost realizat un flagrant, ocazie cu care au fost descoperite într-un autoturism marca Citroen C4, condus de cetăţeanul român Daniel C., în vârstă de 30 de ani, patru cutii de carton, care conţineau cantitatea de 2.500 pachete de ţigări marca Plugarul cu timbru de acciză R. Moldova. De asemenea, la o locaţie de pe raza municipiului Bârlad utilizată de Daniel Andrei Cogean au fost descoperite alte şase cutii de carton, identice cu cele descoperite în autoturismul Citroen, care conţineau cantitatea de 3.750 pachete de ţigări marca Plugarul cu timbru de acciză Republica Moldova.
În cadrul aceleiaşi acţiuni a fost identificat în trafic autoturismul marca Mercedes E 200, condus de către cetăţeanul român Gheorghe Ţaga, însoţit de fratele său, care acţiona ca antemergător al primului autoturism. 
”Ca urmare a celor constatate, în data de 06 iunie a.c., poliţiştii de frontieră din cadrul I.T.P.F. Iaşi, sub coordonarea procurorului de caz din cadrul Parchetului de pe lângă Judecătoria Bârlad, au desfăşurat 11 percheziţii domiciliare la diferite locaţii de pe raza municipiului Bârlad şi 8 percheziţii la autoturismele folosite de către suspecţi, fiind  puse în aplicare 15 de mandate de aducere la audieri”, au precizat reprezentanţii STPF Vaslui.
În urma percheziţiilor desfăşurate au fost ridicate şi indisponibilizate în vederea continuării cercetărilor, 615 pachete de ţigări, de diferite mărci, de provenienţă R. Moldova,  două autoturisme folosite in activitatea infracţională şi diferite sume de bani (9.677 lei şi 950 lire).Totodată, au fost aduse la sediul Serviciului Teritorial al Poliţiei de Frontieră Vaslui, pentru audieri, 15 persoane, faţă de care a început urmărirea penală.
Membrii clanurilor Dura, Berescu şi Ţaga se aflau de mai multă vreme sub supravegherea poliţiştilor, care le cunoşteau preocupările infracţionale, în 2016 fiind confiscate o cantitate importantă de ţigări de contrabandă de la domiciliile acestora.
Deşi ştiau că sunt vizaţi de oamenii legii, contrabandiştii şi-au continuat afacerile cu ţigările aduse din Republica Moldova, pe care le comercializau la negru în municipiul Bârlad şi satele limitrofe.
