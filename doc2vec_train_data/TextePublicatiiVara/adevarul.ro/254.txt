În ce condiţii răspund penal minorii care au vârsta cuprinsă între 14 şi 16 ani. Recomandările poliţiştilor pentru a se feri de necazuri
28 mai 2018, 17:29
Foto: IPJ Brăila
Mulţi minori cad pradă anturajului, lăsându-se adeseori angrenaţi în activităţi ce implică consumul de alcool şi droguri. Nu de puţine ori, devin violenţi, distrug bunuri din şcoală, parcuri şi mijloace de transport în comun şi comit infracţiuni.
400 de elevi din Brăila au transmis un mesaj împotriva intimidării, vi...
Poliţiştii brăileni continuă şi astăzi campania ”100 de zile de mesaje preventive” cu mai multe informaţii şi recomandări pentru copii. Delicvenţa juvenilă reprezintă totalitatea încălcărilor de norme sociale săvârşite de către minori (persoane cu vârsta de până la 18 ani), încălcări sanctionate penal. Răspunderea penală reprezintă obligaţia celui care a săvârşit o faptă periculoasă asupra altui om sau a bunurilor acestuia, de a suporta consecinţele legale pentru faptele sale.
Dacă eşti minor, trebuie să ştii că:
-dacă ai vârsta de până la 14 ani, nu răspunzi penal pentru faptele tale, putând fi luate măsuri de protecţie specială (plasament, supraveghere specializată) sau cu privire la părinţii tăi;
-dacă ai vârsta între 14 şi 16 ani, răspunzi penal, vei fi sancţionat, dacă se dovedeşte că ai avut discernământ când ai comis infracţiunea;
-dacă ai vârsta între 16 şi 18 ani, răspunzi penal pentru faptele tale, fără a mai fi necesară dovedirea discernământului.
Pentru a nu avea probleme cu legea,
-ai grijă cum îţi alegi prietenii! Evită-i pe cei care consumă alcool, sunt violenţi sau te îndeamnă să faci fapte rele; 
-nu te certa cu colegii, nu-i jigni şi nu te lua la bătaie cu aceştia, nici chiar în joacă. Fără să vreţi, puteţi suferi accidente dintre cele mai grave;
-nu distruge lucrurile din şcoală, din parcuri sau mijloacele de transport în comun;
-limitează-te la ceea ce ai; dorinţa de a avea tot mai mulţi bani (pentru că unii din anturajul tău au) i-a împins pe mulţi adolescenţi să comită infracţiuni;
-nu consuma alcool sau droguri! Aceste substanţe sunt în strânsă legătură cu săvârşirea de fapte ilegale.
