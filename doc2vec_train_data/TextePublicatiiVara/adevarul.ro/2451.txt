Thomas Mendel a vorbit în faţa protestatarilor. FOTO: Remus Florescu
Circa o sută de clujeni au participat, duminică, în centrul oraşului la protestul faţă de guvernarea PSD. Unul dintre subiectele discutate a fost mitingul organizat sâmbătă de social democraţi.
Proteste în oglindă: OUG 13 vs. miting PSD. Cum manipulează televiziun...
Unul dintre protestatari, Thomas Mendel, de profesie medic stomatolog, a avut un mesaj dur pentru comunitatea #rezist:
„Pe mine m-a impresionat foarte tare mitingul de ieri şi mi-a dat şi o rază de speranţă. Asta este tot ce pot ei: cu tot şantajul, cu toată mobilizarea, cu toată logistica, cu Guvernul, cu Parlamentul, cu toţi banii, cu tot ce au, au reuşit să facă un munte de gunoi la propriu şi la figurat. Au reuşit să ne arate exact încotro mergem, iar pentru cine n-a ascultat, sunt planuri până în 2040. Din câte am înţeles eu de la Uniunea Europeană primim bani până în 2038. O fi o coincidenţă, nu ştiu. 
Mesajul dur al unui medic clujean pentru comunitatea #rezist
Pe mine m-a încurajat foarte tare ceea ce am văzut ieri, dar pe de altă parte, trebuie să vă spun: nu se va lupta nimeni pentru noi. Şi dacă suntem în UE şi avem aliaţi puternici care ne vor binele sau care ne susţin, ordine acasă facem doar noi, hainele murdare le spălăm doar noi. Şi să ştiţi că e nevoie de mobilizare. Nu se întâmplă nimic de la sine. Pe mine mă şochează foarte mult să văd că pe Facebook e plin, plin de comentarii, de discuţii, de tot ce vreţi, iar noi aici suntem mai puţini decât pe Facebook. 
Schimbarea adevărată şi soarta ne-o luăm în mâini atunci când nu mai stăm pe Facebook şi suntem aici în piaţă şi o să spunem ce ne doare şi cu ce nu suntem de acord. În acelaşi timp vreau să vă spun, nu reproşez nimic nimănui şi nu acuz pe nimeni, dar am o grămadă de întrebări şi sper că şi alţii le au şi vreau să le întreb cât de des posibil pentru că este ceva la care aceşti oameni nu au răspunsuri. Sper să ne vedem în piaţă cât mai mulţi, altfel nu vom face schimbarea”. 
