6 iunie 2018, 20:56
O parte dintre stăpânii de sclavi de la Berevoeşti FOTO Denis Grigorescu
Şapte localnici din comuna argeşeană Berevoeşti trimişi în judecată pentru infracţiunea de trafic de persoane după ce în anul 2016 procurorii DIICOT au descoperit că ţineau sclavi mai mulţi oameni, inclusiv minori, pe care îi exploatau, au fost încarceraţi miercuri, după ce au fost condamnaţi definitiv la pedepse între patru ani şi opt ani şi opt luni de închisoare.
Şapte stăpâni de sclavi care au îngrozit România, condamnaţi la închis...
 Curtea de Apel Piteşti i-a condamnat definitiv, miercuri, pe şapte dintre inculpaţii trimişi în judecată în dosarul de trafic de persoane de la Berevoeşti, dosar deschis după ce procurorii DIICOT au descoperit că mai mulţi localnici, rude între ei, au ţinut captivi şi au exploatat oameni aflaţi în situaţii dificile, între care şi minori.
Cei şapte localnici deferiţi justiţiei pentru infracţiuni de trafic şi exploatare de persoane şi constituirea unui grup infracţional organizat au primit pedepse între patru ani şi opt ani şi opt luni de închisoare. Printre cei condamnaţi se numără şi trei femei.
Cei şapte condamnaţi definitiv miercuri fac parte din al doilea lot de inculpaţi trimişi în judecată în urma descinderilor făcute de DIICOT în anul 2016 la Berevoeşti. În luna septembrie a anului trecut, un prim grup format din cinci inculpaţi deferiţi justiţiei în acest caz a fost condamnat definitiv la pedepse de până la cinci ani şi patru luni de detenţie.
În iulie 2016, procurorii DIICOT Piteşti, împreună cu poliţişti de la Brigada de Combatere a Criminalităţii Organizate (BCCO) Piteşti şi Craiova, au făcut 40 de percheziţii în comuna Berevoeşti, satul Gămăceşti, din judeţul Argeş, pentru destructurarea mai multor grupuri infracţionale organizate specializate în infracţiunde trafic de persoane şi trafic de minori.
Persoanele vizate în acest caz au fost inculpate sub acuzaţia că, începând cu anul 2008, au constituit mai multe grupuri infracţionale organizate structurate pe baza relaţiilor de familie, care au recrutat aproximativ 40 de persoane minore şi majore prin constrangere, inducere în eroare, răpire sau profitând de starea de vulnerabilitate în care se aflau acestea le-au exploatat supunându-le la executarea de munci şi îndeplinirea de servicii în mod forţat.
Printre victime se numără copii, dar şi persoane cu dizabilităţi fizice sau psihice ori cu situaţii materiale precare care au fost forţate să muncească sau să practice cerşetoria, ”prin procedee care au adus victimele în stare de aservire şi de lipsire de libertate”, arăta DIICOT.
Victimele erau ţinute într-o continuă stare de teroare. Exploatatorii le băteau, le ameninţau, le ţineau fără hrană şi le supuneau unor tratamente umilitoare.
Cinci persoane, între care doi copii, exploatate de către membrii grupărilor din Berevoeşti, judeţul Argeş, au fost găsite de poliţişti legate cu lanţuri. De asemenea, în urma percheziţiilor, anchetatorii au ridicat aproape 230.000 de lei, jumătate de kilogram de aur, maşini şi drujbe.
Anchetatorii spun că suspecţii din acest dosar, rude între ei, îşi recrutau victimele în diverse moduri. În unele situaţii, ei le promiteau unor bărbaţi că îi angajează ca zilieri sau ca şoferi plătiţi cu 100 sau 200 de lei, plus masă şi cazare pentru fiecare cursă. Ulterior, acestora le erau luate actele, respectiv buletinul şi permisul de conducere, şi erau obligate să facă diverse munci, dar şi să cerşească în beneficiul exploatatorilor. Astfel, au fost identificaţi bărbaţi puşi să spele vase, rufe, să îngrijească animale, să facă grădinărit sau să cureţe fecalele din spatele casei, spaţiu folosit în loc de toaletă. În alte situaţii, suspecţii răpeau victimele de pe stradă.
