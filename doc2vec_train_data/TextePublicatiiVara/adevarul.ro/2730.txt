12 iunie 2018, 14:32
Alin Rotaru Dumitru a părăsit închisoarea
Prima eliberare condiţionată în dosarul celor şapte violatori din Vaslui a fost pusă în aplicare marţi 12 iunie. Alin Rotaru Dumitru a părăsit Penitenciarul Vaslui. Procurorii Vasluieni au fost de acord cu eliberarea condiţionată şi nu au contestat decizia.
Cazul ireal al unei fetiţe care a cerut să fie luată de Protecţia Copi...
Alin Rotaru (21 ani), mezinul grupului celor şapte violatori, a părăsit Penitenciarul Vaslui marţi în jurul orei 13.30. Tânărul nu a făcut nicio declaraţie şi nu şi-a ridicat privirea din pământ, de la ieşirea pe uşa închisorii şi până la maşina rudelor care în aşteptau în imediata apropiere.
Rotaru era elev la data comiterii faptelor (2014) şi a fost condamnat la 6 ani şi patru luni închisoare în baza acordului de recunoaştere. Tânărul a achitat victimei daunele morale, lună trecută după ce familia a constatat că judecătorii au respins eliberarea condiţionat a tânărului care primise cea mai mică pedeapsă tocmai pentru că nu şi-a respectat obligaţiile civile.
Odată cu decizia liberării condiţionate, Judecătoria Vaslui a  a dispus ca intervalul cuprins între data liberării condiţionate şi data împlinirii duratei pedepsei să constituie termen de supraveghere pentru condamnat. Astfel, până la data la care se împlineşte termenul integral al pedepsei, Alin Rotaru trebuie să respecte următoarele măsuri de supraveghere: să se prezinte la Serviciul de Probaţiune Vaslui, la datele fixate de acesta; să primească vizitele persoanei desemnate cu supravegherea sa; să anunţe, în prealabil, orice schimbare a locuinţei şi orice deplasare care depăşeşte 5 zile; să comunice schimbarea locului de muncă; să comunice informaţii şi documente de natură a permite controlul mijloacelor sale de existenţă. 
Potrivit hotărârii prin care s-a dispus condamnare, după executarea integrală a pedepsei Alin Rotaru, dar şi ceilalţi şase tineri, are interzis dreptul de a comunica cu victima, cu părinţii acesteia, de a se apropia de aceştia, de locuinţa victimei şi a părinţilor acesteia, pentru o perioadă de 2 ani.
Tot astăzi, Judecătoria Vaslui urmează să hotărască dacă va dispune eliberarea condiţionată a lui Bogdan Boicu, al treilea tânăr din grupul celor şapte, care şi-a recunoscut faptele.
Cei şapte tineri au câştigat aproape 300 de zile de libertate, urmare a beneficiilor recursului compensatoriu, pentru condiţiile grele de detenţie.
Silviu Avadanei (23 de ani), Ionuţ Bogdan Boicu (22 de ani), Petrică Bolboceanu (24 de ani), Silviu Burada (22 de ani), Paul Andrei Burlacu (29 de ani), Alin Dumitru Rotaru (20 ani) şi Ioan Surleac (21 de ani) au fost condamnaţi definitiv în noiembrie 2015 la pedepse cuprinse între 6 şi 10 ani de închisoare pentru viol în formă agravantă şi lipsire de libertate. În plus ei au fost obligaţi să achite victimei, în solidar, suma de 70.000 de lei cu titlul de daune morale.
Cele mai mici pedepse (cuprinse între 6 ani şi 6 ani şi 8 luni) le-au primit cei trei tineri care şi-au recunoscut faptele. Ceilalţi patru au primit pedepsele cuprinse între 7 şi 10 ani.
