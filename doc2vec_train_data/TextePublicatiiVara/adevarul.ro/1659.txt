Povestea icoanei făcătoare de minuni din basilica Maria-Radna, care vreme de 350 de ani ar fi vindecat mii de oameni
6 iunie 2018, 15:29
Icoana Sfintei Maria din basilica papală de la Radna FOTO Facebook/Basilica Maria Radna
Icoana Sfintei Maria din basilica Maria-Radna (judeţul Arad) a fost achiziţionată de un negustor şi adusă pe aceste meleaguri în anul 1668.
Răsturnare de situaţie în cazul tinerelor moarte după ce maşina în car...
În Bazilica Maria-Radna, principalul loc de pelerinaj al romano-catolicilor din vestul ţării, se află o icoană făcătoare de minuni. Icoana tipărită pe hârtie în tipografia Remondi din Bassano del Grappa (provincia Vicenza), care o înfăţişează pe Sfânta Fecioară Maria, a ajuns la Radna în 1668. 
Astfel, în 2018 se împlinesc 350 de ani de când icoana a ajuns pe aceste meleaguri. 
“Acestă icoană a Maicii Domnului a fost achiziţionată de către un negustor din Radna, care a cumpărat-o din Italia. Acest negustor a adus icoana la Radna, în anul 1668, în urmă cu 350 de ani. În primii ani, el a păstrat această icoană în casa sa natală, însă înainte de moarte a dăruit-o Mănăstirii Franciscane din Maria Radna, care a pus icoana în capelă. Nu ştim data exactă când a fost adusă în biserică, pentru că ea a fost aşezată iniţial în capelă. Dar în 1707, când vin primii pelerini din Arad, icoana se afla deja acolo”, a declarat părintele Nicolaus Lauş, directorul Cancelariei Diecezei Romano Catolice din Timişoara.
În 1695, soldaţi otomani incendiază capela franciscanilor din Radna. În mod miraculos, icoana tipărită pe hârtie nu a ars, fiind găsită mai apoi de credincioşi printre resturile carbonizate. 
Icoana se află pe altarul principal al mănăstirii, în sanctuar, iar miracolele au început odată cu sosirea primilor pelerini. Prima minune despre care există documente scrise este legată de epidemia de ciumă de la Arad. 
Icoana făcătoare de minuni
În timpul ciumei, aproape toţi locuitorii oraşului au plecat pe jos la Radna, pentru a se ruga. O persoană importantă a bisericii din Arad s-a îmbolnăvit de ciumă. Înainte să moară a spus că această boală se va opri atunci când locuitorii vor merge la Radna, pe jos, să se roage. 
În 1709, boala a dispărut, iar vindecările miraculoase au tot continuat la bazilica Maria-Radna. De atunci, de sute de ani, arădenii obişnuiesc să vină pe jos la Radna în pelerinaj.
“De-a lungul timpului, Mănăstirea Maria Radna a întâmpinat foarte mulţi pelerini, indiferent de confesiune. Au existat foarte multe minuni. Practic, părinţii franciscani au inventariat aceste minuni. Oamenii veneau să se roage pentru cineva, iar acea persoană pentru care s-au rugat a fost vindecată, chiar dacă medicii nu-I dădeau nicio şansă de viaţă. Au fost sute de minuni pe care părinţii franciscani le-au notat, iar aceste documente au fost trimise la Vatican. Într-un an de zile, a fost recunoscut sanctuarul de la Maria-Radna ca şi loc de pelerinaj”, a mai spus Nicolaus Lauş. 
Muzeu cu donaţiile de mulţumire pentru minunile săvârşite
Despre minunile de la Radna vorbesc sutele de tablouri donate ca mulţumire de cei care s-au vindecat în urma rugăciunilor. Aceştia au lăsat o veritabilă expoziţie de picturi şi fotografii. Peste 2.500 de icoane se află astăzi în posesia bisericii, însă acestea provin doar după 1850, pentru că cele strânse până la acea dată au fost distruse de franciscani. 
“Avem numeroase icoane care se găsesc pe coridoarele mănăstirii, ca mulţumire Sfintei Fecioare Maria de la Radna. O parte sunt în muzeu, o parte sunt pe holurile mănăstirii, mai sunt altele care nu sunt la vedere. Nu este spaţiu suficient pentru toate aceste dionaţii”, a afirmat Lauş. 
Este de fapt a doua colecţie, care începe din 1850. Înainte exista o colecţie veche, însă un călugăr era deranjat că peste tot erau numai icoane şi a decis să distrugă tot ce era. Următorul stareţ, după trei ani, a decis să le colecţionaze din nou. 
Legenda copitei calului unui soldat turc
Mai există o legendă, conform căreia copita calului unui călăreţ turc, care a vrut să intre în biserică, s-a afundat în piatră. 
“Cum intrăm în basiclică, pe partea dreaptă, pe perete avem un basorelief. Un soldat turc a dori cu calul său să intre în biserică, ca semn de denigrare a locului, dar chiar la intrare potcoava calului s-a înfundat în piatră şi nu a mai putut face niciun pas. Acest semn se află în interiorul bisericii. Se poate vedea cum copita calului este incremenită. Este o legendă care se povesteşte, dar se presupune că aşa s-a întâmplat şi în realitate”, a mai afirmat Nicolaus Lauş.   
Evenimente cu ocazia aniversării celor 350 de ani
Icoana a fost restaurată în 2015, într-un laborator din Budapesta, chiar în timpul lucrărilor de restaurare a mănăstiri Maria Radna.
În anul în icoana aniversează 350 de ani, Episcopia Romano-Catolică a pregătit o serie de evenimente la Basilica Maria-Radna. Principala sărbătoare va avea loc pe 16 iulie, când Sfânta Liturghie va fi oficiată de cardinalul Vinko Puljici, arhiepiscop de Sarajevo.
În 2 august este pelerinajul credicioşilor germani plecaţi de pe meleagurile bănăţene, iar pe 8 septembrie, cu ocazia naşterii Sfintei Fecioare Maria, este programată o liturgie pontificală celebrată de cardinalul Péter Erdő, arhiepiscop de Budapesta, preşedintele Consiliului Conferinţelor Episcopale din Europa. Pentru conclavul din 2013 a fost considerat drept papabil.
