5 iunie 2018, 10:34
Scene de o violenţă ieşită din comun au fost filmate de un tânăr din Buzău care a vrut astfel să-;i sperie fosta iubită. Pentru că fata nu a mai vrut să continue relaţia de iubire, băiatul a găsit un om al străzii şi l-a bătut până l-a lăsat lat, apoi i-a trimis fostei iubite filmarea ca pe un avertisment. Ca să fie şi mai convingător, tânărul s-a fotografiat într-un cimitir şi i-a transmis fetei că acolo îi va săpa mormântul.
Pe imaginile trimise de bătăuş pe telefonul fostei iubite se vede cum agresorul, filmat de un amic, îl trage pe omul străzii într-o curte după care începe să-l umilească.
În ciuda faptului că victima imploră să fie lăsată în pace, agresorul îşi continuă demonstraţia care se încheie cu o bătaie zdravănă.
Cu astfel de scene încearcă teribilistul, un tânăr de 20 de ani din Mărăcineni, să îşi sperie fosta iubită şi pe familia acesteia. Teroarea a început atunci când părinţii fetei au încurajat-o să rupă prietenia cu tânărul pus pe rele.
Pentru a fi şi mai convingător, tânărul s-a fotografiat într-un cimitir şi i-a transmis fostei iubite o fotografie cu mesajul că acolo îi va săpa mormântul. Părinţii fetei sunt disperaţi pentru ca ameninţările se ţin lanţ.
”Pe perioada cât a vorbit cu fata mea îi trimitea toate bătăile pe care le făcea, pentru că este pus pe scandal, le trimitea fiicei mele în cazul în care voia să se despartă de el să-i arate că este puternic şi că aşa o să o bată şi pe ea şi pe noi”, ne-a declarat mama fetei.
Un alt filmuleţ în care minora apare dezbrăcată a făcut ravagii în sufletul fetei care a încercat să se sinucidă de două ori. 
"Nu am mai putut suporta acest coşmar şi am încercati de două ori să mă sinucid cu pastile. Sunt urmărită pe stradă iar fratele meu de clasa a noua a fost ameninţat la şcoală. Familia mea trăieşte în teroare din cauza acestui băiat", ne-a povestit adolescenta, în vârstă de 17 ani.
Părinţii au făcut plângere la poliţie însă teribilistul ameninţă că va face publice imaginile umilitoare cu fata care a fost filmată dezbrăcată. Poliţia confirmă că joi a fost depusă plângere la Poliţia Municipiului Buzău în numele fetei.
