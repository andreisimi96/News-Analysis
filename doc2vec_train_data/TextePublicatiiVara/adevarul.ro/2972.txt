13 iunie 2018, 14:15
Imagine de arhivă
Tramvaiele din Capitală vor rămâne şi în această vară fără aer condiţionat, după ce o licitaţie de 13 de milioane de euro pentru echiparea a 199 de tramvaie a fost anulată de RATB.
Este a doua anulare a licitaţiei privind modernizarea cu aer condiţionat, după ce la finalul anului trecut, RATB a anulat licitaţia privind echiparea a 80 de tramvaie, licitaţie în valoarea de 17 milioane de euro, după cum anunţă Digi24.
Regia are 272 de tramvaie care ies zilnic pe traseu, dintr-un total de 486.
De anul trecut, RATB a început demararea programelor pentru echiparea cu sisteme de climatizare a 150 de autobuze Euro 3, a 259 de tramvaie şi a 100 de troleibuze. În bugetul rectificat anul trecut pentru această investiţie, primăria aloca suma de 97,6 milioane de lei, din care 87,4 milioane de lei prin credite de angajament şi 10,2 milioane prin credite bugetare.
Doar contractele pentru autobuze şi troleibuze au fost atribuite la finalul anului trecut.
Primăria Capitalei a achiziţionat 400 de autobuze euro 6, cu toate dotările, iar primele 100 vor ajunge până la finalul acestui an. Municipalitatea a aprobat şi achiziţia a 100 de tramvaie, 100 troleibuze şi 100 de autobuze cu gaz natural comprimat şi 100 electrice.
Primarul general, Gabriela Firea, declara în august, anul trecut, că regretă că bucureştenii suferă în RATB din cauza lipsei aerului condiţionat şi transmitea că speră că acea a fost ultima vară în care acest lucru se va mai întâmpla.
"Sper din tot sufletul şi nu e doar o speranţă si am argumente să cred că este ultima vară în care în Bucureşti nu se va mai putea circula civilizat. Din cele 1.000 de autobuze doar jumătate au aer condiţionat. Noi suntem în plină procedură de licitaţie pentru achiziţionare de autobuze şi tramvaie noi dotate cu aer conditionat", declara primarul Capitalei.
