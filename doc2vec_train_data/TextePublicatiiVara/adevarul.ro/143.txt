28 mai 2018, 07:57
Gara în care au oprit în ultimele decenii trenurile care circulau pe ruta Moscova - Bucureşti - Sofia – Istanbul se degradează de la un an la altul.
Gara Nicolina din Iaşi este „internaţională“ doar cu numele. Deşi pentru a deservi traficul internaţional, în urmă cu şase decenii a fost construită o clădire somptuoasă, cu două etaje, acum spaţiul pare bântuit. 
Peronul este distrus, plin de buruieni, clădirea gării este închisă mai tot timpul, iar câteva spaţii sunt închiriate unor firme de piese auto sau de turism. „Asta este Gară Internaţională? Boscheţii sunt cât clădirea. Sunt perioade în care pe lângă clădire dorm oameni fără adăpost. Parcă e un loc abandonat!“, a spus Mihai, un ieşean care trece frecvent pe lângă clădirea Gării Internaţionale.
Teoretic, aici ar trebui să oprească trenurile care circulă pe rute internaţionale, însă linia de cale ferată din apropiere e la fel de acaparată de buruieni, semn că pe aici nu a mai trecut o garnitură de multă vreme. Practic, în an Centenar, Gara Internaţională nu apare în niciun plan al autorităţilor publice pentru o minimă igienizare. Întrebaţi ce planuri de igienizare şi refacere a clădirii degradate au pentru Gara Internaţională Iaşi, oficialii CFR nu au oferit niciun răspuns.
