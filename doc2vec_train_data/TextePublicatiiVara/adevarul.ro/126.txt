Procedură de infringement declanşată de Comisia Europeană împotriva Ro...
România a susţinut, vineri, la Bruxelles, ajungerea la un acord pe tema Mecanismului de Taxare Inversă în domeniul TVA, având în vedere propunerea de directivă a Comisiei Europene din decembrie 2016, prin care statele membre ce îndeplinesc anumite condiţii ar putea să aplice, temporar, un mecanism generalizat de taxare inversă în legătură cu furnizarea de bunuri şi servicii care depăşesc pragul de 10.000 de euro per factură, informează Ministerul Finanţelor Publice (MFP).
Potrivit unui comunicat al MFP, ministrul de Finanţe, Eugen Teodorovici, a participat vineri la reuniunea Consiliului pentru Afaceri Economice şi Financiare al Uniunii Europene (ECOFIN), desfăşurată la Bruxelles. Pe agenda reuniunii au figurat teme precum Pachetul Bancar, măsuri de consolidare a cooperării administrative în domeniul TVA, mecanismul taxării inverse şi cota redusă de TVA pentru publicaţiile electronice.
Miniştrii de finanţe din Uniunea Europeană au ajuns la un acord general în privinţa Pachetului Bancar, al cărui obiectiv este reducerea riscurilor pentru instituţiile de credit. România a susţinut textul de compromis al Preşedinţiei Bulgare, în contextul necesităţii avansării proiectului de reformă a cadrului legislativ european în domeniul financiar-bancar.
''Pachetul agreat astăzi (vineri – n. red.) la nivelul Consiliului reflectă un compromis echilibrat în sensul protejării intereselor contribuabililor europeni, stabilitatea financiară şi buna finanţare a economiei", a precizat Eugen Teodorovici.
În cadrul reuniunii, România a susţinut ajungerea la un acord şi pe tema Mecanismului de Taxare Inversă în domeniul TVA, având în vedere propunerea de directivă a Comisiei Europene din decembrie 2016, prin care statele membre ce îndeplinesc anumite condiţii ar putea să aplice, temporar, un mecanism generalizat de taxare inversă în legătură cu furnizarea de bunuri şi servicii care depăşesc pragul de 10.000 de euro per factură.
Măsura vizează combaterea fraudei în domeniul TVA şi are caracter tranzitoriu, până la instituirea sistemului de TVA definitiv, se precizează în comunicatul MFP.
"România consideră că, în contextul în care reducerea fraudei fiscale este o prioritate la nivel european şi, în special, la nivelul ţării noastre, trebuie să găsim soluţii care să permită aplicarea generală a taxării inverse", se mai spune în documentul citat.
În intervenţia să, ministrul român de Finanţe a subliniat faptul că sprijină un astfel de mecanism şi a propus găsirea unei soluţii cât mai curând posibil.
"Ar trebui să acordăm statelor membre care sunt interesate să aplice acest mecanism posibilitatea de a face acest lucru, întrucât poate fi un instrument crucial pentru reducerea deficitului de TVA", a subliniat Eugen Teodorovici. 
