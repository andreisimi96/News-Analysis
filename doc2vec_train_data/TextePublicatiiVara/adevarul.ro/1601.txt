Tunelul de la Castelul Bran are 40 de metri lungime. FOTOArhivă.
Începând cu 1 iulie, turiştii care vin la Castelul Bran pot păşi în Tunelul Timpului, o investiţie de 1 milion de euro. Este vorba despre un tunel secret care nu a fost niciodată deschis pentru turişti de la construcţia sa de acum mai bine de 80 de ani.
Anul festivalurilor. 17 evenimente au primit finanţare de la Consiliul...
Tunelul a fost construit în 1930 la ordinul Reginei Maria pentru a uşura parcurgerea de către regina bolnavă de artrită a drumului dintre castel şi parcul unde îi plăcea să se relaxeze. Accesul se făcea prin vechea fântână din curtea interioară a castelului, unde a fost montat un lift electric cu ajutorului căruia Regina Maria putea coborî 30 de metri în subteran. După ce s-a construit liftul, la baza fântânii a fost săpat un tunel orizontal în stâncă, realizându-se legătura cu Parcul Regal al reşedinţei. Tunelul are 40 de metri lungime, iar Regina Maria putea ajunge mai repede în parcul castelului, unde îi plăcea să citească.
Administratorii Castelului Bran au decis în urmă cu un an să reamenajeze tunelul şi să îl pună la dispoziţia turiştilor. Astfel, Tunelul Secret urmează să devină un veritabil Tunel al Timpului. Turiştii vor urca într-un lift cu o capacitate de şase persoane, vor coborî 30 de metri sub pământ tot prin vechea fântână, iar apoi vor putea parcurge la pas tunelul de 40 de metri lungime pentru a ajunge în parcul regal.
Tunelul nu este unul simplu, iar traversarea lui va fi o adevărată experienţă multimedia. De-a lungul său vor fi mai multe holograme care vor prezenta Castelul Bran de-a lungul istoriei sale, de la construirea sa din 1377 şi până astăzi.  
Vizitarea tunelului nu va fi inclusă în preţul biletului de intrare la Castel. Tariful pentru parcurgerea tunelului urmează să fie stabilit până la data inaugurării. De asemenea, pentru că în zilele de vară, sunt şi câte 6000 de vizitatori pe zi la Castelul Bran, cel mai probabil, accesul în tunel se va face cu programare pentru că este imposibil ca toţi vizitatorii să îl poate parcurge. 
„Tunelul Timpului va fi disponibil pentru turişti începând cu 1 iulie şi va avea un tarif diferit faţă de biletul de intrare, preţ ce urmează să fie stabilit. Până la 1 iulie se vor pune la punct şi toate detaliile legate de numărul de persoane care pot vizita într-o zi tunelul, deoarece numărul de turişti poate ajunge şi la 6000 pe zi la Castelul Bran, dar nu toţi vor putea avea şi acces în tunel. Se vor face probabil programări. Nu este vorba despre un simplu tunel şi despre un show multimedia unic în peisajul muzeal european. Vor fi două galerii, una pe verticală, iar alta pe orizontală care se va termina cu un dom“, a declarat Bogdana Balmuş, PR manager al Castelului Bran.
Casa de Ceai a Reginei Maria
Anul trecut, la Castelul Bran s-a deschis şi Casa de Ceai a Reginei Maria. Aceasta datează de la 1920 şi se află în parcul Castelului Bran, pe malul lacului. A fost amenajată la iniţiativa Reginei Marie şi aici se servea ceaiul în fiecare zi. Acum a fost refăcută, transformată în cafenea şi a devenit o atracţie pentru turişti. Casa de Ceai are şi o terasă în aer liber de 150 de locuri. Vizitatorii pot sta la o cafea şi se vor putea relaxa în căsuţa în care cu aproape  un secol stăteau la o şuetă capetele încoronată ale României şi nu numai.
Castelul Bran este cel mai vizitat, dar şi cel mai profitabil obiectiv turistic din România. În 2017 a fost depăşit pragul de 1 milion de vizitatori. 60% dintre vizitatori sunt turişti străini, atraşi în principal de mitul Dracula. Majoritatea sunt din Europa, dar în ultimul timp au început să vină tot mai mulţi asiatici, americani sau australieni. În 2017 profitul înregistrat de Castelul Bran a ajuns la 3,2 milioane de euro. Banii nu ajung însă în vistieria statului român, deoarece Catelul Bran a fost retrocedat lui Dominic de Habsburg în 2009. Atunci, statul român a refuzat să plătească 60 de milioane de euro, bani cu care ar fi putut răscumpăra clădirea. Castelul Bran este evaluat acum la 120 de milioane de euro. De la retrocedare şi până acum Castelul Bran a făcut deja 10 milioane de euro profit. 
Turiştii care vin la Castelul Bran pot vizita acum 23 de camere, număr dublu fată de perioada când Branul făcea parte din patrimoniul naţional. Majoritatea pieselor de mobilier expuse au fost cumpărate din consignaţii din Italia şi datează din aceeaşi perioadă cu piesele originale. Din păcate, vizitatorii pot vedea foarte puţine obiecte care au aparţinut familiei regale. Printre acestea se află costumul popular preferat al reginei Maria, una dintre coroanele regale şi un pumnal ale regelui Ferdinad, dar şi cartea de oaspeţi a reginei Maria şi a principesei Ileana. Biletul de intrare la Castelul Bran costă 30 de lei. 
Istoria Castelului Bran
Bazele castelului au fost puse de cavalerii teutoni în 1225, când a fost construită o fortificaţie din lemn. În 1377 şasii ajunşi pe Scaunul Braşovului au cerut regelui Ludovic al Ungariei permisiunea de a construi cu oameniilor şi pe banii lor o nouă cetate. Aşa a luat naştere Castelul Bran, care a fost folosit de Sigismund de Luxemburg, împărat şi rege al Ungariei ca o bază strategică în 1395, când l-a îndepărtat pe voievodul Vlad Uzurpatorul, rivalul lui Mircea cel Bătrân. Castelul a fost cetate de apărare mai multe secole şi aşa a apărut şi mitul lui Dracula, datorită cărţii lui Bram Stocker. Se pare că Vlad Ţepeş nu a locuit niciodată la Bran, dar legenda lui Dracula a făcut castelul faimos în toată lumea.
În 1920, Consiliul Orăşenesc Braşov a donat Castelul Bran reginei Maria ca recunoştinţă pentru infăptuirea Marii Uniri de la 1918. Branul a ajuns în proprietatea statului în 1948 şi a fost restaurant în anii 90. În anul 2000 Branul a fost revendicat de Dominic de Habsburg. Arhiducele a intrat în proprietatea castelul în 2009 şi a fost nevoit să îl remobilize, deoarece statul român a mutat de acolo colecţii pe care le avea în proprietate. 
