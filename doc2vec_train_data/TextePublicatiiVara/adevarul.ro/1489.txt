Harvey Weinstein a pledat nevinovat la acuzaţiile de viol şi agresiune sexuală
6 iunie 2018, 05:40
Harvey Weinstein a pledat nevinovat la acuzaţiile de viol şi agresiune sexuală, marţi, într-un tribunal din New York, conform AFP.
Producătorul de 66 de ani, care a fost acuzat de hărţuire şi abuz sexual de zeci de femei, riscă până la 25 de ani de închisoare.
Weinstein, care a apărut în sala de judecată îmbrăcat cu un sacou negru, blugi şi o cravată, a spus doar câteva cuvinte la audierea pentru punerea sub acuzare. Întrebat de judecător cum pledează, acesta a spus: „Nevinovat.” 
Weinstein a declarat în mod constant că nu a fost implicat în relaţii sexuale neconsimţite şi a negat toate acuzaţiile.
Producătorul se află în libertate, după ce a fost eliberat condiţionat, plătind o cauţiune de 1 milion de dolari, şi nu are voie să părăsească statele New York şi Connecticut.
Un mariu juriu din New York a decis miercurea trecută să îl învinuiască pe Weinstein pentru trei capete de acuzare: două de viol şi unul de agresiune sexuală.
Acuzaţiile se potrivesc celor emise de Procuratură, în Manhattan, când Weinstein a fost reţinut.
„Învinuirea îl aduce pe pârât un pas mai aproape de a fi tras la răspundere pentru infracţiunile violente pentru care este acuzat acum“, a spus procurorul Cyrus Vance într-un comunicat.
Separat, într-un comunicat, Benjamin Brafman, avocatul lui Weinstein, s-a plâns că informaţia i-a fost ascunsă, ceea ce va fi folosit în apărarea lui Weinstein.
După incriminare, Brafman a spus că „nu adaugă nimic cazului din ce nu ştiam deja“.
„Nu este o surpriză. Amintim că învinuirea este pur şi simplu o acuzare formală. Domnul Weinstein intenţionează să pledeze nevinovat şi să se apare faţă de aceste acuzaţii nefondate pe care le neagă vehement. Vom acţiona privind anularea punerii sub acuzare, iar dacă acest caz ajunge la tribunal, ne aşteptăm ca domnul Weinstein să fie achitat“.
