Victor Ponta încearcă să îl convingă şi pe deputatul Octavian Petric să treacă de partea ProRomânia
Fostul premier Victor Ponta a venit la Satu Mare citat în procesul fostului lider PSD Satu Mare, Mircea Govor. Preşedintele Pro România s-a întâlnit cu fostul primar PSD, Dorel Coica.
Liber la traseism. Valeriu Steriu a trecut la PSD şi anunţă că toţi pa...
Victor Ponta a fost prezent la Satu Mare în cursul zilei de marţi, 29 mai, fiind citat ca martor în dosarul fostului preşedinte PSD şi fost vicepreşedinte de Consiliu Judeţean, Mircea Govor. La ieşirea de la audieri s-a folosit de prezenţa presei pentru a transmite câteva mesaje politice.
„Dacă am fi avut un candidat comun PSD-ALDE, am fi avut primar român la Satu Mare. Nu cu domnul Dragnea şi echipa sa în conducerea PSD aş face o alianţă. Ca obiectiv imediat, la 1 ianuarie 2019 doresc să avem cel mai deştept, competent, vorbitor de limbi străine, guvern pe care l-a avut România. Să plece europeni încântaţi aici. Acesta este un obiectiv la care sper să se ralieze cei de la PSD, pe cei de la PNL care trebuie să înţeleagă că să o schimbăm pe doamna Dăncilă cu Ludovic Orban, cădem din lac în puţ, şi chiar şi pe cei de la UDMR. Aceştia trăiesc un moment inedit în 28 de ani, Liviu Dragnea e mai prieten şi vorbeşte mai des cu Viktor Orban decât cei de la UDMR. Domnul Orban vrea să facă Ungaria Mare, iar domnul Dragnea vrea să facă din România o Ungarie mică. La acest lucru mă voi opune cu toate forţele mele politice”, a afirmat Victor Ponta.
Ponta susţine că, în prezent, PSD este capturat de Liviu Dragnea şi de apropiaţii lui, care folosesc partidul în scop personal. 
„Nu sunt de acord cu modul iresponsabil în care se conduce acum Guvernul, Parlamentul şi PSD. Toate au fost capturate de domnul Dragnea pentru a-şi rezolva problemele sale cu justiţia. Mi-aş dori cel mai mult ca cei din PSD să rămână în PSD şi de acolo să facă o mişcare, degeaba vin la mine încă 4, încă 7, încă 9, nu putem să aducem acel guvern competent de care avem nevoie până la anul. Mi-aş dori să aibă curajul să spună că se fac de râs cu nivelul intelectual şi educaţional al liderilor actuali şi că vor ca PSD să rămână la guvernare, ceea ce mi se pare în regulă, dar cu o echipă la nivelul lui Năstase sau a lui Ponta”, a mai declarat fostul premier.
Preşedintele ProRomânia afirmă că există sondaje pe care PSD nu le-ar vrea cunoscute, pentru că arată un nivel extrem de scăzut al simpatizanţilor PSD în zona Ardealului.
„Sunt lucruri pe care chiar aş vrea să le văd că se schimbă, altfel PSD va suferi foarte mult din punct de vedere electoral, cel puţin pe zona de nord a ţării şi în zona Ardealului, a Banatului, am văzut sondaje şi e dezastruos pentru PSD. Nu zic eu că sunt bune pentru ProRomânia, dar PSD e sub 10%în majoritatea judeţelor din această zonă a ţării. În oraşele mari sunt alte forţe politice care ocupă locul lăsat liber de PSD. Eu zic că se mai poate salva ceva anul acesta, la anul va fi prea târziu, pentru că imaginea unui guvern de analfabeţi, administrativ vorbesc, pliată cu imaginea liderilor europeni, va fi greu să mai vi să mai spui «Votaţi PSD!»”, a mai afirmat Victor Ponta. 
La Satu Mare bazele partidului ProRomânia vor fi puse de fostul primar PSD al municipiului Satu Mare, Dorel Coica, cel care a şi renunţat la funcţia de membru al partidului de guvernământ imediat după alegerile locale din 2016, când conducerea judeţeană a social-democraţilor nu l-a susţinut ca unic candidat din partea alianţei PSD-ALDE, reducându-i astfel şansele la un nou mandat.
