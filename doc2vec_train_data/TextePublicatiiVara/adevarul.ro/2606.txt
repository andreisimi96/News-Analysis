Florin Iordache critiză opoziţia şi pe preşedintele Klaus Iohannis pentru că întârzie adoptarea Codurilor Penale. Foto: Inquam
Preşedintele Comisiei speciale care modifică legile justiţiei, Florin Iordache, a declarat, luni, că modul în care se poziţionează opoziţia şi preşedintele pentru a „tergiversa” intrarea în vigoare a Codurilor Penale reprezintă o „mare problemă”, anunţând oamenii care ar putea ieşi în stradă că „aceste coduri trebuie să se adopte odată şi odată”.
Liviu Dragnea ameninţă pe toată lumea: NATO, UE, Iohannis, procurori ş...
Întrebat dacă este de părere că vor ieşi oamenii în stradă dacă se decide să se adopte Codul penal prin OUG, Florin Iordache a declarat că „aceste trei coduri vor fi odată şi odată adoptate”, criticând totodată „tergiversările” opoziţiei şi ale preşedintelui Klaus Iohannis.
„Oamenii trebuie să înţeleagă că şi aceste trei coduri trebuie odată şi odată adoptate. Modul în care se poziţionează opoziţia, modul în care se poziţionează preşedintele de a tot ataca, de a tot tergiversa intrarea în vigoare asta este marea problemă. Avem nişte decizii ale Curţii, avem nişte decizii care trebuie implementate, este vorba de directive, avem nişte hotărâri CEDO. Modul în care se tergiversează şi nu intră în vigoare aceste coduri cred că ăsta este semnalul care ar trebui să dea de gândit celor care vor să iasă în stradă”.
Florin Iordache a apreciat că Parlamentul ar putea adopta codurile penale cel târziu la începutul lunii iunie.
Pe de altă parte, liderul PSD, Liviu Dragnea, a precizat duminică seara, la Antena 3, că ia în calcul posibilitatea de a adopta prin Ordonanţă de Urgenţă modificările Codurilor penale, catalogând drept „pertinentă” această variantă, în condiţiile în care, spune el, opoziţia şi preşedintele Klaus Iohannis blochează tot timpul legile în Parlament, prin atacarea lor la Curtea Constituţională. Dragnea a afirmat că un astfel de demers „are foarte mare sens" şi că va vorbi cu preşedintele Senatului, Călin Popescu Tăriceanu, cu premierul Viorica Dăncilă şi cu ministrul Justiţiei, Tudorel Toader.
