Un braşovean a uitat unde a parcat maşina şi a reclamat-o furată. S-a ales cu 500 de lei amendă
5 iunie 2018, 08:36
Bărbatul care i-a pus pe jar pe poliţişti s-a ales cu amendă de 500 de lei. FOTOArhivă.
Un bărbat s-a ales cu 500 de lei amendă după ce a uitat unde a parcat maşina. A sunat la poliţie şi a reclamat furtul autoturismul. Poliţiştii au găsit maşina într-o altă parcare.
Bărbatul a sunat la Poliţie şi a anunţat că i s-a furat maşina peste noapte. Era însă confuz şi nu a putut oferi foarte multe informaţii. Poliţiştii au demarat căutările şi au găsit autoturismul neatins într-o parcare aflată la câteva sute de metri de locuinţa bărbatului.
„Poliţiştii din cadrul Serviciului de Investigaţii Criminale au fost sesizaţi de un bărbat de 39 ani, din municipiul Braşov, cu privire la faptul că persoane necunoscute i-au sustras autoturismul parcat într-o parcare special amenajată de pe str. Pictor Pop, din municipiul Braşov. 
Poliţiştii care s-au deplasat la faţa locului au depistat reclamantul, care era confuz şi nu a putut furniza detalii concrete despre aspectele sesizate. În urma activităţilor de căutare a autoturismului, acesta a fost găsit parcat, în zona străzii. Cocorului, din municipiul Braşov, fără urme de forţare a încuietorilor sau avariere. Poliţiştii au stabilit că reclamantul a fost cel care  a condus şi parcat autoturismul în zona respectivă. Acesta a fost sancţionat contravenţional, cu amendă în valoare de 500 lei, pentru alertarea falsă a organelor de poliţie“, se arată în comunicatul poliţiştilor.
