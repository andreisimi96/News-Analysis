4 iunie 2018, 14:38
Plăţile scadente în luna iunie 2018 în contul datoriei publice denominate în valută, directe sau garantate de Ministerul Finanţelor Publice, însumează circa 1 698 milioane euro, a informat BNR.
Banca Naţională a României (BNR) a anunţat luni că rezervele valutare administrate de banca centrală erau, în 31 mai, de 33,123 miliarde euro, cu 416 milioane euro mai mici faţă de 30 aprilie, când erau 33,539 miliarde euro.
În cursul lunii mai au fost intrări de 2,184 miliarde euro, reprezentând modificarea rezervelor minime în valută constituite de instituţiile de credit, alimentarea conturilor Ministerului Finanţelor Publice, alimentarea contului Comisiei Europene şi altele, potrivit BNR.
Totodată, au fost ieşiri de 2,6 miliarde euro, reprezentând modificarea rezervelor minime în valută constituite de instituţiile de credit, plăţi de rate şi dobânzi în contul datoriei publice denominate în valută şi altele. Rezerva de aur s-a menţinut la 103,7 tone.
”În condiţiile evoluţiilor preţurilor internaţionale, valoarea acesteia s-a situat la 3,719 miliarde euro. Rezervele internaţionale ale României (valute plus aur) la 31 mai 2018 au fost de 36,842 miliarde euro, faţă de 37,165 miliarde euro la 30 aprilie 2018”, se arată în comunicat.
Plăţile scadente în luna iunie 2018 în contul datoriei publice denominate în valută, directe sau garantate de Ministerul Finanţelor Publice, însumează circa 1,698 miliarde euro.
La 31 decembrie 2017, rezervele valutare ale BNR se situau la nivelul de 33,494 miliarde euro, faţă de 33,062 miliarde euro la 30 noiembrie 2017 şi faţă de 34,242 miliarde euro la 31 decembrie 2016.
