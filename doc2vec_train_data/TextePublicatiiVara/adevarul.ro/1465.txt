Dirijorul Christian Badea şi câştigătorul Concursului Ceaikovski  2015, violoncelistul Andrei Ioniţă, revin la Filarmonica „George Enescu“
5 iunie 2018, 21:58
Christian Badea şi Andrei Ioniţă
Prim dirijor principal al Filarmonicii „George Enescu“, Christian Badea revine la Bucureşti cu un concert excepţional, programat joi şi vineri, care are în program capodopere de Ceaikovski şi Şostakovici.
Festival folcloric în dublu exemplar. Artiştii vor concerta în localit...
Sunt foarte bucuros să putem prezenta publicului un concert plin de favoriţi, în strânsă legătură unul cu altul. Piotr Ilici Ceaikovski cu Uvertura-fantezie „Romeo şi Julieta” şi Francesca da Rimini, două lucrări pline de dramă şi emotie, şi Dmitri Şostakovici - Concertul nr. 1 pentru violoncel şi orchestră, o capodoperă de mare intensitate. Între ei, solistul concertelor, românul Andrei Ioniţă, unul din cei mai importanti celişti ai lumii, pe care, cu deosebită mândrie, îl primim din nou acasă, la Ateneul Român.
Andrei Ioniţă, pe care am avut marea plăcere să-l ascult şi să-l invit la primul concert al Fundaţiei Române pentru Excelenţă în Muzică, în 2012, când de-abia implinise 18 ani, şi care s-a acoperit de glorie la Moscova, unde a câştigat Medalia de Aur la Concursul Ceaikovski, terminând finala cu o interpretare de maestru a Concertului nr. 1 de Şostakovici, pe care îl veţi asculta la aceste concerte. Andrei este un exemplu excepţional de urmat pentru generaţia tânară de muzicieni din România“, afirmă dirijorul Christian Badea.
Dedicat în egală măsură muzicii simfonice şi operei, Christian  Badea (foto) a concertat pe toate continentele şi în cele mai importante săli şi teatre de operă, printre care Metropolitan Opera (New York), Opera de Stat (Viena),  Royal Opera (Londra), Carnegie Hall (New York), Suntory Hall (Tokyo), Concertgebouw (Amsterdam).  A condus orchestre de prim rang ale lumii, printre care se numără Royal Philharmonic şi BBC Symphony (Londra), Gothenburg Symphony, Filarmonica Cehă, Filarmonica din Sankt Petersburg, Residentie Orchestra, Amsterdam Philharmonic, Orchestre Philharmonique de Radio France, Orchestre Nationale de Lyon, Accademia di Santa Cecilia Orchestra (Roma), RAI Orchestra (Torino), Maggio Musicale Orchestra (Florenţa), Gulbenkian Orchestra (Lisabona) şi Orquesta Nacional de España.
La Metropolitan Opera din New York a dirijat peste 160 de spectacole într-un repertoriu vast şi variat ce cuprinde multe dintre producţiile difuzate de MET în întreaga lume. În Asia, a dirijat Filarmonica din Hong Kong, iar la pupitrul Tokyo Philharmonic a făcut un turneu în Japonia. În America de Nord, a fost invitat la Pittsburgh Symphony, Detroit, Atlanta, National Symphony şi Baltimore Symphony.
În mai 2015, Christian Badea a condus actul al III-lea din „Parsifal“, după care, în deschiderea următoarei stagiuni a pus în scenă, în dublă calitate, de dirijor şi regizor, actul I din opera lui Richard Wagner, un concert-spectacol care s-a impus, cu siguranţă, drept cel mai important eveniment cultural-muzical al anului 2016.
În Australia, unde este invitat frecvent de mulţi ani, Christian Badea a condus, în februarie şi martie  2017, premiera operei „Tosca“ de Giacomo Puccini, în regia lui John Bell. De altfel, cu Opera din Sydney a semnat un contract  de colaborare până în 2019.  La Opera din Budapesta  a dirijat premiera spectacolului „Dialogurilor Carmelitelor“ de Poulenc, iar  în octombrie 2017,  a condus, tot  la Budapesta, „Stiffelio“ de Giuseppe Verdi.
Pe 5 decembrie, maestrul Christian Badea a dirijat  „Andrea Chénier“ de Umberto Giordano la faimosul Teatro Colón din Buenos Aires, unde a repurtat un triumf care a rivalizat cu premiera aceleiaşi opere două zile mai târziu la  Scala din Milano.
Cariera sa este marcată de colaborări importante cu artişti de referinţă ai timpului nostru - Leonard Bernstein, Mstislav Rostropovici, YoYo Ma, Yefim Bronfman, Shlomo Mintz, Midori, Cho Liang Lin, Mitsuko Uchida, Misha Maisky, cântăreţi de operă - Placido Domingo, Renée Fleming, Bryn Terfel, Natalie Dessay, Thomas Hampson şi regizori - Stefan Herheim, Bruce Beresford, David Pountney, John Cox, Werner Herzog, Andrei Şerban, Keith Warner.  
„Îmi face o deosebită plăcere să revin pe scena Ateneului Român, de data aceasta pentru a doua colaborare cu orchestra Filarmonicii „George Enescu“. Voi fi acum, ca şi la concertul de debut, tot alături de maestrul Christian Badea, cărui îi sunt extrem de recunoscător pentru invitaţie şi apreciere. Mă bucur mult să prezint în sfârşit publicului român lucrarea mea de suflet, ce mi-a adus atât de multe experienţe de scenă ieşite din comun, atât în ipostaze concertistice, cât şi competeţionale: Concertul nr. 1 de Dmitri Şostakovici“, declară violocenlistul Andrei Ioniţă (foto).
Descris de publicaţia „The Times“ drept „unul dintre cei mai captivanţi violoncelişti care s-au afirmat în ultimul deceniu“, Andrei Ioniţă a câştigat premiul I la Concursul Internaţional Ceaikovski în 2015 şi premii la competiţiile ARD, Emanuel Feuermann şi Aram Khachaturian. În 2016 a fost desemnat „BBC New Generation Artist“ pentru perioada 2016-2018. Andrei Ioniţă a interpretat concerte alături de Filarmonica din München, Deutsches Symphonie-Orchester Berlin, Orchestra Mariinsky, Orchestra Filarmonicii din St. Petersburg, Filarmonica Cehă, Orchestra Simfonică Radio din Viena şi Orchestra Filarmonicii din Tokyo; a colaborat cu dirijori precum Valeriy Gergiev, Mikhail Pletnev şi Nicholas Collon.  În stagiunea 2017-18, Andrei Ioniţă a debutat cu Orchestra Hallé şi Orchestra Simfonică din San Diego (ambele alături de Cristian Macelaru), Filarmonica BBC (cu Yan Pascal Tortelier), Orchestra Naţională Regală a Scoţiei (cu Karl-Heinz Steffens), Filarmonica din Rochester şi Orchestra Simfonică din Hamburg. A susţinut recitaluri la Carnegie Hall şi la festivalurile Kissinger Sommer, Mecklenburg-Vorpommern şi Schleswig-Holstein. Este invitat la Wigmore Hall, la Verbier Festival şi Konzerthaus Berlin. Născut în 1994 la Bucureşti, Andrei a început studiul pianului la vârsta de cinci ani şi a primit prima lecţie de violoncel trei ani mai târziu. A studiat la clasa profesoarei Ani-Marie Paladi la Şcoala de Muzică „Iosif Sava“ din Bucureşti, iar în prezent studiază sub îndrumarea profesorului Jens Peter Maintz la Universität der Künste, Berlin.
Joi, 7 şi Vineri, 8 iunie  2018, 19:00 - 21:00
Orchestra simfonică a Filarmonicii "George Enescu"
