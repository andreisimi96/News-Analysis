5 iunie 2018, 20:52
Curtea Constituţională a României a anunţat marţi seară că a decis sesizarea Secretarului General al Consiliului Europei, a Comisiei Europene pentru Democraţie prin Drept (Comisia de la Veneţia) şi a Preşedintelui Conferinţei Curţilor Constituţionale Europene în legătură cu atacurile virulente declanşate împotriva sa.
Judecătorul Cristi Danileţ, despre decizia CJUE: „Doi gay nu se pot că...
Potrivit unui comunicat de presă publicat pe site-ul CCR, „plenul Curţii Constituţionale a României, întrunit la data de 5 mai 2018, a hotărât, cu unanimitate de voturi, în prezenţa tuturor membrilor săi, sesizarea Secretarului General al Consiliului Europei, a Comisiei Europene pentru Democraţie prin Drept (Comisia de la Veneţia) şi a Preşedintelui Conferinţei Curţilor Constituţionale Europene în legătură cu atacurile virulente declanşate împotriva Curţii Constituţionale, prin care unii reprezentanţi ai unor autorităţi publice, precum şi ai unor partide parlamentare au discreditat şi delegitimat autoritatea acestei instituţii fundamentale a statului - garantul supremaţiei Constituţiei - fiind pusă sub semnul îndoielii obligativitatea deciziilor sale, fiind făcute chiar îndemnuri adresate populaţiei şi Preşedintelui statului să nu respecte şi să nu pună în aplicare Decizia Curţii Constituţionale nr.538 din data de 30 mai 2018, privind cererea de soluţionare a conflictului juridic de natură constituţională între Ministrul Justiţiei, pe de o parte, şi Preşedintele României, pe de altă parte, în principal, şi între Guvernul României şi Preşedintele României, în subsidiar, cerere formulată de prim-ministrul Guvernului. Plenul Curţii Constituţionale a considerat că aceste acţiuni sunt de natură să pună în pericol democraţia, statul de drept şi funcţionarea justiţiei constituţionale.“
Sesizarea transmisă de CCR instituţiilor europene vine în contextul deciziei privind obligarea preşedintelui României de a o demite pe Laura Codruţa Kovesi de la şefia DNA. Această decizie a stârnit controverse majore şi a atras multe critici şi acuze la adresa Curţii. De asemenea, după această decizie controversată, în presă au apărut informaţii despre o posibilă situaţie de încălcare a Constituţiei chiar de către CCR, referitoare la mandatul unuia dintre judecătorii săi care ar depăşi limita de 9 ani.
