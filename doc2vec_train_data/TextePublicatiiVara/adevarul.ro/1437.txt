Filmul „Blonda de la Drept“ a fost un succes internaţional, cu încasări de peste 140 de milioane de dolari
Actriţa Reese Witherspoon, în vârstă de 42 de ani, negociază cu studioul Metro-Goldwyn-Mayer pentru reluarea rolului Elle Woods în „Legally Blonde 3“, scrie Variety, citat de News.ro.
Actriţa americană Reese Witherspoon şi Metro-Goldwyn-Mayer (MGM) sunt foarte aproape să finalizeze un acord pentru a realiza partea a treia a comediei „Blonda de la drept/ Legally Blonde“. 
Dacă proiectul se va finaliza, Witherspoon va relua rolul Elle Woods - o tânără naivă din înalta clasă care intră la Drept la Harvard pentru a-şi recuceri iubitul, scrie Deadline. 
„Blonda de la Drept/ Legally Blonde“ a fost un succes pentru MGM, generând încasări de 141,8 milioane de dolari la nivel global, notează News.ro.  
Reese Witherspoon în „Blonda de la Drept“ FOTO Guliver/Getty Images
Al doilea film, „Legally Blonde 2: Red, White & Blonde“, a fost lansat în 2003 şi a generat încasări de 124,9 milioane de dolari la nivel global.
Witherspoon ar urma să fie şi producătoare a filmului, prin compania ei, Hello Sunshine. Deşi nu se cunosc prea multe detalii despre viitorul film,  Deadline  notează că intenţia viitorei comedii „Legally Blonde“ este de a se axa asupra mesajului feminist şi de a celebra puterea femeilor.
MGM este aproape de a încheia o înţelegere cu Kirsten „Kiwi“ Smith şi Karen McCullah, care au scris scenariul adaptat pentru filmul din 2001.
Cel mai recent, Reese Witherspoon a putut fi văzută în „A Wrinkle in Time“, de Ava DuVernay, iar în prezent lucrează pentru al doilea sezon al serialului „Big Little Lies“ pentru HBO.
Reese Witherspoon FOTO Guliver/Getty Images
