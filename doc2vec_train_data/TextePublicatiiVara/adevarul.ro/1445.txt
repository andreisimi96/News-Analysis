Sezonul concediilor se resimte şi în cifrele de audienţă ale televiziunilor
Ca în fiecare an, odată cu venirea verii şi încheierea emisiunilor de mare succes, audienţele televiziunilor scad simţitor. Diferenţele devin vizibile încă dinaintea începerii vacanţei, aşa cum arată un raport comparativ între lunile aprilie şi mai, pe intervalul de maximă audienţă, realizat de Pagina de Media.
„Chefi la cuţite“, lider de audienţă după terminarea „Exatlon“. Câţi o...
Astfel, în luna mai, posturile generaliste au scăzut în prime-time (19.00 - 23.00) , în timp ce posturile de ştiri au urcat uşor. Podiumul la nivel naţional şi urban a rămas neschimbat: Pro TV, Kanal D şi Antena 1. Lucrurile s-au schimbat, însă, pe publicul comercial, unde Antena 1 a revenit pe locul al doilea, peste Kanal D, după două luni în care „Exatlon“ a făcut din Kanal D a doua cea mai urmărite televiziune pe publicul tânăr, cu vârste între 18 şi 49 de ani. 
Televiziunile de ştiri au fost pe plus în prime-time în luna mai faţă de aprilie. Pagina de Media scrie că evoluţia vine pe fondul conflictului Iohannis - Dăncilă plus convulsiile pe zona economică, precum scandalul Pilonului 2 de pensie sau Robor.
Pe naţional, acelaşi clasament, cu cifre mai mici
În mai, Pro TV a dominat audienţele la nivel naţional, cu o medie de 1,2 milioane de telespectatori în fiecare minut, în prime-time, deşi în aprilie avea 1,3 milioane.
Kanal D îşi menţine poziţia a doua, cu puţin peste un milion de telespectatori în prime-time, cu 100.000 mai puţin decât luna anterioară. Locul trei îi revine Antenei 1, care a avut o medie de 804.000 de privitori, scăzând de la 877.000.
Televiziunile de ştiri România TV şi Antena 3 au fost pe creştere în mai faţă de aprilie. România TV a urcat de pe locul cinci, pe patru în topul general al audienţelor, peste Naţional TV, după ce a avut luna trecută o medie de 386.000 de privitori (faţă de 364.000 în aprilie). În urma sa a stat Antena 3, cu o medie de 332.000 de persoane, de asemeni în uşoară creştere (de la 323.000). Şi Digi 24 a urcat patru poziţii până pe locul 20, de la 55.000 de telespectatori, la 59.000.
TVR 1 rămâne pe acelaşi loc opt în audienţele de prime-time, dar cu cifre mai mici, 165.000 media naţională de telespectatori, de la 185.000 în aprilie.
La oraşe, România TV, sub Antena 3
La oraşe, Pro TV a rămas în fruntea clasamentului cu o medie de aproape 691.000 de persoane în prime-time (711.000 în aprilie), urmat de Kanal D, cu o medie de 500.000 de orăşeni, în uşoară scădere faţă de luna aprilie, de la 552.000. 
Dacă la nivel naţional România TV este peste Antena 3, la oraşe, Antena 3 a fost a patra televiziune, cu o medie de 227.000 de telespectatori, urmată de România TV cu aproape 200.000 de privitori, ambele în uşoară creştere.
TVR 1 este pe poziţia nouă în topul audienţelor în mediul urban, cu cifre în stagnare: 85.000 de telespectatori, media pe seară. 
Digi Sport 1, în premieră a patra televiziune pe comercial
Pe publicul comercial, cele mai consistente cifre sunt la Pro TV, Antena 1 şi Kanal D. Pro TV a avut luna trecută, în prime-time, o medie de 330.000 de telespectatori tineri, cu o scădere de 5000 de persoane faţă de aprilie.
După ce timp de două luni a fost, pentru prima dată, pe locul trei pe publicul comercial, Antena 1 a redevenit a doua televiziune, dar la mică distanţă de Kanal D.
O premieră vine de la Digi Sport 1, televiziunea de sport a RCS, care a ajuns a patra televiziune pe publicul comercial, cu o medie de 41.000 de telespectatori tineri, având de câştigat de pe urma unor competiţii precum ultima etapă din Liga I, finala Cupa României, competiţii de handbal, plus tenis, turneele de la Madrid şi de la Roma, în care a evoluat Simona Halep. Urcarea postului a venit pe fondul scăderii în audienţe a Naţional TV (de la 44.000 la 39.000), deşi DIGI Sport 1 practic a avut mai puţini telespectatori decât în luna aprilie.
