Cuplu de adolescenţi FOTO Fotolia
Dovada că tinerii au nevoie de informaţii corecte când vine vorba de viaţa sexuală au fost întrebările venite de la băieţi de clasa a IX-a şi a X-a, în cadrul unei acţiuni organizate de un ONG care şi-a propus să tragă un semnal de alarmă cu privire la numărul mare de mame adolescente.
Unde duce lipsa educaţiei sexuale. România are cea mai tânără bunică d...
Clubul Soroptimist Internaţional Slatina, sprijinit de un club similar din Norvegia şi un altul din Danemarca, desfăşoară de câteva luni un program de educaţie sexuală în liceele din judeţul Olt, accentul fiind pus pe numărul mare de mame adolescente, totul pornind de la lipsa de educaţie sexuală a tinerilor.
Dacă până acum în licee s-au organizat preponderent întâlniri cu fetele, în această săptămână soroptimistele au ajuns la unul dintre liceele de top din Slatina, Colegiul Naţional „Ion Minulescu“, pentru a vorbi cu băieţii. În faţa liceenilor din clasele a IX-a şi a X-a au stat medicul cu competenţă în planning familial Doina Deaconu şi prof. Ludmila Popa. Legătura între adulţi şi tineri n-a fost tocmai uşor de realizat, pe toată perioada întâlnirii cele două „tabere“ fiind despărţite de câteva rânduri de scaune goale.
Având experienţa primelor întâlniri, când s-a observat că tinerele foarte greu au fost determinate să-şi expună neclarităţile în mod direct, de data aceasta reprezentantele clubului organizator au optat pentru o altă metodă: le-au înmânat tinerilor bileţele goale, urmând ca aceştia să scrie întrebările la care vor un răspuns calificat, întrebările fiind anonime. Medicul a răspuns cu răbdare la fiecare întrebare, deşi printre ele s-au strecurat şi mici dovezi de umor. Un băiat a scris pe bileţel, alături de întrebare, şi o formulă matematică (Ludmila Popa, una dintre organizatoare, este profesor de matematică), în timp ce un altul a vrut să ştie dacă rămâne însărcinat dacă face sex neprotejat cu un alt bărbat.
Discuţia a pornit nu de la statisticile privind numărul de mame adolescente, cum se întâmpla în cazul fetelor, ci de la realitatea că nici băieţii nu au o relaţie mai deschisă cu părinţii lor decât partenerele. „Foarte mulţi părinţi gândesc în mod greşit că noi, oferindu-vă astfel de informaţii, v-am îndemna să faceţi anumite lucruri. Adevărata educaţie sexuală se începe însă la vârste foarte mici, la 3-4 ani, pentru fiecare sex în parte, începând cu regulile de igienă. Şi asta face parte din educaţia sexuală“, le-a spus dr. Deaconu, confirmându-le, nu mult mai târziu, că adesea tinerii au primul contact sexual înainte de a fi pregătiţi şi înainte de a-şi dori acest lucru, pur şi simplu la presiunea anturajului.
Toate sunt lucruri care se întâmplă în realitate, le-a mai spus medicul, de aceea este necesar să caute răspunsurile avizate la întrebările pe care le au. Tot din realitatea actuală fac parte şi aspecte mult mai îngrijorătoare, care de obicei sunt legate de anturaj şi de presiunea debutului vieţii sexuale, iar medicul Doina Deaconu le-a vorbit despre consumul de droguri şi cazurile de agresiune sau relaţiile abuzive.
S-a trecut apoi la citirea întrebărilor pe care tinerii le-au scris pe bileţele, fiecare primind răspunsul. Unul dintre băieţi a vrut să ştie dacă poate să-şi administreze Viagra, răspunsul medicului fiind ferm: „Viagra este un medicament care intensifică circulaţia, la nivelul creierului, organelor genitale, la nivelul inimii... Nu este pentru vârsta voastră. Aţi auzit, probabil, de decese în timpul actului sexual, de stop cardio-respirator“, i-a lămurit medicul.
Ce întrebări pun băieţii de liceu la lecţiile de educaţie sexuală
Un alt băiat a vrut să ştie dacă este ilegal debutul vieţii sexuale înainte de 18 ani, altul, dacă masturbarea este un act normal (iar medicul le-a vorbit despre etapele de dezvoltare, despre satisfacerea nevoilor etc.).
„Mărimea contează?“, a fost o altă întrebare, iar răspunsul că organele genitale se dezvoltă într-o anumită perioadă, iar mărimea trebuie corelată cu aceste etape, cu înălţimea şi factorii ereditari, pare să-i fi mulţimit pe tineri. Băieţii au mai vrut să ştie dacă te poţi irita de la prezervativ, dar şi dacă avortul este soluţia în cazul în care ţi-ai lăsat gravidă partenera. Nu s-au arătat impresionaţi, cel mai probabil bravând, atunci când medicul le-a explicat diferenţa între ei şi fete, faptul că fetele, spre deosebire de băieţi, au nevoie mai mult de vorbe frumoase şi răbdare, fiind mai puţin instinctuale. Medicul i-a mai îndemnat la responsabilitate, reamintindu-le că o astfel de situaţie (care poate fi chiar o traumă, şi fizică, şi psihică, pentru fete) trebuie rezolvată împreună de către parteneri şi familiile acestora.
Băieţii au avut de asemenea curiozităţi legate de sexul oral şi de posibilitatea de a se infecta, au vrut să ştie cum pot afla dacă s-au infectat cu HIV, de câte feluri este HIV-ul etc.
Întâlnirile cu tinerii se vor relua din toamnă, au dat asigurări membrele Clubului Soroptimist Internaţional Slatina, care de la o întâlnire la alta sunt şi mai convinse că tinerii au mare nevoie de a sta de vorbă şi de a găsi pe cineva dispus să le asculte păsurile şi să le răspundă la întrebări fără să-i judece.
