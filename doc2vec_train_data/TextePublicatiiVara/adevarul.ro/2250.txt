9 iunie 2018, 11:57
Germania a propus înfiinţarea unui sistem european de asigurare pentru şomaj, pentru a face zona euro mai rezistentă la viitoarele şocuri economice, a afirmat ministrul german de Finanţe, Olaf Scholz.
Ghidul Facultăţilor. Ofertele universitare ale ţărilor cele mai vânate...
Propunerea, prezentată într-un interviu acordat de ministru revistei Der Spiege, face parte din eforturile Germaniei de a crea un pachet de reforme în colaborare cu Franţa, înainte de un summit al liderilor Uniunii Europene care va avea loc în această lună, scrie news.ro, cit\nd Reuters.
”Sunt în favoarea suplimentării sistemelor naţionale de asigurări pentru şomaj cu un sistem de reasigurare pentru întreaga zonă euro”, a afirmat Scholz.
Dacă un membru al zonei euro trece printr-o criză care duce la pierderea masivă de locuri de muncă şi la o presiune mare asupra sistemului de asigurări sociale, ţara respectivă s-ar putea împrumuta de la acest fond comun, a explicat ministrul.
”După încheierea recesiunii, ţara respectivă ar returna fondurile împrumutate. În acelaşi timp, toate ţările ar trebui să facă eforturi ca sistemele de siguranţă să fie cât mai pregătite pentru crize”, a adăugat Scholz.
Întrebat dacă Germania ar suporta riscul acestui nou program, Scholz a replicat: ”nu, Germania ar avea de câştigat. Rezervele Agenţiei Federale pentru Forţa de Muncă ar rămâne neatinse, datoriile nu ar fi puse la comun”.
Ministrul a spus că iniţiativa ar întări stabilitatea financiară a zonei euro în ansamblul ei, fără dezavantaje pentru sistemul german de asigurări pentru şomaj.
Este un sistem similar cu cel din Statele Unite. Acolo, statele individuale finanţează asigurările pentru şomaj, dar contribuie la un fond federal. În perioade de criză, pot împrumuta bani de la fondul federal, pentru a suporta mai uşor costurile, a arătat Scholz.
Ministrul de Finanţe şi-a exprimat şi hotărârea de a introduce o taxă pe tranzacţiile financiare în Europa. El a spus că susţine propunerea franceză, ca veniturile obţinute din această taxă să intre la bugetul UE, dacă va fi aplicată de toate ţările.
Multe state din zona euro sunt sceptice în privinţa taxei pe tranzacţiile financiare, dar Scholz a spus că ideea ca taxa să devină o sursă de venituri pentru UE ar putea schimba discuţiile.
