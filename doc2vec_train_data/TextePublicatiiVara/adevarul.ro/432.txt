30 mai 2018, 06:09
Falsificarea rulajului maşinilor la mâna a doua aflate la vânzare a ajuns o industrie
Peste 50 la sută din maşinile rulate au kilometrajul dat înapoi, atrag atenţia autorităţile de la Bruxelles, care au identificat câteva soluţii pentru stoparea fenomenului.
Cum să te fereşti de ţepele samsarilor care vând maşini second-hand cu...
La nivel european, falsificarea rulajului maşinilor la mâna a doua aflate la vânzare a ajuns o industrie care aduce samsarilor profituri de miliarde de euro. Tocmai din acest motiv, Parlamentul European (PE) a ajuns la concluzia că trebuie luate o serie de măsuri pentru combaterea fenomenului.
„Frauda legată de odometer (aparatul care înregistrează rulajul unei maşini-n.r.) este un fenomen larg răspândit care reprezintă o ameninţare gravă la adresa siguranţei rutiere. (…) Estimările arată că între 5% şi 12% din autoturisme sunt afectate pe pieţele naţionale, însă în comerţul transfrontalier sunt afectate între 30% şi 50% din autoturisme. Prejudiciul economic la nivelul întregii UE se estimează a se situa între 5,6 şi 9,6 miliarde EUR. În consecinţă, încrederea în piaţa autoturismelor de ocazie este cea mai scăzută dintre toate pieţele de bunuri din UE”, arată europarlamentarii într-un document care motivează o propunere de rezoluţie care vrea să combată fenomenul de falsificare a rulajelor maşinilor second-hand. 
5.000 de euro din câteva taste
Raportul mai arată că aparatele de măsluire a rulajului sunt ieftine şi foarte uşor de procurat de către samsarii de maşini. Există inclusiv aparate care pot „sparge” barierele pe care producătorii auto le pun, periodic, pentru a bloca accesul la datele maşinii. Astfel, prin apăsarea câtorva taste, în câteva minute, valoarea unei maşini este majorată artificial, aducând samsarului un profit suplimentar între 2.000 şi 5.000 de euro, în funcţie de categoria vehiculelor.
După analizarea fenomenului, europarlamentarii din Comisia pentru transport şi turism au ajuns la concluzia că procentul de maşini cu rulajul falsificat este mult mai mare în ţările nou-intrate în Uniunea Europeană. „Problemele legate de manipularea odometrelor s-au dovedit a fi mult mai frecvente în ţările recent intrate în UE cum ar fi Bulgaria, Croaţia, Cipru, Cehia, Estonia, Ungaria, Letonia, Lituania, Malta, Polonia, România, Slovacia sau Slovenia decât în alte state membre”, se mai arată în document.
O soluţie pentru stăvilirea valului de manipulări a rulajului maşinilor aflate pe piaţă a fost identificată în Belgia şi Olanda care au creat sisteme de baze de date în care se înregistrează kilometrajul cu ocazia inspecţiei tehnice periodice, a lucrărilor de întreţinere şi a vizitelor la service în vederea efectuării de reparaţii. Practic, la orice intervenţie asupra maşinii, service-urile auto sunt obligate să extragă datele din calculatorul vehiculului şi să le trimită într-o bază de date administrată de autorităţi. În cazul vânzării maşinii, baza de date poate fi consultată de cumpărător.
„Drept urmare, numărul autoturismelor cu odometre manipulate a scăzut semnificativ, iar fenomenul aproape a dispărut. Însă acest efect este valabil numai pentru vânzările interne de autoturisme de ocazie”, se arată în Raportul PE.
Acest model se vrea implementat la nivel european. Concret, soluţia constă într-o bază de date europeană care ar putea favoriza colectarea datelor într-o manieră uniformă şi ar putea face posibil schimbul transfrontalier de date. Datele ar fi oferite de la service-urile din întreaga Europă, după modelul belgiano-olandez. Parlamentarii europeni au şi identificat unde poate fi stocată această bază de date. „O abordare eficientă din punct de vedere al costurilor ar fi valorificarea structurilor existente precum EUCARIS, sistemul european de identificare a maşinilor, mecanism conceput pentru combaterea traficului de vehicule furate”, se mai arată în document.
Specialiştii în domeniu consultaţi de „Adevărul” consideră metoda ca fiind una foarte eficientă mai ales că, la această oră, opt din zece maşini vândute pe piaţa second-hand din România au rulajul măsluit. „La această oră există o singură metodă de achiziţionare a unei maşini cu rulaj real: alegerea unui dealer autorizat care garantează contractual kilometrajul. Dar procentul acestor achiziţii este limitat”, a precizat specialistul în domeniu.
Cum va arăta viitorul
Conform specialiştilor, o soluţie şi mai sigură de combatere a fenomenului ar putea apărea în viitor cu ajutorul producătorilor auto. Este vorba de maşinile de ultimă oră, conectate permanent la internet, care vor putea transmite instantaneu înregistrările rulajului către o  bază de date care ar putea fi consultată de eventualul cumpărător. Astfel, pe lângă istoricul de întreţinere şi eventuale evenimente rutiere, cumpărătorul va putea vedea cu exactitate ce rulaj are maşina.
