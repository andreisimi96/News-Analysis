4 iunie 2018, 13:58
Gabriel Olariu are planuri mari pentru aeroportul din Caransebeş
Aeroportul din Caransebeş ar putea reintra în circuitul naţional, chiar din acest an, un om de afaceri din Lugoj fiind cel care face toate demersurile pentru reabilitarea lui.
Cel mai mare proiect european derulat de Primăria Iaşi, pentru care fo...
Este vorba de Gabriel Olariu, partener de afaceri cu Steven Ausnit - fiul fostului mare industriaş din perioada interbelică Max Ausnit.
Momentan implicarea lui Gabriel Olariu este ca persoană fizică, după ce a cumpărat acţiunile lui Iosif Armaş şi negociază achiziţionarea acţiunilor şi de la firma Argirom Internaţional, care aparţine tot lui Iosif Armaş şi se află în insolvenţă, de la Excav Prod SRL, firmă aflată şi ea insolvenţă, şi de la încă două persoane fizice.Omul de afaceri a anunţat că intenţionează să stingă conflictul cu Consiliul Judeţean Caraş-Severin (CJCS), pentru a putea desfăşura o activitate normală pe aeroport.
“S.C. Aeroportul S.A. ca şi firmă are cinci acţionari, trei persoane fizice, printre care şi eu şi două firme care sunt in insolvenţă. În momentul de faţă sunt împuternicit de Consiliul de Administraţie să reprezint societatea, inclusiv în relaţiile cu Consiliul Judeţean Caraş-Severin, proprietarul acestor terenurilor şi clădirilor concesionate de noi. Sigur că noi avem nişte datorii pe care trebuie să le plătim, faţă de cei la Consiliu, la fel cum şi ei au obligaţii pe care trebuie să le îndeplinească faţă de noi. Trebuie să stingem acest conflict şi să dăm drumu la treabă”, a spus Olariu.
Liceu privat de aviaţie la Caransebeş
Omul de afaceri a dezvăluit că pe aeroportul din Caransebeş vor exista alte activităţi conexe, unele dintre ele urmând să demareze chiar din această toamnă. “În primul rând trebuie să facem documentaţia şi să reautorizăm aeroportul, pentru că el în momentul de faţă nu există. Cu asta ne ocupăm acum şi e foarte important. Aeroportul din Caransebeş a pierdut foarte mult pentru că s-a aflat în această situaţie, inclusiv posibilitatea de a accesa finanţări importante. Apoi, din toamnă, vrem să dăm drumul unui liceu, care va purta numele lui Max Ausnit şi va fi singurul liceu din România care va pregăti mecanici, categoriile A şi B, pentru avioane. Am depus documentaţia la Agenţia Română de Asigurare a Calităţii în Învăţământul Preuniversitar şi aşteptăm, poate chiar în luna iunie, să vină să ne autorizeze”, susţine omul de afaceri.
Chiar dacă este un liceu privat, prima generaţie de elevi care vor învăţa aici vor avea parte de învăţământ gratuit, fără taxe şcolare. "Noi vom susţine această primă generaţie, pentru că dorim să încurajăm copiii să se îndrepte spre acest domeniu. După ce vor termina cei patru ani, vor face şi un an de practică, totul pe cheltuiala noastră. Când vor termina, vor putea să meargă să lucreze oriunde în Europa şi America, pentru că e o specializare extrem de căutată”, spune Olariu.
Omul de afaceri susţine că totul e gândit şi pregătit în cel mai mic amănunt pentru resuscitarea aeroportului din Caransebeş. Tot aici, una din firmele sale va deschide o fabrică de dezmembrat şi reciclat avioane. “Pe aeroport vor funcţiona şi alte activităţi, însă va rămâne deschis şi pentru activităţile necesare statului: jandarmerie, armată, SMURD. Vrem să deschidem un parc de dezmembrare de avioane şi consultantul din America, care a fost deja aici, lucrează în aceste zile, iar în luna august va reveni pentru primele operaţiuni. Noi am identificat aproximativ 30 de maiştri, ingineri şi piloţi care au lucrat la baza militară din Caransebeş şi locuiesc aici. Le facem autorizările pentru aviaţa civilă şi ei vor putea să lucreze la noi, ca instructori la liceu sau în firma de dezmembrări, fiecare pe domeniile lor”, arată Gabriel Olariu.
Printre priorităţile noului investitor se află şi cea de autorizarea unui terminal cargo, activitate care, la fel, speră să fie demarată din acest an.
