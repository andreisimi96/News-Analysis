4 iunie 2018, 15:05
Savantul Ştefan Odobleja
Printre sutele de manuscrise din arhiva personală, fiul savantului Ştefan Odobleja deţine şi un caiet cu poezii de dragoste, scrise de marele om de ştiinţă.
Casa memorială „Ştefan Odobleja” din satul natal al savantului este ap...
Această latură artistică a lui Ştefan Odobleja este prea puţin cunoscută chiar şi de specialiştii care sunt preocupaţi de cunoaşterea operei ştiinţifice a marelui savant român.
Poeziile sunt scrise într-un caiet frumos caligrafiat, pe care fiul acestuia, inginerul Ştefan Odobleja, se gândeşte să-l publice ca atare în perioada următoare. Caietul conţine câteva zeci de poezii de dragoste, pe care omul de ştiinţă le dedică unor doamne.
Reputatul savant obişnuia să participe la şedinţele unui cenaclu literar din Drobeta-Turnu Severin în anii 1968-1972, unde cu modestia şi sensibilitatea care l-au caracterizat întotdeauna spunea să nu i se atribuie virtuţi poetice.
Desigur, savantul român va rămâne în istoria ştiinţei româneşti şi universale ca savant remarcabil care, prin opera sa de referinţă « Psihologia consonantistă », apărută în anii 1938-1939, a pus bazele ciberneticii teoretice generalizate.
S-a născut în Mehedinţi
Medicul Ştefan Odobleja, creatorul psihociberneticii şi părintele ciberneticii generalizate, s-a născut la 13 octombrie 1902 în satul mehedinţean Valea Hoţului. A făcut liceul la Drobeta Turnu Severin şi Facultatea la Bucureşti ca bursier al Institutului medico-militar. Ca medic militar, şi-a exercitat funcţiile profesionale în diferitele garnizoane din Brăila, Turnu Severin, Lugoj, Lipcani, Dorohoi, Turda, Tîrgovişte, Cernavodă, Bucureşti şi Dej. El ia parte la cel de-al doilea război mondial ca medic de regiment şi şef de ambulanţă. După război el se va retrage din activitate şi va trăi ca pensionar până la moartea sa survenită în 1978.
Lucrarea monumentală a savantului român ,„Psychologie Consonantiste”, a apărut la Editura pariziană Librairie Maloinein, dar din cauza accelerării încordării internaţionale europene şi izbucnirii războiului, Editura nu a mai apucat să se ocupe de difuzare.  Odobleja a reuşit să expedieze circa 20 de exemplare la bibliotecile universitare şi medicale din lume şi 20 de exemplare la o serie de specialişti străini. Lucrarea monumentală a savantului român a fost prezentată în Psychological Abstracts din ianuarie 1941, sub semnătura lui S. M. Strong, dar în general a avut foarte puţine recenzii şi a fost practic ignorată multă vreme. Ştefan Odobleja şi-a continuat cecetările mai ales în direcţia elaborării unei logici din care au rămas în stadiu de manuscris zeci de mii de pagini. Începând din anul 1972, când a citit autobiografia lui Norbert Wiener, Ştefan Odobleja s-a consacrat demonstrării ideii că originea ciberneticii se află în psihologie şi că „cibernetica s-a născut în România în anul 1938” prin lucrarea sa „Psychologie Consonantiste”. În acest sens, pentru a-şi marca parternitatea, el a publicat o lucrare specială, care a apărut în chiar anul morţii sale: Psihologia consonantistă şi cibernetica, cu o substanţială prefaţă a lui Mihai Golu.
