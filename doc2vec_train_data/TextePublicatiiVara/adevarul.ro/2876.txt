13 iunie 2018, 08:48
Femeia  susţine că soţul s-a sinucis. Foto sursata.ro
Un mandat de arestare pentru 30 de zile a fost eliberat marţi seară de autorităţile judiciare din Argeş pentru soţia unui bărbat imobilizat la pat, găsit înjungiat în inimă, într-o baltă de sânge. Femeia susţine că soţul s-ar fi sinucis.
Deşi, iniţial, a fost luată în calcul şi varianta sinuciderii în cazul morţii unui bărbat bolnav din comuna Priboieni, judeţul Argeş, anchetatorii au exclus marţi varianta avansată de soţia bărbatului şi sunt convinşi că este vorba de omor. 
Gheorghe P. de 48 de ani, din comuna Priboieni, a fost găsit, în noaptea de duminică spre luni, mort, în pat, înjunghiat în inimă. Cea care a alertat vecinii a fost chiar soţia bărbatului, Eana P, de 54 de ani. Un echipaj SMURD a ajuns la faţa locului, l-a găsit pe bărbat în stop cardio-respirator într-o baltă de sânge, dar nu l-a mai putut resuscita. 
Pentru că femeia era sub aburii alcoolului, la audieri, poliţiştii nu s-au prea putut înţelege cu ea. 
Soţia bărbatului a susţinut tot timpul că nu ştie ce s-a întâmplat şi că soţul s-ar fi sinucis. 
Oamenii legii au luat în calcul şi această ipoteză, dar au avut şi suspiciuni cu privire la sinceritatea femeii, mai ales că vecinii au afirmat că obişnuia să-şi bată soţul imobilizat la pat.  
Au reţinut-o, iniţial, pentru 24 de ore, iar marţi a fost emis mandat de arestare pentru 30 de zile, după ce medicul legist a stabilit că rana bărbatului, una adâncă de 10 cm, în zona inimii, nu putea fi provocată prin sinucidere.
