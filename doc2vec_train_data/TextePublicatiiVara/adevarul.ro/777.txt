2 iunie 2018, 12:54
Tudorel Toader - declaraţii scandal Kovesi / FOTO Inquam Photos / Octav Ganea / 22 feb 2018
Ministrul Justiţiei, Tudore Toader, a reacţionat pe pagina sa de Facebook la interviul acordat de şeful structurii anticoruptie din cadrul Organizatiei pentru Cooperare si Dezvoltare Economica, Drago Kos, publicaţiei Ziare.com, acesta din urmă declarând că „ministrul vostru al Justiţiei va învaţa curând, într-un mod dur, că este într-o mare eroare”.
500 de procurori şi zeci de judecători reacţionează faţă de decizia CC...
„Luni dimineaţă,mă voi adresa OECD pentru a comunica în mod oficial dacă afirmaţiile dlui Drago Kos au fost făcute în nume propriu sau în numele OECD, aşa cum acreditează titlul materialului întocmit de Ziare.com”, îşi începe ministrul postarea sa.
„Într-un articol publicat în data de 1 iunie, se afirmă faptul că în numele OECD, dl Drago Kos a făcut o serie de afirmaţii, de o mare gravitate, la adresa instanţei de contencios constituţional române”, continuă Tudorel Toader, care susţine şi că  „aceeaşi publicatie, citează, atribuind aceleiaşi surse, de asemenea în numele OECD, afirmaţiile potrivit cărora ”Ministrul vostru al Justiţiei va învaţa curând, într-un mod dur, ca este într-o mare eroare.”
Ministrul Justiţiei susţine că, dată fiind gravitatea afirmaţiilor făcute de Drago Kos, este important de lămurit dacă acesta s-a exprimat în nume personal sau a vorbit în numele organizaţiei.
„Dată fiind gravitatea acestor afirmaţii, precum şi experienţe similare, când s-au atribuit unor organizaţii, precum GRECO, luări de poziţie care ulterior nu au fost confirmate, pentru corecta informare a opiniei publice, consider absolut necesar să se facă lămurirea solicitată”, consideră ministrul Tudorel Toader.
Vineri, Ziare.com a publicat un interviu cu şeful structurii anticoruptie din cadrul Organizatiei pentru Cooperare şi Dezvoltare Economică, Drago Kos, principala temă abordată fiind consecinţele recentei decizii a Curţii Constituţionale a României cu privie la conflcitul constituţional între minister şi preşedenţia cu privire la demiterea şefei DNA, Laura Codruţa Koveşi.
În cadrul interviului amintit, Drago Kos, a făcut mai multe afirmaţii tranşante, criticând în termeni duri decizia Curţii Constituţionale şi politica guvernului în ceea ce priveşte lupta anticorupţie. 
„Recenta decizie a CCR contravine în mod evident echilibrului puterilor în stat în ţara dvs şi independenţei sistemului judiciar. Nu pot evita sentimentul că este o acţiune intenţionată, cât timp am mai văzut asemenea stranii interferenţe ale unor curţi constitutionale din Balcani în lupta anticorupţie în ultimii ani”, afirmă Drago Kos referindu-se direct la rcenta decizie a CCR, menţionând că „DNA este una dintre poveştile de succes în lupta anticorupţie la nivel mondial. Funcţionarea şi rezultatele sale sunt model de studiu pentru generaţii de studenţi din intreaga lume”.
Mai mult, oficialul din cadrul OECD susţine că „actualul guvern al României nu vrea să continue lupta împotriva corupţiei la nivel înalt şi face orice pentru a găsi o scuză în acest sens”, încheiind cu una din cele mai duri afirmaţii: „Ministrul vostru al Justitiei va învăţa curând, într-un mod dur, că este într-o mare eroare. Imi pare rău că imaginea ţării are de suferit din cauza declaraţiilor lui impulsive”.
Joi, chiar Direcţia Naţională Anticorupţie a reacţionat în mod public faţă de decizia CCR, afirmând într-un comunicat că „Este momentul să tragem un semnal de alarmă şi să ne exprimăm îngrijorarea faţă de potenţiala afectare a statutului de independenţă a procurorilor, care reprezintă o premisă esenţială a luptei împotriva corupţiei. Fără garanţiile legale existente în prezent, lupta împotriva corupţiei nu ar fi fost posibilă, iar pierderea acestor garanţii riscă să afecteze grav investigaţiile desfăşurate de procurorii anticorupţie”.
Tot joi, cinci sute de procurori din întreaga ţară, inclusiv din cadrul structurii centrale a Direcţiei Naţionale Anticorupţie, dar şi zeci de judecători şi auditori au semnat, joi, o ”declaraţie de principiu”, în care comentează decizia Curţii Constituţionale şi afirmă că ”ministrul Justiţiei nu are şi nu va avea nicio implicare şi niciun rol în activitatea profesională”, acest lucru fiind în competenţa Consiliului Superior al Magistraturii. Semnatarii documentului vorbesc despre ”riscul de a se aduce atingere separaţiei şi echilibrului puterilor în stat” şi cer ”respectarea statului de drept şi a independenţei sistemului judiciar”. ”Independenţa şi imparţialitatea magistratului procuror nu sunt beneficii personale ale acestuia, ci garanţii necesare pentru îndeplinirea funcţiei”, susţin magistraţii.
