12 iunie 2018, 19:51
Instanţa supremă a anunţat că în ultimii 9 ani a emis peste 26.000 de mandate de siguranţă naţională
Înalta Curte de Casaţie şi Justiţie a făcut, marţi, clarificări în controversa legată de numărul de mandate de interceptare primite de SRI în cazuri care privesc siguranţa naţională. Asta după ce preşedintele comisiei de control SRI, senatorul PSD Claudiu Manda afirmase că nu mai puţin de 6 milioane de români ar fi fost interceptaţi.
Astfel, instanţa supremă a anunţat că în ultimii 9 ani a emis peste 26.000 de mandate de siguranţă naţională. În aceeaşi perioadă, judecătorii de la Curtea Supremă au respins doar două solicitări de mandate.
Concret, situaţia mandatelor de interceptare primite de SRI este următoarea: anul 2009 – 3.011 mandate; anul 2010 – 3.183; anul 2011 – 3.805; anul 2012 – 3.602; anul 2013 – 3.791; anul 2014 – 2.692; anul 2015 – 2.740, o propunere respinsă; anul 2016 – 3.660; anul 2017 – 2.661; 1 ianuarie – 31 mai 2018 – 960, o propunere respinsă.
Potrivit Legii 51/1991 privind siguranţa naţională, se pot solicita mandate în cazul în care există suspiciuni potrivit cărora sunt persoane care fac cunoscute activităţi secrete privind siguranţa naţională, care divulgă date şi informaţii secrete care pot aduce prejudicii intereselor siguranţei naţionale.
Durata de valabilitate a mandatului nu poate depăşi 6 luni. Doar în cazuri întemeiate procurorul general poate prelungi durata mandatului, fără a se putea depăşi, de fiecare dată, 3 luni.
Preşedintele comisiei de control SRI, senatorul PSD Claudiu Manda a intrat într-un adevărat război al cifrelor cu Serviciul Român de Informaţii, după ce a susţinut că, în perioada 2005-2016, au fost emise 311.000 de mandate de securitate naţională, ceea ce ar însemna că peste 6 milioane de români ar fi fost interceptaţi. 
„Vedem la Comisie o serie de date care arată că avem o creştere a mandatelor de securitate naţională de la 1.395 în anul 2005, până la 3.701 mandate în 2013, adică aproape de trei ori. La nivelul mandatelor, per total de acte de autorizare şi supraveghere, avem creşteri de la 5.000 în 2005, la 8.000 în 2006, până la cifre de genul peste 44.000 în anul 2014, respectiv peste 51.000 în anul 2015, iar în 2016, odată cu apariţia deciziei CCR, vorbim de 12.000 în primele două luni de zile. Totalul acestor acte de autorizare şi supraveghere în perioada 2005 - 2016 înseamnă peste 311.000 de mandate. În contextul în care pe un mandat de supraveghere putem să ne gândim că vorbim de o medie de 20 de persoane sau de posturi interceptate, putem să gândim că au fost mai mult de 6 milioane de persoane interceptate în această perioadă“, a declarat Claudiu Manda.
Senatorul PSD nu a dăzvăluit însă şi „altgoritmul“ prin care a calculat o medie de 20 de persoane interceptate pe un mandat. 
În replică, SRI a arătat că este vorba doar despre 28.784 mandate de securitate naţională solicitate în perioada 2004 – 2016.
„În perioada 11.12.2004 (dată la care a intrat în viguare Legea 535/2004 ) şi 16.02.2016 (până la decizia CCR) numărul total de mandate de securitate naţională (iniţiale, prelungiri şi completări) solicitate de Serviciul Român de Informaţii a fost de 28.784, din care 9.292 iniţiale. Numărul de persoane a căror drepturi şi libertăţi au fost restrânse, în condiţiile legii, în baza autorizaţiei eliberate de judecătorii Înaltei Curţi de Casaţie şi Justiţie a fost de 20.907“, a transmis SRI.
Potrivit SRI, pentru un număr de 17.182 persoane aceste măsuri au fost prelungite câte 3 luni, în condiţiile legii.
„Precizăm că aceste date au fost puse la dispoziţia Comisiei de Control a SRI, la solicitarea acesteia din noiembrie anul trecut“, a mai arătat SRI. 
