Sute de copii ar fi putut să treacă printr-o nouă tragedie precum Colectiv. FOTO: Arhivă
Sute de copii ar fi putut să  moară când un incendiu a izbucnit la Şcoala Nr. 124 din sectorul 5. Din  fericire, nu au fost victime pentru că flăcările au cuprins  instituţia în noaptea de duminică spre luni. Şcoala, construită în anul  1950, nu avea nici alarmă de incediu, nici autorizaţie ISU. Mai grav  este că problema şcolilor care pun în pericol viaţa elevilor este una  naţională: peste 90% din unităţile şcolare nu au autorizaţie ISU.
Unde vor fi relocaţi elevii care învaţă la Şcoala Nr. 124 din Capitală...
Concret, focul a fost anunţat la dispeceratul ISU Bucureşti-Ilfov de către locatarii din blocurile învecinate de pe strada Mărgeanului nr. 10, din sectorul 5 al Capitalei. Au fost mai multe apeluri succesive, primul fiind preluat de dispecerii ISU Bucureşti-Ilfov la ora 3.14.
„Incendiul a fost stins după aproximativ 7 ore. Încă nu putem determina cauza incidentului pentru că flăcările au dus la prăbuşirea întregului acoperiş, or, rămăşitele respective au temperaturi extrem de ridicate, motiv pentru care nu se poate intra în spaţiul respectiv în vederea detectării cauzei“, au transmis, luni, reprezentanţii ISU.
 „Şcoala Gimnazială nr. 124 elaborase documentaţia necesară consolidării clădirii (expertiza tehnică efectuată în decembrie 2017) şi se afla în stadiul final al pregătirii pentru obţinerea autorizaţiei ISU (faza de întocmire a scenariului de securitate la incendiu), în decursul acestui an, celelalte măsuri necesare fiind implementate: s-au montat senzorii de avertizare la incendiu, s-a ignifugat podul, s-au montat uşi antifoc", reiese dintr-un comunicat de presă transmis de Primăria Sectorului 5.
Pe de altă parte, unul dintre consilierii din opoziţie de la Primăria Sectorul 5 subliniază că instituţia nu a realizat niciun proiect fezabil în vederea accesării fondurilor pentru reabilitarea unităţilor şcolare, oferite de Primăria Capitalei.
Din 31.297 de clădiri în care îşi desfăşoară activitatea unităţile de învăţământ, doar 2.261 au autorizaţie de securitate la incendiu. (A declarat Liviu Pop în urmă cu un an)
„Există în jur de 10 cereri pentru intrarea în programe de reabilitare. Însă acestea se află în reabilitare numai pe hârtie pentru că în realitate nu s-a cheltuit niciun ban pentru aceste şcoli. Din păcate, suntem singurul sector în care avem două unităţi de învăţământ la pământ (Şcoala Nr. 124 şi Şcoala Nr.147, al cărei tavan s-a prăbuşit în urmă cu un an- n.r.). Nicio şcoală din Sectorul 5 nu are autorizaţie ISU. Este dificil să identificăm un vinovat, însă, într-adevăr, acea şcoală avea multiple probleme: nu avea securitate de incendiu, adică acel senzor minimal care la o temperatură mai ridicată sau la apariţia fumului emite un semnal de alarmă organelor de specialitate, şi nici măcar toalete în interiorul clădirii“, a declarat pentru „Adevărul“ consilierul PNL la Sectorul 5, Paul Cursaru.
De altfel, pe site-ul Primăriei se arată că aceasta a solicitat pentru Şcoala 124 doar fonduri pentru construirea unor grupuri sanitare în interiorul şcolii. Nimic, însă, pentru securizarea elevilor în cazul unor situaţii de urgenţă.
*Adevărul i-a contactat pe reprezentanţii Primăriei Sectorului 5 pentru un drept la replică, însă aceştia nu au răspuns până la data publicării articolului.
Doar câteva corpuri reabilitate
În evidenţele ISU Bucureşti-Ilfov, există următoarea situaţie privind şcolile din Bucureşti: din totalul de 403 de unităţi de învăţământ numai 5 au autorizaţie de securitate la incendiu, 317 nu au această autorizaţie, iar 81 nu necesită obţinerea ei. Cât despre situaţia învăţământului privat, din totalul de 226 de unităţi, doar 25 au autorizaţie de securitate la incendiu. 179 nu au autorizaţie, iar 22 nu au nevoie de aceasta. „Situaţia nu s-a schimbat semnificativ din septembrie 2017, de când am raportat ultimele date. De atunci au mai fost reabilitate doar câteva corpuri. De ce continuă această situaţie? Nu am putea să răspundem noi, ci administratorii clădirilor (primăriile- n.r.). Şcolile obţin în primă instanţă, înainte de construcţie, aviz ISU, iar după aceea, la finalul lucrărilor, trebuie să obţină autorizaţie ISU“, au explicat reprezentanţii ISU.
„Ne mirăm dacă ajungem să ne numărăm morţii“
Cei peste 700 de elevi care învăţau la Şcoala Nr. 124 vor fi relocaţi la unităţi de învăţământ din proximitate, a transmis purtătorul de cuvânt al Inspectoratului Şcolar din Municipiul Bucureşti, Marian Banu. Concret, copiii din clasele pregătitoare vor fi relocaţi la Grădiniţa nr. 35, cei din clasele
I-IV vor învăţa la Şcoala nr.126, iar elevii de gimnaziu vor merge la Şcoala nr.143.
„Dacă îi mută la cele două şcoli (plus o grădiniţă) ar însemna că acele unităţi ar trebui să aibă un total de 30 de clase libere. Ceea ce este imposibil. Cel mai probabil o să-i înghesuie alături de copiii din respectivele şcoli. Tabloul dramatic este însă altul: 2.400 de şcoli au toaleta în curte, iar peste 90% nu au autorizaţie ISU. În plus, jumătate dintre şcoli se află în zone cu risc seismic, fără să fi beneficiat de reabilitări serioase. Să nu ne mirăm dacă o să ajungem să ne numărăm morţii“, afirmă preşedintele „Edu Cer“, Ştefan Vlaston.
