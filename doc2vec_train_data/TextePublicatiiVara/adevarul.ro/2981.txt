13 iunie 2018, 14:42
Viorica Dăncilă a cerut să prezinte în Parlament stadiul pregătirilor privind preşedinţia Consiliului UE. Foto: Inquam.
Birourile Permanente ale Camerei Deputaţilor şi Senatului au aprobat, miercuri, o cerere a premierului Viorica Dăncilă de a organiza o dezbatere în Parlament pe tema preluării preşedinţiei Uniunii Europene de către România, discuţiile urmând să aibă loc miercurea viitoare în plenul reunit al celor două camere.
Iohannis:  „Analfabetismul funcţional se reflectă foarte vizibil şi în...
„Având în vedere importanţa dialogului între Guvern şi Parlament pe acestă temă, îmi exprim, domnule preşedinte, disponibilitatea de a prezenta în plenul Parlamentului României, în perioada imediat următoare, stadiul procesului de pregătire şi temele de interes care vor sta la baza Programului de lucru al Preşedinţiei României la Consiliul UE. Dezbaterile care vor putea avea loc, cu această ocazie, vor constitui un sprijin consistent în procesul de elaborare şi adoptare, de către Guvern, a primei versiuni a Programului de lucru al Preşedinţiei României la Consiliul Uniunii Europene”, se arată în cererea Vioricăi Dăncilă.
În 8 mai, la Palatul Victoria s-a reunit Consiliul Interministerial pentru Pregătirea şi Exercitarea Preşedinţiei României la Consiliul Uniunii Europene, întâlnirea de lucru fiind prezidată de Dăncilă. În cadrul întâlnirii, a fost prezentat stadiul pregătirilor pentru preluarea preşedinţiei UE.
„În formularea tematicilor de interes ale Preşedinţiei Consiliului UE, România are în vedere cetăţeanul atât ca sursă, cât şi ca finalitate. Din acest motiv, procesul de elaborare a temelor de interes a fost conceput ca un proces democratic, deliberativ, de jos în sus. Eforturile României se vor concentra, în consecinţă, cu precădere pe dosarele legislative şi nelegislative cu impact direct şi imediat asupra vieţii de zi cu zi a cetăţenilor. România va urmări ca, prin activitatea pe care o va desfăşura la Preşedinţia Consiliului UE, să obţină rezultate concrete pentru cetăţeni şi să pună în valoare beneficiile pe care o Uniune puternică şi coezivă le poate aduce fiecărui cetăţean în parte. Tot în acest sens, Consiliul Interministerial a subliniat necesitatea transmiterii unui mesaj clar de susţinere pentru coeziunea familiei europene, dar şi pentru politicile care stimulează convergenţa economică, socială şi teritorială, adoptând ca slogan al Preşedinţiei <<Coeziunea, o valoare comună europeană>>”, a transmis atunci Executivul.
