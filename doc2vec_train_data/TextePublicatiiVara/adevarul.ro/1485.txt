6 iunie 2018, 04:00
Cele mai multe restaurante caută personal pe perioada de vară FOTO: Getty Images
Dacă pentru unii elevi sau studenţi vara este o perioadă de relaxare, în care petrec timpul liber cu prietenii pe terase sau în vacanţe, pentru alţii reprezintă câteva luni în care îşi pot face câţiva bani de buzunar. Printre cele mai interesante job-uri de vacanţă se numără cel de ospătar, salvamar sau dădacă.
Pentru unii tineri, elevi sau studenţi, vacanţa de vară este o perioadă în care îşi pot face nişte bani de buzunar. Adevărul.ro vă prezintă 7 joburi ideale pentru studenţi şi elevi, în perioada de vară:
- barman – dacă îţi place să prepari băuturi este job-ul perfect pentru tine. Multe dintre localuri sunt dispuse să te înveţe de la zero tot ce trebuie să faci şi să te ia doar pentru 2-3 luni.
- chelner – în perioada de vară, multe localuri îşi amenajează şi terase, numărul clienţilor crescând considerabil. Mai mulţi clienţi înseamnă şi mai mulţi angajaţi, de care localurile au nevoie pe o perioadă determinată. De asemenea, multe localuri sunt dispuse să ia elevi şi studenţi şi să-i pregătească la locul de muncă.
- salvamar – cam orice piscină mai mare are nevoie de o persoană care să îi ajute pe cei care vin să se bălăcească. Pentru a face faţă acestui job ai nevoie însă de pregătire specială.
- spălător auto – multe spălătorii auto sunt dispuse să angajeze studenţi sau elevi pe perioada de vară, care să cureţe maşinile. În perioada toridă aceasta nici nu pare să fie o idee foarte rea.
- staff-ul festivalurilor – acesta pare să fie job-ul ideal pe perioada de vară pentru cei care adoră muzica şi festivalurile. Un job de un weekend îţi poate aduce câteva sute de lei bune şi poţi îmbina utilul cu plăcutul.
- dădacă – acesta poate fi un job permanent, nu puţini fiind cei care caută o persoană care să aibă grijă de copii doar câteva ore pe zi. Astfel, acesta îţi permite să îţi faci bani de buzunar şi să ai timp şi de şcoală şi studiu.
- vânzător la mall – magazinele din marile centre comerciale sunt în căutare de personal mai tot timpul, inclusiv în perioada de vară.
