31 mai 2018, 17:44
Copii din Amzacea vor veni la Mamaia Sursa Facebook preot Viorel Dădârlad
Biserica Ortodoxă oferă vineri, 1 iunie, de Ziua Internaţională a Copilului, o zi specială unui grup de 414 de copii. De la ora 12.00, la terasa Briza din Mamaia (zona Butoaie), copiii vor participa la un spectacol de dans şi vor primi cadouri. Cei mici vor fi binecuvântaţi de IPS Teodosie, arhiepiscopul Tomisului.
Thomas Waitz, Parlamentul European: „Problema moştenirii naturale a Ro...
Copiii se află în evidenţa serviciilor sociale ale unor parohii din judeţul Constanţa (parohia Sfântul Gheorghe Viişoara, parohia Sfânta Cuvioasă Paraschiva Cumpăna, parohia Buna Vestire Năvodari, parohia Sfântul Ilie Constanţa, parohia Sfinţii Împăraţi Mircea Vodă), dar şi de la Centrul de plasament Traian, Constanţa, Complexul de servicii comunitare Sparta Rotterdam,Techirghiol, Centrul de primire a copilului în regim de urgenţă Constanţa. Acţiunea este organizată de către Arhiepiscopia Tomisului împreună cu Primăria Constanţa, Restaurantul Dorna, Terasa Briza - Pub & Beach, Autoservirea Siret, Trans Evren, Carrefour, Cofetăria Dumy, SC Mariachis Klab SRL, SC Titis Klabs şi Club Amici.
Tot vineri, 1 iunie, Biserica îl va cinsti  pe Sf. Iustin Martirul şi Filosoful. Înaltpreasfinţitul Teodosie, arhiepiscopul Tomisului, va oficia de la ora 7.30 slujba de sfinţire mică a apei (Aghiasma mică), urmată de Sfânta Liturghie, la paraclisul mănăstirii Galeşu-Poarta Albă, închinat Sfântului Iustin.
Teologii spun că Sfântul Iustin Martirul şi Filosoful era fiul unor colonişti greci, păgâni, din vechiul Sichem din Palestina, numit după colonizarea romană din anul 70 Flavia Neapolis, iar astăzi Nablus, şi s-a născut la începutul secolului al II-lea. Crescut în păgânism, din tinereţe a fost atras spre filosofie, cercetând şi aprofundând conceptele filosofice ale vremii. La Roma, a deschis o şcoală de doctrină creştină. Martirizarea Sfântul Iustin a avut loc în vremea lui Marc Aureliu, între anii 165-166. Biserica Ortodoxă îl cinsteşte la 1 iunie, iar cea Catolică - la 14 aprilie.
Duminică, 3 iunie, Biserica Ortodoxă se va afla în Duminica Tuturor Sfinţilor. Ierarhul nostru va face o vizită pastoral-misionară la mănăstirea Peştera Sfântului Apostol Andrei, unde va oficia Sfânta Liturghie, începând cu ora 9.00.
Luni, 4 iunie, Biserica Ortodoxă Română îi cinsteşte pe Sfinţii Mucenici Zotic, Atal, Camasie şi Filip de la Niculiţel, în Dobrogea fiind sărbătoare locală. Astfel că duminică, 3 iunie, Arhiepiscopul Tomisului va oficia Sf. Liturghie la biserica Sfinţii patru martiri de la Niculiţel aflată în cartierul constănţean Faleză Nord, de la ora 23.00, cu prilejul hramului.
Luni, 4 iunie, IPS Teodosie va răspunde invitaţiei PS Visarion, episcopul Tulcii, şi va participa la Sfânta Liturghie oficiată lângă Cripta Martirică de la Niculiţel, judeţul Tulcea, în care au fost descoperite moaştele celor patru sfinţi.
Sfinţii martiri Zotic, Atal, Camasie şi Filip au fost descoperiţi într-o criptă a bazilicii din  Niculiţel, judeţul Tulcea. După martiriul lor, moaştele au fost aşezate într-o raclă şi depuse în criptă, iar în interior, pe peretele de la intrare, a fost inscripţionat textul „Martirii lui Hristos“, urmat de numele lor. Arhiepiscopia Tomisului arată că aceşti patru mucenici de la Niculiţel au pătimit împreună, iar martirajul a avut loc în a doua jumătate a secolului al IV-lea. După descoperirea moaştelor, în anul 1971, în urma unor surpări de teren cauzate de ploi abundente, relicvele au fost luate de către arhiereul-vicar de atunci, Gherasim Constănţeanul, şi depuse în biserica mănăstirii Cocoşu din judeţul Tulcea, unde se află şi astăzi. 
Pe aceeaşi temă: 
