5 iunie 2018, 12:36
George H. W. Bush, al 41-lea preşedinte al Statelor Unite FOTO EPA
Fostul preşedinte american George H. W. Bush, în vârstă de 93 de ani, a fost externat luni după opt zile de spitalizare pentru o problemă de hipotensiune arterială şi oboseală, a anunţat purtătorul său de cuvânt, potrivit AFP.
Fostul preşedinte american George H.W. Bush, în vârstă de 93 de ani, a...
„Preşedintele apreciază în mod sincer tratamentul excepţional, precum şi felicitările pentru recuperare primite“, a scris pe Twitter Jim McGrath, purtătorul de cuvânt al lui Bush senior.
George H. W. Bush a fost spitalizat pe 27 mai „după un episod de hipotensiune şi oboseală“. Este a doua internare a fostului preşedinte american (1989-1993) de la moartea soţiei sale, Barbara, la 17 aprilie.
La câteva ore după funeraliille soţiei sale, cel de-al 41-lea preşedinte al Statelor Unite a fost internat într-un spital din Texas pentru o infecţie.
Atins de Parkinson, George H. W. Bush se deplasează de mai mulţi ani cu ajutorul unui scaun cu rotile. El este cel mai în vârstă dintre cei cinci foşti preşedinţi americani aflaţi încă în viaţă, şi anume fiul său George W. Bush, Barack Obama, Bill Clinton şi Jimmy Carter.
