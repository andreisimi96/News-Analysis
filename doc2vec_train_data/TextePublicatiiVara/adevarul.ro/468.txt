30 mai 2018, 10:16
Candidatul Partidului Socialiştilor la funcţia de primar al capitalei, Ion Ceban, promite reparaţia curentă şi capitală a 15 instituţii medicale municipale. În programul său electoral candidatul menţionează că, până în aprilie 2019, urmează să fie elaborată o listă cu proiecte posibile de parteneriat public-privat şi municipal pentru reabilitarea structurii de sănătate din oraş, transmite IPN.
Alegeri Chişinău. Andrei Năstase îşi propune reformarea sistemului mun...
Un alt punct inclus în program este introducerea în policlinicile şi spitalele municipale a unui tablou electronic cu rândul la medicul de serviciu.
Potrivit candidatului PSRM, acestea ajută la redistribuirea fluxurilor de pacienţi către medicul de serviciu, astfel încât să nu se creeze cozi şi să nu aştepţi mult în rând. În 2018, acest program va fi implementat în mai multe instituţii medicale. Printre alte obiective se numără echiparea instituţiilor medicale municipale cu aparataj modern, dar şi interzicerea înstrăinării teritoriilor care aparţin instituţiilor medicale din oraş.
Ion Ceban promite sprijin pentru persoanele cu dizabilităţi, instalarea de ascensoare speciale în clădirile administrative, în policlinicile şi spitalele municipale. Potrivit lui, urmează a fi instalate 20 de ascensoare, inclusiv în clădirea Primăriei, precum şi aproximativ 50 de rampe. O altă promisiune este legată de instalarea a 20 de semafoare vocale pe principalele artere ale oraşului, dar şi elaborarea şi prezentarea unui program pe termen mediu pentru sprijinirea persoanelor cu dizabilităţi, până în noiembrie 2018.
Un alt obiectiv al candidatului este creşterea de trei ori a numărului de persoane din familii social-vulnerabile care vor putea lua masa la cantinele sociale. Ion Ceban promite să majoreze cu 20% numărul persoanelor care beneficiază de compensaţii la căldură în perioada rece a anului şi a persoanelor cărora le este acoperită diferenţa între tariful actual şi cel până la majorare pentru evacuarea gunoiului.
Candidatul PSRM menţionează printre priorităţi extinderea substanţială a serviciilor sociale la domiciliu, în primul rând prin intermediul grupurilor mobile şi asistenţilor personali. O altă prioritate fixată în programul său electoral este extinderea reţelei de centre şi servicii sociale pentru categoriile cele mai vulnerabile ale populaţiei capitalei, în primul rând pentru pensionari şi persoane cu dizabilităţi.
Ion Ceban promite sprijin anual pentru aproximativ 30 de mii de persoane aflate în situaţie financiară precară (lipsă de venit, boală gravă etc.) din rezerva bugetului municipal.
O altă promisiune este „Cartela socială” a orăşeanului. Este vorba despre elaborarea şi implementarea programului municipal de reduceri şi acţiuni în parteneriat cu agenţii economici, în cadrul cooperării municipale private – produse farmaceutice, pieţe, transport şi alte sfere.
