Heather Nauert FOTO The Independent
Purtătoarea de cuvânt a Departamentului de Stat, Heather Nauert, a oferit exemplul Zilei Z din Al Doilea Război Mondial, când trupele aliate au debarcat în Normandia pentru a elibera Franţa de sub ocupaţia nazistă, pentru a demonstra relaţia „foarte puternică” a SUA cu Germania, scrie The Independent.
Noul ambasador american în Germania s-a declarat „întristat“ de reacţi...
„Avem o relaţie foarte puternică cu guvernul Germaniei“, a declarat Nauert.
„Uitându-ne pe cărţile de istorie, astăzi este aniversarea de 71 de ani a discursului care a anunţat Planul Marshall. Mâine este aniversarea invaziei din Ziua Z. Evident că avem o istorie lungă cu guvernul german şi avem o relaţie puternică cu Guvernul Germaniei“, a declarat ea.
În timpul invaziei din Ziua Z de pe 6 iunie 1944, 156.000 de trupe britanice, americane, canadiene şi alte trupe aliate au debarcat pe plajele Normandiei pentru a elibera Franţa de ocupaţia nazistă.
Comentariile lui Nauert au fost ridiculizate online şi comentate de Rachel Maddow de la MSNBC, care a precizat că Nauert a fost angajată direct de la Fox News.
Malcolm Nance, un fost ofiţer american din serviciile secrete, a declarat că Nauert „este ignorantă cu privire la relaţia cu Germania nazistă a lui Hitler de acum 74 de ani“.
„Dă-ţi demisia acum! Este istorie de clasa a şaptea“, a spus Nance.
Nauert susţinea comentariile făcute de noul ambasador american în Germania, Richard Grenell, care au fost criticate de lumea politică a Germaniei.
Grenell, un fost purtător de cuvânt al SUA la ONU şi un suporter al lui Donald Trump, a declarat pentru Breitbart News că „doreşte să susţină conservatorii europeni care trăiesc o trezire a majorităţii tăcute“.
El făcea referire la alegeri recente care au lansat partide conservatoare în Germania, Ungaria, Italia şi Austria, despre care a spus că „susţin politici conservatoare care au succes din cauza politicilor de stânga eşuate“. „Nu există nicio îndoială în privinţa acestui lucru şi este o perioadă bună pentru mine“, a subliniat.
