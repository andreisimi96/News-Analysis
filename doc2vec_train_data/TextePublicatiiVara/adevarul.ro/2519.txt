11 iunie 2018, 10:31
Kibbutz Contemporary Dance Company are o reprezentaţie luni seară la Sibiu
Spectacolele de dans ale unor trupe celebre din lume se desfăşoară în mare parte la Centrul Cultural „Ion Besoiu” în cadrul celei de-a 25-a ediţii a Festivalului Internaţional de Teatru de la Sibiu (FITS), ediţie desfăşurată sub Înaltul Patronaj al Preşedintelui României – Centenar, care are loc în perioada 8 - 17 iunie 2018.
.Secţiunea de dans contemporan, una dintre cele mai aşteptate an de an în festival, propune de această dată spectacole din Israel, Statele Unite ale Americii, Canada, Spania sau Japonia. Kibbutz Contemporary Dance Company revine la Sibiu cu spectacolul „Laptele mamei”, în coregrafia lui Rami Be`er. Cântecul de dragoste pentru părinţi este creat de directorul artistic al companiei care analizează, prin dans, iubirea părinţilor săi - supravieţuitori ai Holocaustului - şi moştenirea culturală pe care i-au transmis-o.
„Căzând învăţ să zbor” este un one-man show realizat de dansatorul şi coregraful japonez Ryu Suzuki. El este câştigătorul premiului FITS din cadrul Yokohama Dance Collection 2017. Acest spectacol include două părţi diferite care se concentrează pe identitatea sa personală, internă şi externă. Lucrarea a fost realizată în cadrul unui program de rezidenţă oferit de Ambasada Franţei în Japonia pentru câştigarea Premiului pentru Tineri Coregrafi acordat de ambasadă în cadrul Concursului Yokohama Dance Collection 2017.
Un eveniment special în cadrul FITS 2018 este cine-concertul „Femeia în lună”, proiecţie de film mut şi sound-design live, cu Irina Margareta Nistor şi CelloFun. CelloFun este o formulă electro-acustică născută la Cluj-Napoca, în decembrie 2016, ca ansamblu creat special pentru „silent movies rescoring” (re-construcţia coloanei sonore a filmelor mute), care face apel la o mixtură de foley, efecte electronice în timp real şi improvizaţie live. Formaţia a participat cu proiecte de film şi muzică la TIFF Cluj, Luna Plină Biertan, Festivalul Internaţional de Psihanaliză şi Film Bucureşti, Festivalul de Film şi Istorii Râşnov, Bookfest, Mediaş 500, Icon Arts Transilvania şi Orgelsommer Mediaş, dar şi la proiecţii în spaţii neconvenţionale. Implicaţi şi în alte proiecte muzicale comune, cei trei membri ai formaţiei vin cu un background artistic divers, dar sunt legaţi prin aceeaşi viziune asupra libertăţii de expresie, pasiunea pentru film şi, nu în ultimul rând, colaborarea constantă în cine-concerte live cu binecunoscutul critic de film Irina Margareta Nistor.
Volumul „Gigi Căciuleanu - OmulDans”, semnat de criticul de teatru Ludmila Patlanjoglu şi publicat de Editura Institutului Cultural Român, în colaborare cu Editura Nemira, a fost lansat duminică, la Librăria Habitus, Piaţa Mică 4, Sibiu. Cartea-album „GIGI CᾸCIULEANU - OmulDans” provoacă emoţie, fiind realizată în condiţii grafice excepţionale de Bogdan Căpîlnean, în trei versiuni - română, franceză, engleză.
„Mărturii, gânduri, confesiuni, poeme, desene dezvăluie o faţă tainică a artistului. Gigi Căciuleanu dansează pe foaia albă cu aceeaşi graţie ca pe scenă, compunând un chip cioplit din frânturi de viaţă, din frânturi de corp, din zdrenţe de vis, din picături de hău.“
Volumul reprezintă o călătorie în viaţa unui creator cu un bookpress impresionant. Un artist care, în copilărie, trăieşte trauma „dosarelor politice”, cunoaşte apoi drama exilului „când era singur, un anonim cu o valiză în mână”, dar şi consacrarea şi preţuirea naţională şi internaţională.
După două prime zile care au adus un număr impresionant de oameni pe străzile oraşului şi în sălile de spectacole, la conferinţe sau expoziţii, Festivalul Internaţional de Teatru de la Sibiu a continuat cu spectacole eveniment, lansări de carte şi dezbateri.
Tot duminică, 10 iunie, şi luni, 11 iunie, „Laptele Mamei” - Un Cântec de Dragoste pentru Părinţi al Kibbutz Contemporary Dance Company se vede la Centrul Cultural „Ion Besoiu” (Sindicate). Directorul artistic, Rami Be’er, analizează, prin intermediul dansului, iubirea părinţilor săi, supravieţuitori ai Holocaustului, pentru moştenirea culturală europeană pe care i-au transmis-o lui. Acolo, în „cavernele dansului”, reuşeşte, pentru un moment, să trezească fragmente de amintiri din viaţa şi cultura pe care a primit-o de la tatăl şi mama lui. Pe o scenă slab-luminată, parţial de un candelabru care atârnă în centru, el creează atmosfera unui spaţiu întunecat din care răzbat bătăi de inimă. .
În oferta festivalului se regăseşte şi London Community Gospel Choir, un grup adaptabil, flexibil, care creează melodii dinamice, cu armonii bogate. Corul LCGC este cunoscut pentru flerul gospel funky, ritmurile swing, RnB şi sunetul emoţionant, acompaniat de coregrafii revigorante şi gimnastica vocală, cu ajutorul cărora construiesc un sunet memorabil şi inspiraţional. Corul a susţinut reprezentaţii pe cele mai mari scene din Marea Britanie: pe stadionul Wembley (finala Cupei Angliei) şi la Royal Albert Hall, fiind adesea invitat la Festivalul Glastonbury.
„Regele moare”, unul dintre primele spectacole sold out ale acestei ediţii a FITS, s-a jucat în două reprezentaţii la Fabrica de Cultură UniCredit. „Mi-am spus că poţi să înveţi să mori, că poţi să-i înveţi pe alţii să moară. Acesta îmi pare lucrul esenţial pe care-l putem face, fiindcă suntem nişte muribunzi care nu acceptăm să murim” - motivează dramaturgul Eugène Ionesco naşterea piesei „Regele moare”. Textul este cea mai caldă, înduioşătoare şi sinceră mărturisire a omului Eugène Ionesco despre marea întâlnire finală. Neliniştile nesfârşite, agonia permanentă din Jurnalele sale îşi găsesc transpunerea dramatică într-unul dintre cele mai profunde „poeme” despre moarte şi acceptarea ei.
Şi spectacolele de fado au impresionat la Sibiu prin întâlnirea cu  Ana Pinhal din Portugalia. Pe lângă proiectul Fado Violado, Ana Pinhal este şi cântăreaţă de fado rezidentă la Casa da Mariquinhas şi la Real Taberna Fado, în Porto, şi face parte din formaţia Fado in Porto, la pivniţele de vinuri porto Calém, din Vila Nova de Gaia.
În Piaţa Mare, în cadrul circuitului de evenimente în aer liber a fost reprezentat Molecole Show (Italia) - Sky Dance - un spectacol aerian complet, inspirat de imaginarul colectiv, în care se poate zbura cu o mulţime de baloane. „Plutire şi vis” are un decor elegant care uimeşte publicul prin simplitatea sa minunată, în contrast cu puterea efectelor sale.
Urma a sărbătorit în 2018 15 ani de existenţă, printr-un concert la Festivalul Internaţional de Teatru de la Sibiu, tot în Piaţa Mare. În primăvara anului 2003, la Cluj, demarau înregistrările primului material discografic URMA, intitulat Nomad Rhymes. Începând cu concertul susţinut la răsărit, pe plaja din Vama Veche, în cadrul primei ediţii a festivalului Stufstock, URMA a îmbogăţit scena rock-ului alternativ cu o evoluţie constantă, marcată de succes, semnând până în prezent patrru albume remarcabile, „Nomad Rhymestsiona” (2003), „Anger is a Gift” (2005), „Trend Off” (2007), „Lost End Found” (2013), şi cu apariţii live memorabile în România, Ungaria, Franţa, Germania, Elveţia şi Marea Britanie.
Mai bine de 9000 de bilete au fost achiziţionate pentru FITS 2018 până în acest moment, iar peste 25 de reprezentaţii din cele care au fost puse în vânzare în primul set sunt sold out, printre care: „Goldonissimi” (12 iunie), „Hamlet, prinţul Danemarcei” (13 iunie), „Nunta” (13 iunie), „Copacul” (14, 15, 16 iunie), „Atsumori” (14 şi 15 iunie), „Micul Eyolf” (16 iunie şi 17 iunie) şi „Ravel-Bolero: Cântecul dansului” (15 şi ambele reprezentaţii din 16 iunie),, „Stage Dogs” (17 iunie), „Faust” (16 şi 17 iunie) sau „Aller - Retour” (9 iunie).
