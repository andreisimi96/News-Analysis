7 iunie 2018, 13:07
Imagine de la ediţia trecută a Măcin Fountain Fun FOTO BikeWorks
Evenimentul va reuni la start, în perioada 9-10 iunie, în apropierea localităţii Greci, din judeţul Tulcea, aproximativ 600 de concurenţi, între care circa 500 de adulţi şi 100 de copii care s-au înscris online, în termenul stabilit de organizatori, la una dintre cursele de ciclism de MTB sau de alergare.
Festival-concurs internaţional de folclor la Galaţi. Participă interpr...
Asociaţia Bike Works îi invită pe toţi iubitorii ciclismului şi cross-ului montan, precum şi pe cei care doresc să petreacă un weekend plin, departe de rutina zilnică, în natură, la cel mai mare eveniment sportiv din Munţii Măcinului -  "Macin Mountain Fun – Greci, 2018" - la doar câţiva kilometri de Galaţi şi Brăila şi la o oră de mers cu maşina de Constanţa.
Ajuns la cea de-a patra ediţie sub forma multisport, evenimentul „Macin Mountain Fun – Greci, 2018”, va reuni la start, în perioada 9-10 iunie, în apropierea localităţii Greci, din judeţul Tulcea, aproximativ 600 de concurenţi, între care circa 500 de adulţi şi 100 de copii care s-au înscris online, în termenul stabilit de organizatori, la una dintre cursele de ciclism de MTB sau de alergare.
În cadrul evenimentului, pe 9 iunie, se va lua startul în tradiţionalul concurs de ciclism montan "Măcin XC" (ediţia a şasea) şi apoi la cel de cross montan „Măcin Cross” (ediţia a patra). De menţionat este că în premieră naţională pentru un concurs de MTB a fost inclusă şi categoria e-bike, însă va fi nevoie de minim cinci participanţi la această categorie pentru desfăşurarea competiţiei de e-bike.
Măcin Cross, care va fi tot pe 9 iunie, este concursul destinat pasionaţilor de alergare montană. Concursul pentru copii Junior Hercinic MTB va fi pe 10 iunie şi va fi organizat de partenerii din Asociaţia Beetle Bike.
Înscrierile online pentru a participa la aceste concursuri s-au înschis, dar la faţa locului se mai pot înscrie încă 20 de persoane pentru cursele de MTB pentru adulţi.
La finalul evenimentului câştigatorii, mici sau mari, vor merge acasă cu numeroase premii, iar ceilalţi concurenţi pot câştiga produse la tombolă oferită de sponsori.
Măcin Mountain Fun nu este însă strict un eveniment sportiv, astfel încât toţi cei care doresc să petreacă un weekend în natură, departe de rutina zilnică, vor avea parte de multe surprize pentru că în noaptea de sâmbătă spre duminică, în zona de campare, va fi o adevărată petrecere câmpenească ce va cuprinde un concert folk susţinut de formaţia ”Omul din Sarmisegetuza”, va fi un foc de tabără, se va dansa, iar gurmanzii se vor putea delecta cu diversele mâncăruri pregătite de agenţii economici din zonă.
„An de an acest eveniment a reunit tot mai mulţi participanţi, lucru care ne bucură. Suntem pe ultima sută de metri cu pregătirile şi le garantăm celor care vor veni la concurs că vor avea parte de un weekend deosebit, unde competiţia şi distracţia vor fi la cote înalte. Noi vă aşteptăm pe toţi, ciclişti, alergători şi susţinători, deopotrivă”, spune Erika Neagu, manager proiect Macin Mountain Fun Greci - 2018.
Cei interesaţi să participe la eveniment pot găsi toate detaliile necesare pe site-ul Asociaţiei Bike Works la adresa www.bikeworks.ro sau pe pagina de Facebook dedicată evenimentului Măcin Mountain Fun.
"Măcin Mountain Fun – Greci, 2018" este organizat de Asociaţia Bike Works, Primăria Greci, Asociaţia Mecanturist şi Asociaţia Beetle Bike, în parteneriat cu Parcul Naţional Munţii Măcinului, UVSAR, Top Media, Cronometraj.ro, THT studios, Trupa Inclusiv şi Casa de Cultură "Grigore Kiazim" Măcin".
