28 mai 2018, 16:49
Exerciţiu militar comun SUA-Polonia desfăşurat în noiembrie 2017 în vestul Poloniei Foto: EPA/EFE
Polonia îşi doreşte o prezenţă militară americană permanentă pe teritoriul său şi este dispusă să ofere în acest scop două miliarde de dolari, potrivit unei propuneri a Ministerului Apărării de la Varşovia ce a fost obţinută de portalul polonez de ştiri Onet, relatează Politico.eu.
SU-57 vs F-35. Turcia ar putea cumpăra avioane de luptă ruseşti de gen...
Oferta poloneză reflectă o dorinţă veche a Varşoviei de a construi o relaţie de securitate mai strânsă cu Statele Unite şi de a asigura prezenţa militară permanentă a militarilor americani în Polonia. Ideea a fost adusă în discuţie la scurt timp după intrarea Poloniei în NATO, în 1999, însă a fost tratată ca fiind o urgenţă ca urmare a anexării de către Rusia a peninsulei ucrainene Crimeea, în urmă cu patru ani, şi a agresivităţii tot mai crescute a Moscovei faţă de Alianţa Nord-Atlantică. 
Iniţiativa poloneză, care a apărut în spaţiul public cu numai o lună înaintea summitului NATO de la Bruxelles, este de natură să irite Rusia. În acelaşi timp, aceasta va fi privită, probabil, cu scepticism de aliaţii europeni care îşi doresc îmbunătăţirea relaţiilor lor cu Moscova, cum ar fi Italia, şi, uneori, Germania, adaugă Politico.eu.
„Această propunere evidenţiază nevoia clară şi actuală de detaşare permanentă a unei divizii blindate americane în Polonia, Polonia angajându-se să asigure un sprijin semnificativ, care ar putea ajunge la 1,5-2 miliarde de dolari, prin înfiinţarea unor instalaţii militare comune (...)“, se arată în documentul Ministerului polonez al Apărării.
În document se adaugă că Varşovia este gata „să împartă povara cheltuielilor de apărare, să facă decizia mai eficientă din punct de vedere al costurilor pentru guvernul american şi să înlăture orice preocupare a Congresului în timpuri bugetare nesigure“.
Administraţia Trump le-a cerut în repetate rânduri aliaţilor din NATO sporirea cheltuielilor lor de apărare până la 2% din produsul intern brut, conform angajamentelor luate. Din 2015 încoace, Polonia a alocat peste 2% pentru cheltuielile legate de apărare.
Biroul de presă al Ministerului polonez al Apărării a confirmat că documentul, denumit „Propunere pentru o prezenţă permanentă SUA în Polonia“, care datează din acest an, este real şi nu este clasificat.
Documentul, care a fost transmis autorităţilor americane, conţine informaţii despre locurile propuse pentru instalarea bazelor militare, spitale (inclusiv capacităţile lor) şi posibile şcoli sau chiar săli de sport care ar putea fi folosite de membrii familiilor militarilor. 
Polonia găzduieşte în prezent trupe americane şi unităţi NATO, care sunt staţionate prin rotaţie în Polonia şi ţările baltice.
