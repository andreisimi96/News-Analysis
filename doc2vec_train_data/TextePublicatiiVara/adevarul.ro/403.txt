29 mai 2018, 18:17
Kim Jong-un şi Donald Trump Foto: EPA/EFE
Unul dintre cei mai importanţi generali nord-coreeni este în drum spre Statele Unite pentru o vizită rară, a afirmat marţi preşedintele american, Donald Trump, în contextul în care Washingtonul şi Phenianul se pregătesc pentru un summit istoric.
Doi jurnalişti americani au murit loviţi de un copac în timp ce pregăt...
„Am constituit o excelentă echipă pentru discuţiile noastre cu Coreea de Nord. Întâlnirile se derulează în prezent cu privire la summit şi multe altele. Kim Yong Chol, vicepreşedintele Coreei de Nord, se îndreaptă în acest moment spre New York. Un răspuns bun la scrisoarea mea, mulţumesc!“, a scris Donald Trump într-o postare pe Twitter. 
El a făcut astfel referire la scrisoarea sa de săptămâna trecută prin care îl anunţa pe liderul de la Phenian că summitul este anulat. Însă, după numai două zile, liderul Casei Albe a dat semne că se răzgândeşte cu privire la organizarea acestei întâlniri aşteptate cu un deosebit interes de întreaga comunitate internaţională.
Generalul Kim Yong Chol a făcut marţi o escală pe aeroportul din Beijing, înainte de a se îndrepta spre SUA, potrivit agenţiei de presă sud-coreene Yonhap, care citează surse diplomatice, relevă AFP, preluată de dhnet.be. La Beijing, ofiţerul urma să discute cu responsabili chinezi, în contextul schimburilor diplomatice intense dinaintea summitului Donald Trump - Kim Jong-un, care ar putea avea loc, totuşi, pe 12 iunie la Singapore.
Duminică, o echipă de diplomaţi americani condusă de ambasadorul SUA în Filipine, Sung Kim, s-a întâlnit cu responsabili nord-coreeni la Panmunjom, în Zona Demilitarizată dintre Coreea de Nord şi Coreea de Sud (DMZ).
Iar Departamentul de Stat american a anunţat că o altă delegaţie americană este în drum spre Singapore pentru pregătirile logistice în vederea summitului.
Potrivit lui Chung Sung-yoon, expert în cadrul Institutului coreean pentru unificare naţională, Kim Yong Chol este cel mai înalt responsabil nord-coreean care va păşi pe teritoriul SUA după vicemareşalul Jo Myong Rok, care s-a întâlnit în anul 2000 cu fostul preşedinte american Bill Clinton.
Generalul Kim Yong Chol este foarte apropiat de liderul nord-coreean Kim Jong-un, jucând un rol-cheie în evenimentele diplomatice care au jalonat destinderea apărută în ianuarie în Peninsula Coreea. El l-a însoţit pe liderul de la Phenian în cele două vizite ale sale în China şi s-a întâlnit cu secretarul de stat american Mike Pompeo, când acesta a efectuat o vizită la Phenian.
„Omologul oficial al lui Kim Yong Chol este Mike Pompeo, dar poate că va încerca să se întâlnească şi cu (consilierul pentru securitate naţională John) Bolton şi chiar cu Donald Trump, dacă va fi posibil“, a opinat expertul Chung Sung-yoon.
Generalul Kim, a cărui funcţie oficială este cea de vicepreşedinte al Comitetului Central al Partidului Muncitorilor din Coreea, este o figură extrem de controversată în Coreea de Sud, unde este acuzat că a fost „creierul“ torpilării în 2010 a corvetei sud-coreene Cheonan, când şi-au pierdut viaţa 46 de marinari. Coreea de Nord neagă însă că ar fi jucat vreun rol în acest atac.
Tot el a condus din 2009 până în 2016 Biroul general de recunoaştere care gestionează operaţiunile de spionaj ale Coreei de Nord.
Ca o altă ilustrare a freneziei diplomatice în dosarul nord-coreean, canalul de televiziune japonez NHK a difuzat luni imagini cu sosirea în Singapore a lui Kim Chang Son - un consilier foarte apropiat al lui Kim Jong-un - escortat de trei gărzi de corp.
Totodată, NHK a informat că un avion oficial american, care transporta o delegaţie din care făcea parte şi adjunctul şefului de cabinet al Casei Albe, Joe Hagin, a părăsit baza aeriană Yokota, din Japonia, cu destinaţia Singapore.
La rândul său, cotidianul american „Washington Post“ a relatat că discuţiile continuă în interiorul DMZ între delegaţiile americană şi nord-coreeană.
Diplomaţii au la dispoziţie numai două săptămâni pentru a finaliza pregătirile logistice pentru summit, dar şi pentru a stabili agenda reuniunii.
Washingtonul cere Phenianului o „denuclearizare completă, verificabilă şi ireversibilă“ înaintea oricărei relaxări a sancţiunilor internaţionale severe impuse Coreei de Nord ca represalii pentru programele sale balistic şi nuclear.
Însă Phenianul nu a acceptat niciodată până acum să plătească acest preţ, prezentând arsenalul său drept o garanţie pentru supravieţuirea regimului.
