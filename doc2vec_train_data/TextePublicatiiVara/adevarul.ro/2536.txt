11 iunie 2018, 11:33
Un alt SUV francez, dacă îmi este permis. Dacă sunteţi puţin ofensaţi de acest SUV, nu voi încerca să combat acest lucru. C3 AirCross este o maşinuţă simpatică, care vine să lupte cu Renault Captur, referinţa segmentului.
Acestea sunt cele mai bune motoare ale anului 2018
Pentru faptul că o maşină reuşeşte să ”leviteze” preţ de câţiva centimetri sau priveşte lumea ceva mai de sus... nu o califică drept SUV, cel puţin aici la noi în redacţie. C3 AirCross este  o maşinuţă simpatică, pe alocuri unii pot considera că designerii francezi au încercat să atragă prea mult atenţia. Dar controversele fac bine în ziua de azi, atrag atenţia. O maşină care vă va face să zâmbiţi la interior dacă este atent configurată, sau poate rămâne anonimă.
Aşadar atenţie la personalizare, iar aici francezii au ce oferi. Noi suntem fascinaţi de noile scaune ale francezilor, ai impresia că te aşezi în sufragerie pe un fotoliu. Extrem de confortabile, relaxante la drum lung, iar tapiţeria textilă le conferă un aer cald, de weekend în familie. Un interior în care vei întâlni şi plastice mai tari, şi suprafeţe care ar merita o altă textură. Sunt mici carenţe ergonomice, spre exemplu, pentru a decupla sistemul start-stop trebuie să intri în meniul sistemului infotainment... uşor agasant, spaţii de depozitare limitate. Dacă vrei să umbli la climatizare... alt meniu...hmmm.
Apropo de spaţiu... la capitolul spaţiu oferit pasagerilor, lucrurile stau foarte bine. Pasagerii din spate pot primi câţiva centimetri în plus la nivelul picioarelor graţie banchetei spate culisante, lucru valabil şi la nivelul capului, spătarul poate fi şi el înclinat. Detalii specifice MPV-urilor... parcă. Iar dacă aveţi nevoie de un portbagaj ceva mai primitor, se poate, înghesuiţi ocupanţii locurilor spate. Micuţul SUV francez oferă de la 410 litri, volum portbagaj, până la 1.289 litri.
Dinamic, maşina nu îşi doreşte să fie vreun reper. Totul este orientat spre confort... suspensie, direcţie. Poate o cutie de viteze ceva mai riguroasă ca timonerie nu ar deranja pe nimeni. Propulsorul este acolo să te slujească cu devotament. Un 1.6 diesel de 100 CP şi 254 Nm care are suficiente resurse pentru a mişca dezinvolt cele 1.278 kg ale maşinii. Pentru că nu este un model care nu emană vreun gram de sportivitate, sunt mari şanse să fii invidiat pentru consum. Noi credem că un consum mediu urban de 6,5 litri nu te va deranja, iar extra-urban... dacă apelezi la câteva trucuri de condus eco, ai şansa să cobori sun 4 litri. Nu te va agasa nici cu umplerea rezervorului de AdBlue, cei 17 litri îţi permit intervale decente de rulare fără griji.
Un SUV, care din punctul nostru de vedere este un crossover simpatic, cu bune şanse de a convinge clienţii dornici de o sub-compactă. Nu am fost deranjaţi de lipsa sistemului Grip Control. Garda la sol asociată cu masa redusă şi un bun simţ firesc când vine vorba de o tracţiune faţă îţi va oferi suficiente grade de libertate. Nu suntem convinşi de preţul versiunilor de vârf, care te duc într-o zonă de 18.000 – 20.000 euro, acolo unde deja oferta este extrem de variată.
FOTO - Mihai Dăscălescu
Fişă tehnică – Citroen C3 AirCross 1.6 BlueHDi
Motor – turbo, L4, 1.560 cmc, 100 CP @ 3.750 rpm, 254 Nm@1.750 rpm. / Transmisie – cutie manuală, 5 trepte, tracţiune faţă / Performanţe – 175 km/h v.max, 0-100 km/h în 11,5 secunde / Portbagaj – 410/ 1.289 litri / Rezervor – 45 litri / Dimensiuni – L/l/h (mm) 4.154/ 1.756/ 1.597, ampatament – 2.604 / Consum mediu declarat –4 litri/ 100 km / Consum mediu în test – 5,6 litri/ 100 km / Preţ de bază – 13.500 euro
