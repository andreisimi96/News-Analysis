Jim Mattis FOTO Getty Images
Eforturile Chinei de a-şi întări poziţiile militare în zonele contestate din Marea Chinei de Sud şi instalarea unor sisteme de arme sofisticate de-a lungul acestui culoar strategic sunt destinate „intimidării“ şi „constrângerii“ vecinilor săi, a acuzat sâmbătă şeful Pentagonului, Jim Mattis, citat de AFP.
Pregătiri ample de război: China versus SUA şi aliaţii în Marea Chinei...
„In pofida afirmaţiilor contrare provenind din China, instalarea acestor sisteme de arme este legată direct de practici militare, în scopul intimdării şi constrângerii“, a declarat secretarul american al Apărării la un summit de securitate desfăşurat în Singapore.
Mattis a reamintit că Beijingul a mobilizat la începutul lunii trecute mai multe sisteme de arme, inclusiv baterii antinave şi antiaeriene, pe insulele artificiale din Marea Chinei de Sud. Această zonă găzduieşte de ceva timp instalaţii militare ale Chinei.
Şeful Pentagonului l-a acuzat pe preşedintele chinez Xi Jinping că nu îşi respectă cuvântul, referindu-se la o promisiune a sa din 2015, la Casa Albă, că nu va militariza insulele artificiale ridicate de armata chineză în Marea Chinei de Sud şi contestate de vecini.
Armata americană va rămâne în Asia-Pacific, iar aliaţii săi din această regiune ar face bine să rămână alături de ea, a subliniat Jim Mattis, făcând aluzie la Filipine.
Mattis a transmis un mesaj delicat în contextul existenţei unor riscuri de izbucnire a unui război comercial între China şi Statele Unite, a relevat pentru AFP Murray Hiebert, responsabil de programul Asia de Sud-Est la centrul de reflecţie Studii Strategice şi Internaţionale, cu sediul la Washington.
Deranjat de instalarea unor rachete în Insulele Spratly, Washingtonul a retras săptămâna trecută invitaţia Chinei de a participa, la sfârşitul lui iunie, la exerciţiul bianual „Rim of the Pacific“, cele mai importante manevre navale din lume, care angajează aproape 30 de ţări. China a participat la aceste manevre în 2014 şi 2016.
În numele „Libertăţii navigaţiei“, Marina americană realizează frecvent operaţiuni în Marea Chinei de Sud, o zonă maritimă strategică. Aproape o treime din comerţul mondial traversează această zonă.
Beijingul revendică cea mai mare parte a Mării Chinei de Est, în pofida unui arbitraj internaţional din 2016 care nu-i face dreptate. Porţiuni din această mare mai sunt revendicate de Filipine, Vietnam, Malaysia, Brunei şi Taiwan.
