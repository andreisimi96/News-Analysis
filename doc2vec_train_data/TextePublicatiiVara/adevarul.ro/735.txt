1 iunie 2018, 18:40
Una din concurente FOTO Alexandra Georgescu
La Crainici, în judeţul Mehedinţi, se  organizează de patru ani Festivalul cozonacilor, un eveniment care s-a născut din dorinţa de a promova această localitate, dar şi pentru a duce mai departe tradiţiile satului.
Cum face un licenţiat în Economie aproape un milion de euro pe an vânz...
Femeile din Crainici, pasionate de gătit, au reînviat tradiţia în acest colţ de munte al Mehedinţiului. Datorită lor a avut loc vineri, chiar de Ziua Copilului, cea de-a patra ediţie a Festivalului Cozonacilor. Delia Mladin este sufletul acestui eveniment, care reuneşte tot satul.
„Mi-am dorit din suflet ca festivalul să aibă continuitate şi iată Dumnezeu a fost bun şi m-a ajutat ca această ediţie a patra să aibă loc exact de Ziua Copilului. Noi, femeile, ne-am gândit că ar fi un lucru frumos să ne adunăm şi să demonstrăm că suntem femei cu suflet, muncitoare, harnice ca şi poporul nostru român. Avem în suflet aceste tradiţii şi obiceiuri şi le ducem mai departe cu demnitate şi mândrie”, spune Delia Mladen.
Oameni din localităţile învecinate, atât din Mehedinţi, cât şi din Gorj, au venit să guste din celebrul cozonac de Crainici, făcut după reţetele bunicilor.
Participantele îmbrăcate în straie populare s-au apucat de frământat cozonacii după reţete vechi, moştenite din familie. Este o tradiţie la Crainici care se respectă cu sfinţenie, iar o gospodină trebuie musai să ştie să pregătească cozonacul de sărbători.
Festivalul Cozonacilor de la Crainici - Mehedinti 
“Eu am învăţat să fac cozonac de la mama mea şi să vă spun drept, dacă nu-i fac soţului cozonac de sărbători nu este nicio prăjitură în casă. Important este ca ingredientele să fie de calitate şi trebuie frământat bine, altfel nu iese frumos. Apoi, să vă spun că este mai greu de copt la cuptorul cu lemne decât la un cuptor electric. Cozonacul trebuie să fie bine crescut, să arate frumos, să fie bine copt”, spune Elena Salavarin.
După ce au crescut suficient cât să devină pufoşi, cozonacii au fost băgaţi la cuptorul cu lemne, iar apoi juriul i-a notat cu mare atenţie pentru ca premiile să fie acordate aşa cum se cuvine.
“Am zis să fie un concurs frumos, să lăsăm femeile să se organizeze şi să aducă în faţa juriului la degustat un cozonac frumos, gândit şi plămădit şi să pună în el suflet, în afară de stafide, rahat şi nuci”, mai spune Delia Mladen atunci când este întrebată de criteriile de jurizare.
Primăria comunei Bala a sprijinit acest festival. “Este un obicei al satului, este o bucurie enormă că le avem pe aceste doamne. În fiecare an noi le susţinem să aibă o festivitate făcută aşa cum trebuie”, spune primarul Valentin Ohima Mândruţ.
Şi pentru că la o aşa sărbătoare a satului nu putea lipsi muzica populară, pe scena amenajată în faţa Căminului Cultural a urcat grupul vocal al satului, care a încântat audienţa. Localnicii s-au prins în horă în aşteptarea unei felii de cozonac, acest desert tradiţional foarte apreciat de români. Tot pentru ei a fost pregătită la ceaun şi o tocăniţă gustuoasă din carne de miel
