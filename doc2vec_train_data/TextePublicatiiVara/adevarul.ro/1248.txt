Preşedintele Klaus Iohannis. FOTO presidency.ro
Preşedintele Klaus Iohannis a criticat, marţi, faptul că o parte din judecătorii Curţii Constituţionale nu par a respecta legislaţia în vigoare şi chiar deciziile CCR, fiind ridicată problema judecătorului Petre Lăzăroiu, al cărui mandat de 9 ani s-ar fi terminat din 4 mai, dar şeful CCR, Valer Dorneanu, nu l-a înştiinţat pe preşedinte de acest fapt, pentru a pregăti un nouă nominalizare.
Klaus Iohannis, declaraţii după decizia CCR privind revocarea şefei DN...
„Un judecător nu poate depăşi 9 ani“, a declarat Klaus Iohannis, referitor la cazul judecătorului Petre Lăzăroiu, magistrat care ar fi trebuit să-şi încheie mandatul de la CCR.  „Da, consider că este o problemă şi nu e deloc una simplă. Într-adevăr lumea se aşteaptă că primul actor care respectă Constituţia să fie chiar CCR. Şi aflăm în ultima vreme că există îndoieli. Că un judecător e de zece ani acolo, deşi mandatul e de doar 9 ani. Prin tolerarea acestor mandate mai lungi, CCR s-a pus singură în situaţia de a-i fi chestionată respectarea supremaţiei Constituţiei“, a continuat şeful statului.  
Klaus Iohannis a venit şi cu precizări pe această temă. „Vreau să fac o precizare. În cazul în care mandatul unui judecător constituţional se termină, acest lucru se constată de preşedintele Curţii, nu de preşedintele României. Preşedintele României nu are nicio atribuţie practică în a constata vacanţa unui mandat. De această dată CCR trebuie să analizeze cu maximă răspundere pentru a nu rămâne o îndoială în care planează o astfel de suspiciune. Eu voi respecta Constituţia indiferent de ce se întâmplă. În consecinţă este evident că cine trebuie să lămurească aceste probleme sunt chiar cei care le-au creat“, a mai spus şeful statului 
