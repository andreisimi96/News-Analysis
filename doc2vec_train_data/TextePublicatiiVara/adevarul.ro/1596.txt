6 iunie 2018, 13:06
Emmanuel Macron (dreapta) şi Benjamin Netanyahu exprimându-se la o conferinţă de presă comună, la Paris FOTO EPA-EFE
Preşedintele francez Emmanuel Macron a avertizat marţi toate părţile în privinţa riscului unei „escaladări“ care ar putea duce la un „conflict“, după ce Iranul a anunţat un plan vizând creşterea capacităţii sale de îmbogăţire a uraniului.
Iran: Ayatollahul Khamenei ordonă reluarea programului nuclear
Emmanuel Macron a ţinut să fie preventiv după întrevederea avută marţi cu premierul israelian Benjamin Netanyahu, scrie cotidianul francez L’Express.
„Există o creştere reciprocă a tensiunii şi invit pe toată lumea să stabilizeze situaţia, să nu cedeze acestei escalări, pentru că ea va duce numai la un singur lucru, la un conflict“, a declarat Macron la conferinţa de presă comună cu Netanyahu, potrivit AFP.
Cu câteva ore înainte, Benjamin Netanyahu afirmase că Iranul urmăreşte „să distrugă statul Israel“, iar decizia cu privire la îmbogăţirea uraniului face parte din acest demers.
Totuşi, Macron a apreciat că ultimele „declaraţii (de la Teheran, n. red.) nu sunt de natură să iasă din cadrul acordului din 2015“ ce reglementează programul nuclear iranian.
„I-am spus din nou premierului (israelian, n. red.) convingerea mea profundă - împărtăşită şi de partenerii noştri europeni - că acordul din 2015 asupra programului nuclear iranian trebuie păstrat pentru a controla activitatea nucleară în regiune“, a explicat preşedintele francez.
Acest acord este „o etapă care necesită să fie completată de un acord asupra activităţii nucleare post-2025, o muncă asupra activităţii balistice a Iranului şi o muncă asupra prezenţei regionale a Iranului“, a adăugat el.
Europenii, care încearcă să salveze acordul privind programul nuclear iranian, denunţat zgomotos, pe 8 mai, de preşedintele american Donald Trump, sunt prinşi între presiunile israeliano-americane, pe de o parte, şi cele iraniene, de cealaltă parte, comentează AFP, potrivit L'Express.
„Nu i-am cerut preşedintelui Macron să părăsească acordul. Cred că realităţile economice vor rezolva această afacere“, a declarat Benjamin Netanyahu, referindu-se la reintroducerea sancţiunilor americane împotriva regimului de la Teheran.
Potrivit premierului israelian, cea mai mare ameninţare pentru lumea de astăzi o reprezintă dotarea Iranului cu arme nucleare.
