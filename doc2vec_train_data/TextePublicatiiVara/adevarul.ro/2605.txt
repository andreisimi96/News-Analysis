„Telemea de Sibiu” este noul produs protejat în România conform legislaţiei europene şi naţionale. Denumirea poate fi folosită doar de către producătorii sau procesatorii din judeţul Sibiu care respectă mai multe reguli şi sunt supuşi controlului şi certificării unei organizaţii de inspecţie şi certificare recunoscut de Ministerul Agriculturii şi Dezvoltării Rurale.
Produsul „Telemea de Sibiu” a primit protecţia naţională a sistemelor din domeniul calităţii conform legislaţiei europene şi naţionale începând cu data de 7 iunie 2018. Astfel, dreptul de utilizare a logo-ului naţional cât şi dreptul de a comercializa produse din clasa Brânzeturi cu denumirea respectivă revine exclusiv producătorilor sau procesatorilor din arealul geografic, respectiv teritoriul administrativ al judeţului Sibiu care respectă prevederile din caietul de sarcini.
Denumirea înregistrată este protejată împotriva oricărei alte practici care ar putea induce în eroare consumatorul cu privire la adevărata origine a produsului.
Autoritatea competentă responsabilă cu verificarea pe piaţă a etichetării şi utilizării logoului naţional este Autoritatea Naţională pentru Protecţia Consumatorilor (ANPC).
Decizia a fost luată după ce Asociaţia Producătorilor de Telemea de Sibiu a aplicat pentru a obţine protejarea produsului. Asociaţia urmează să desfăşoare activităţi de informare a consumatorilor şi promovare în privinţa proprietăţilor produselor care oferă valoare adăugată, va monitoriza utilizarea comercială a denumirii ”Telemea de Sibiu”, va lua măsuri pentru asigurarea protecţiei juridice adecvată a indicaţiei geografice protejate naţional .
România mai are patru produse înregistrate pe sisteme de calitate europene, dintre care trei Indicaţii Geografice Protejate (IGP): ”Magiun de prune Topoloveni”, ”Salam de Sibiu”, ”Novac afumat din Ţara Bârsei” şi produsul ”Telemea de Ibăneşti”.
Prin aceasta se completează lista produselor depuse pentru dobândirea protecţiei europene pentru sistemul de calitate Indicaţie Geografică Protejată, astfel că România are în prezent alături de cele deja înregistrate, încă patru produse în stadiul de evaluare: ”Cârnaţi de Pleşcoi”, ”Caşcaval de Săveni”, ”Scrumbie de Dunăre afumată” şi ”Telemea de Sibiu”.
