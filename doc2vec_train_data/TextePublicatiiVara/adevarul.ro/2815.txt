12 iunie 2018, 19:40
Ludovic Orban se opune adoptării amendamentului privind pensiile de serviciu pentru aleşii locali, în timp ce Iulian Dumitrescu e de părere că PNL ar trebui să fie mai aproape de cei din teritoriu. FOTO Inquam Photos
Poziţionarea PNL faţă de tema susţinerii pesiilor speciale pentru aleşii locali au dus la apariţia de tensiuni în interiorul formaţiunii. Majoritatea celor din conducerea PNL au anunţat oficial că nu susţin Codul, însă în partid sunt numeroşi lideri care subliniază că liberalii trebuie să caute să sprijine şi aleşii locali prin pensii de serviciu, mai ales în contextul viitoarelor rânduri de alegeri.
A accidentat un căruţaş de 71 de ani şi apoi a dat bir cu fugiţii. Ce ...
PNL a fost pus luni în poziţia de a alege pe tema proiectului Codului Administrativ, între respectarea părerii societăţii civile care nu e de acord cu nicio categorie de pensie specială şi de opinia pragmatică a celor care spun că Bucureştiul trebuie să nu îi uite nici pe cei care fac grosul muncii în campaniile electorale: aleşii locali. Astfel, în şedinţa Biroului Executiv de luni, într-o şedinţă cu scântei, majoritatea celor din conducerea PNL au votat ca partidul să se opună Codului Administrativ, inclusiv propunerilor privind pensiile speciale pe aleşii locali, mărirea de la 5% la 10% a indemnizaţiilor pentru consilierii locali şi judeţeni sau ca aleşii să poată avea calitatea de persoană fizică autorizată. 
Printre vocile care nu au fost de acord cu menţinerea liniei că PNL nu vrea pensii de serviciu pentru primari sau preşedinţi de CJ a fost vicepreşedintele Florin Roman. Preşedinte al Comisiei de administraţie din Camera Deputaţilor, Roman a vorbit deschis despre faptul că aleşii locali ajung să aibă pensii prea mici. După mai mult contre cu Raluca  Turcan (prim-vicepreşedinte al PNL), Roman a părăsit sala şi ulterior a anunţat că şi-a dat demisia din funcţia de vicepreşedinte.   
O poziţie publică a avut şi prim-vicepreşedintele Iulian Dumitrescu, unul dintre contestatarii lui Orban. „Dreptate pentru primari! În şedinţa de astăzi a Biroului Executiv al PNL, am votat pentru corectarea unei nedreptăţi. În opinia mea, modificările Codului Administrativ nu aduc privilegii aleşilor locali din perspectiva veniturilor acestora, ci doar corectează nedreptăţile legii actuale. Eu cred că atât primarii, cât şi preşedinţii de consilii judeţene ar trebui să aibă venituri decente. Astfel, există edili care ies la pensie cu 1200-1400 de lei după mai multe mandate în fruntea comunităţilor, după o viaţă întreagă în administraţia locală, ceea este profund injust“, a scris pe pagina sa de Facebook Iulian Dumitrescu. 
De asemenea, acesta a ţinut să sublinieze că Ludovic Orban s-a opus ca PNL să fie un susţinător al pensiilor speciale pentru aleşii locali. „Nu am discutat la partid despre alte consecinţe ale Codului Administrativ, ci doar dacă ar trebui sau nu ca PNL să susţină indemnizaţiile speciale pe care aleşii locali ar putea să le primească la încetarea mandatului. Împreună cu Cristian Buican şi Gigel Ştirbu, am votat pentru susţinerea indemnizaţiilor speciale, iar 17 colegi, inclusiv preşedintele Ludovic Orban, au votat împotrivă“, a mai afirmat Dumitrescu. 
Ce spun aleşii din teritoriu
„Adevărul“ a stat de vorbă cu mai mulţi lideri locali ai PNL pentru a înţelege văd aleşii locali, fie că sunt primari sau preşedinţi de CJ, problema Codului Administrativ. Din start, preşedintele CJ Suceava, Gheorghe Flutur, a precizat pentru „Adevărul“ că una dintre cele mai mari probleme din Codul Administrativ este politizarea funcţiei prefectului. „Legat de indemnizaţie, eu cred că ar trebui ca ea să fie lăsată la latitudinea consiliilor locale. Unele primării ar putea să aibă bugete, să atragă fonduri, altele nu. În funcţie de caz, unele ar putea fi chiar simbolice“, a declarat Flutur, cel care deţine şi funcţia de preşedinte al Ligii Aleşilor Locali. Referitor la pensiile speciale, Flutur a punctat faptul că această problemă a început de când parlamentarii şi-au dat asemenea privilegii şi normală ar fi renunţarea la ele. 
De asemenea, primarul Ploieştiului, Adrian Dobre, consideră că PNL trebuie să fie consecvent în ceea ce priveşte opoziţia faţă de pensii speciale. „Eu cred că aleşii locali au în prezent venituri bune“ a declarat Dobre.
Pe de altă parte, în teritoriu sunt lideri care recunosc faptul că va reprezenta o problemă acest Cod Administrativ. „PSD, cu sau fără votul nostru, va trece Codul. Problema e că dacă nu dăm un semn că îi sprijinim pe primari şi pe alţi aleşi locali, nu ştiu cât de mult vor trage pentru partid în alegeri. S-a mai văzut şi în 2016 diferenţa mare de voturi între locale şi parlamentare. Sper să nu se repete situaţia  de atunci, când tehnocraţii, sprijiniţi de noi, s-au opus pensiilor de serviciu“, a declarat un preşedinte de organizaţie judeţeană al PNL pentru „Adevărul“.   
