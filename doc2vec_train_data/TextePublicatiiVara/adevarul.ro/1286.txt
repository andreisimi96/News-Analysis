Îngrijitorii pentru bătrâni, moaşele şi asistenţii medicali, la mare c...
Bărbatul împlineşte 38 de ani în septembrie, iar mama lui crede că procesul de divorţ în care se afla i-a adus sfârşitul. Disperată, femeia spune că, deşi a reclamat dispariţia a doua zi, iar anchetatorii au venit acasă, au ridicat amprente şi au discutat cu ea şi soţul său, acum aceştia îi cer indicii.
“Mă interesez constant despre ancheta, s-a făcut un dosar şi cam atât. Poliţiştii îmi cer mie indicii. Păi, dacă aş fi ştiut unde, nu l-aş fi găsit până acum? Am vorbit şi zilele trecute cu poliţiştii şi chiar le-am spus că dorim să angajăm un detectiv. Am fost luată în râs. Trăim un calvar. Mă sună diverse persoane care au impresia că l-au văzut pe nu ştiu unde, plec prin judeţ, mă interesez peste tot, însă nici urmă de Sergiu. A plecat cu vorbă bună din casă, nu s-a certat cu noi, eram în relaţii normale. Locuia la noi de o lună şi 13 zile, pentru că se despărţise de soţia lui. A spus că merge până în faţa blocului să se întâlnească cu cineva şi de atunci dus a fost. L-am sunat neîncetat, dar din acea noapte, de la ora 03.00, telefonul nu a mai funcţionat.
Vrem să ştim ce s-a întâmplat, cineva trebuie să-l găsească. Şi eu, şi tatăl lui, suntem bolnavi, eu am cancer, iar soţul meu a suferit mai multe accidente vasculare. Suntem amândoi prăbuşiţi. L-am crescut cu drag, i-am oferit dragoste, dar la aşa ceva nu ne aşteptam.. Sergiu este fiul nostru adoptat, l-am înfiat la vârsta de 6 luni, dar această poveste, pe care el a ştiut-o mereu, nu a fost o barieră între noi. Din contră, am avut o relaţie normală de familie, cu respect şi înţelegere”, povesteşte femeia.
Asistent medical generalist la Movila
Sergiu Burghi lucra de mai mulţi ani la Centrul de Recuperare şi Reabilitare Neuro-Psihică din localitatea Movila, instituţie aflată în administrarea DGASPC Ialomiţa, iar aici şi-a cunoscut şi soţia. Aproape 4 ani au avut o relaţie, însă neînţelegerile au început să apară, motiv pentru care femeia a intentat divorţ. Maria Burghi spune că locuiau în Movila, iar Sergiu investea în casă toţi banii pe care îi câştiga. El era asistent medical generalist la Centrul de Recuperare. Nici aici, unde a fost să discute cu colegii, mama bărbatului nu a aflat mare lucru: dacă a povestit cuiva prin ce trece, dacă avea gânduri de suicid. Nu se certa cu nimeni, îşi îndeplinea cum se cuvine sarcinile la locul de muncă şi nu ar fi dat semne că are probleme majore.
A intrat în depresie
”Când a început divorţul, el a intrat în depresie. Am încercat să-l ajut cât pot. Am mers la el la serviciu şi m-am rugat de şefi să-l mute la Slobozia, pe acelaşi post, pentru că îşi lovise nevasta şi avea ordin de restricţie. I-am spus că orice se rezolvă şi vom fi alături de el. Ce a fost în mintea lui nu pot să-mi închipui… “, spune femeia. În momentul dispariţiei, Sergiu Burghi era îmbrăcat cu o pereche de pantaloni de trening gri, o bluză de trening maro şi o geacă neagră. Pe cap purta un fes şi era încălţat cu o pereche de adidaşi uzaţi. A lăsat acasă portofelul în care avea şi acte şi bani şi a spus că merge până în faţa blocului. De atunci, nu a mai dat niciun semn. Toţi cei care pot da relaţii despre bărbat sunt rugaţi să apeleze numărul de urgenţă 112 sau să ia legătura cu familia la nr: 0724.878.928.
Jurnaliştii „Adevărul“ au solicitat un punct de vedere Inspectoratului de Poliţie Judeţean Ialomiţa, dar nu au primit niciun răspuns până la publicarea acestui articol.
