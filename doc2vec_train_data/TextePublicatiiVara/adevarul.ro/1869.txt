7 iunie 2018, 11:18
Preşedintele executiv al PUN, Anatol Şalaru, nu este de acord cu afirmaţia liderului PL, Mihai Ghimpu, care susţine că pentru a realiza şi mai repede unirea, ar fi nevoie ca stânga, condusă de către Igor Dodon, să obţină victoria la parlamentarele din 2018.
Anul acesta fructele din Moldova vor fi de o calitate înaltă
„Ideea lansată de Mihai Ghimpu conform căreia venirea stângii proruse la putere va apropia reunirea celor două state româneşti este o prostie mai mare decât furtul miliardului.Prin această declaraţie se confirmă alianţa informală dintre Mihai Ghimpu şi Igor Dodon”, a subliniat Anatol Şalaru într-o postare pe Facebook. 
în opinia sa, „colaborarea dintre cei doi a început încă de la alegerile prezidenţiale, când Mihai Ghimpu l-a ajutat pe Dodon să ajungă preşedinte în defavoarea Maiei Sandu”. 
„Mihai Ghimpu a făcut la fel de mult ca Plahotniuc pentru ca Dodon să câştige preşedinţia Republicii Moldova. Din acest motiv, Dodon m-a demis pe mine din ministerul Apărării la solicitarea lui Ghimpu şi chiar retragerea cetăţeniei preşedintelui Traian Băsescu s-a făcut cu largul sprijin al lui Mihai Ghimpu”.
Potrivit lui Şalaru, „despre colaborarea dintre Ghimpu şi Dodon se cunoaşte foarte bine la Bucureşti şi ăsta este şi unul dintre motivele pentru care nimeni din România, nici partide, nici instituţii, nu vrea să aibă de a face cu Mihai Ghimpu şi PL”.
„Venirea PSRM la putere ca reprezentant al intereselor ruseşti în Republica Moldova nu va duce la reunirea cu România, ci va duce la federalizarea Republicii Moldova, confirmarea statutului trupelor ruseşti în Transnistria şi intrarea ei în Uniunea Euroasiatică. Nu există pentru Republica Moldova un pericol mai mare precum ajungerea PSRM la putere”, a încheiat Anatol Şalaru.
Liderul PL, Mihai Ghimpu, a declarat că socialiştii nu au şanse să obţină victoria la parlamentarele din noiembrie 2018, pentru că s-ar fi discreditat în ultimii ani. Totuşi, liberalul consideră că , chiar dacă PSRM ar învinge, acest lucru nu ar fi fatal pentru ţară, dar dimpotrivă ar contribui la aceea că oamenii vor conştientiza că doar unirea cu România le-ar putea soluţiona problemele.
