8 iunie 2018, 09:34
Elevii din Călăraşi au fost recompensaţi pentru activităţile dedicate mediului FOTO EcOprovocarea
Cluburile ecOprovocarea organizate de asociaţia ViitorPlus şi-au premiat echipele de voluntari după un an de acţiuni care au vizat protecţia mediului din judeţul Călăraşi. Elevii au reciclat aproape 8.000 de kilograme de deşeuri şi au plantat 700 de arbuşti.
Ziua Mondială a Mediului sărbătorită pe 5 iunie a marcat încheierea programului Cluburile ecOprovocarea şi a fost totodată un nou prilej pentru elevii din Călăraşi de a atrage atenţia asupra problemelor de mediu cu care se confruntă în comunitatea lor. Elevii din Călăraşi au învăţat pe parcursul anului şcolar că nu e nevoie doar de o zi pentru a-şi arăta grija faţă de mediu; ei au dezvoltat pe tot parcursul anului şcolar activităţi de voluntariat în această direcţie.
Acţiunile elevilor au fost posibile datorită înscrierii lor în Cluburile ecOprovocarea organizate de asociaţia pentru dezvoltare durabilă ViitorPlus. Tinerii au fost împărţiţi în 5 echipe pentru fiecare categorie de protecţia mediului în parte. Echipele s-au întâlnit săptămânal pentru a parcurge atelierele non-formale din curricula de mediu, au planificat şi au desfăşurat activităţi prin care s-au implicat activ atât ei, cât şi colegii lor, în problemele de mediu din judeţul Călăraşi.
Astfel, peste 30 de elevi de la două licee din Călăraşi s-au implicat activ pe tot parcursul anului şcolar în activităţi de împădurire, de igienizare a zonelor afectate de deşeuri, de reciclare, de îngrijire a spaţiilor verzi şi au participat la târguri tematice la care au vândut obiecte pe care nu le mai folosesc în schimbul unor cantităţi de deşeuri reciclabile. Elevii de la Colegiul Economic Călăraşi şi Liceul Teoretic “Mihai Eminescu”, coordonaţi de 6 profesori au reuşit să recicleze în 7 luni, 7.924 de kilograme de deşeuri, să planteze 700 de puieţi şi arbuşti ornamentali, să colecteze 242 de saci de deşeuri, au participat la 60 de târguri pentru protecţia mediului şi au făcut în total 4.066 de ore de voluntariat.
Pe primul loc la igienizare şi târguri tematice
Pentru eforturile lor, elevii din Călăraşi au fost recompensaţi pentru implicarea lor prin festivitatea de premiere a celei de-a VIII-a ediţii a concursului de educaţiei non-formală şi extraşcolară Cluburile ecOprovocarea, desfăşurat pe parcursul întregului an şcolar 2017-2018, în Călăraşi şi Zalău, de către asociaţia ViitorPlus, cu susţinerea TenarisSilcotub. 
Evenimentul a debutat cu un marş al elevilor prin care au atras atenţia asupra problemelor de mediu din comunitate şi cu o discuţie a autorităţilor pe tema deşeurilor din judeţ.
Rezultatele obţinute de elevi în cadrul Cluburilor ecOprovocarea au intrat într-o competiţie care a avut ca miză participarea echipelor câştigătoare la Tabăra de Leadership pentru Mediu ecOprovocarea organizată în această vară. Elevii călărăşeni s-au clasat pe primul loc la categoriile “ingienizare” şi “târguri tematice”, pe locul al doilea la reciclare şi amenajare spaţii verzi şi pe locul al treilea la plantare. Astfel, o  echipă de la Liceul Teoretic  “Mihai Eminescu” şi două de la Colegiul Economic Călăraşi vor merge în această vară în tabăra de leadership organizată de Asociaţia ViitorPlus. 
Lideri în domeniul protecţiei mediului
“Scopul cluburilor este de a forma lideri în domeniul protecţiei mediului. Ne dorim ca tinerii să înţeleagă problemele actuale de mediu întâmpinate la nivel global, naţional, dar şi local şi să ia atitudine, să se implice activ în diminuarea lor. Am iniţiat programul ecOprovocarea deoarece în România, educaţia pentru dezvoltare durabilă nu este integrată încă în sistemul formal şi nici profesorii nu dispun de materialele adecvate pentru a încuraja elevii să se implice în astfel de activităţi. Elevii au fost mai mult decât încântaţi să se implice în problemele de mediu din judeţul lor, iar rezultatele obţinute de ei sunt peste aşteptări”, a declarat Lucia Cojocaru, Managerul Programului „ecOprovocarea” al Asociatiei ViitorPlus. 
În cele 8 ediţii ale programului ecOprovocarea peste 40.000 de elevi şi de profesori din ţară au făcut 97.300 de ore de voluntariat pentru mediu, au reciclat 390.000 de kilograme de deşeuri, au plantat 117.000 de puieţi, au colectat 4.700 de saci de deşeuri din natură şi au organizat 3.500 de evenimente de educaţie ecologică.   
