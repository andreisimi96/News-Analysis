FOTO EPA-EFE / Guillaume Horcajuelo
Perechea Mihaela Buzărnescu/Henri Kontinen (România/Finlanda) a ratat, vineri, calificarea în turul doi al probei de dublu mixt de la Roland Garros. Pentru Buzărnescu a fost al doilea meci al zilei, după ce românca a reuşit o victorie impresionantă la simplu, în faţa favoritei 4, Elina Svitolina.
Buzărnescu şi Kontinen au fost învinşi la dublu mixt de cuplul Yifan Xu/Oliver Marach (China/Austria), cap de serie 3, scor 6-7 (3), 6-3, 11-9.
Meciul a durat o oră ş 36 de minute.
Mihaela Buzărnescu, locul 33 WTA şi cap de serie numărul 31, s-a calificat vineri în optimile de finală ale probei de simplu, după ce a eliminat-o pe ucraineanca Elina Svitolina, locul 4 WTA şi cap de serie numărul 4, una dintre favoritele la câştigarea trofeului, cu scorul de 6-3, 7-5. În faza următoare, Buzărnescu, 30 de ani, va evolua pentru prima dată cu americanca Madison Keys, locul 13 WTA şi cap de serie numărul 13.
