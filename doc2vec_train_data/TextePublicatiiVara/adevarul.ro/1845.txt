7 iunie 2018, 09:46
În municipiul Chişinău, circa 20 de mii persoane beneficiază de dreptul de a călători gratuit cu transportul public (troleibuze şi autobuze). Cifra nu ia în calcul copiii de până la şapte ani, care se bucură de aceleaşi gratuităţi.
Mihai Ghimpu: Cred că următorul preşedinte al PL va fi Dorin Chirtoacă...
Faţă de acum cinci ani, numărul beneficiarilor este în creştere, menţionează Direcţia generală transport public şi căi de comunicaţie, într-un răspuns oferit Agenţiei de presă IPN.
Au dreptul la călătorii gratuite cu transportul public 14 categorii de persoane: aleşii locali, colaboratorii poliţiei, poliţiştii de frontieră, angajaţii Serviciului de Informaţii şi Securitate, Serviciului Protecţie şi Pază de Stat şi Serviciului Vamal, membrii gărzii populare înregistraţi în municipiul Chişinău (în perioada executării funcţiunilor de gardă, cu purtarea brasardei, prezentarea legitimaţiei şi a insignei de membru).
Mai pot călători gratuit cetăţenii decoraţi cu „Ordinul Republicii”, Eroii Uniunii Sovietice, Eroii Muncii Socialiste, persoanele decorate cu ordinele „Slava” de trei grade; veteranii şi persoanele cu dizabilităţi de război, inclusiv participanţii la acţiunile de luptă din Afganistan şi pentru apărarea integrităţii teritoriale şi independenţei Republicii Moldova. Au aceleaşi drepturi donatorii voluntari permanenţi de sânge şi/sau componente sanguine; cetăţenii de onoare ai municipiului Chişinău.
Pe parcursul ultimilor doi ani lista a fost completată cu patru categorii de beneficiari: persoanele supuse represiunilor politice, angajaţii Inspectoratului Ecologic de Stat, colaboratorii Serviciului de Stat de Curieri Speciali şi funcţionarii publici cu statut special din cadrul Ministerului Afacerilor Interne.
Din 2016, beneficiarii de compensaţii la transport pot călători cu transportul public municipal în bază de abonament anual eliberat de Regia Transport Electric. Pentru aceasta trebuie să se dezică prin cerere la compensaţia la transport în favoarea abonamentului anual.
Beneficiari de compensaţie sunt pensionarii şi persoanele cu dizabilităţi, cu excepţia persoanelor angajate şi care desfăşoară activitate de antreprenoriat, al căror venit  lunar nu depăşeşte 2000 de lei.
Pentru anul 2018, pentru acordarea compensaţiilor la transport sau a abonamentelor pentru călătoria gratuită cu transportul public municipal, Direcţiei generale asistenţă socială şi sănătate i-au fost alocate, din bugetul municipal, 62 de milioane de lei, în creştere cu cinci milioane faţă de anul precedent.
