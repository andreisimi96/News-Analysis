13 iunie 2018, 10:57
Suporterii au intrat peste oficiali pentru a le cere explicaţii, însă nu au avut cu cine discuta.
Aproape 200 de suporteri veniţi la ora 08.00 la stadionul Eugen Popescu pentru a lua bilete pentru meciul dintre Chindia şi FC Voluntari, din barajul pentru promovarea în Liga I, au fost lăsaţi cu ochii-n soare. Oficialii clubului le-au spus că nu mai sunt bilete. Oamenii spun că biletele s-au epuizat înainte de distribuire, adică la ora 06.00.
UPDATE: ORA 11.15 „Sunt toate biletele distribuite. Au valoare zero, nu ştiu ce speculaţii se fac acum. Le-am distribuit eu de la ora 07.00 biletele”, a declarat preşedintele Marcel Ghergu pentru „Adevărul”, în condiţiile în care ghişeul ar fi trebuit să se deschidă la ora 08.00.
Conducerea clubului Chindia a anunţat că va fi amplasat un ecran pe Platoul Prefecturii, pe care va fi transmis meciul, potrivit dbonline.ro
„Eu am venit la stadion la 07.45 şi mi s-a spus că nu mai sunt bilete. E bătaie de joc ce se întâmplă. Am venit meci de meci la Chindia, am susţinut-o şi pe ploaie, şi pe zăpadă şi acum să fim bătaia lor de joc. Nu se poate aşa ceva. Biletele s-au dat pe sub mână, de la ora 06.00, pe când ei ar fi trebuit să deschidă la 08.00, aşa cum au anunţat pe site”, ne-a spus un suporter.
Niciunul dintre conducătorii clubului nu a venit să stea de vorbă cu suporterii, pentru a le explica ce s-a întâmplat.
Cert este că intrarea se va face pe bază de bilet în limita numărului de locuri disponibile pe Stadionul Eugen Popescu, adică 5.000, conform omologării FRF.
„Biletele pot fi ridicate de la sediul clubului, din strada Justiţiei, nr. 3, în ziua de miercuri, 13.06.2018, începând cu ora 8.00.  Fiecare persoană poate achiziţiona cel mult 4 bilete. Accesul pe stadion se va face începând cu ora 15:30”, se precizează pe siteul clubului.
Comunicatul emis de club 
"1. Intrarea se va face pe bază de bilet care se poate procura în mod GRATUIT, în limita numărului de locuri disponibile pe Stadionul Eugen Popescu – 5000 de locuri conform omologării FRF;
2. Biletele pot fi ridicate de la sediul clubului, din strada Justiţiei, nr. 3, în ziua de miercuri, 13.06.2018, începând cu ora 8.00;
3. Fiecare persoană poate achiziţiona MAXIM 4 bilete;
4. Copiilor sub 12 ani li se va permite accesul pe stadion fără bilet, dar numai însoţiţi de un adult ce posedă bilet;
5. Cererea de bilete este foarte mare, de aceea facem apel la înţelegerea dumneavoastră în legătură cu accesul pe stadion. Pentru a evita sancţiuni din partea FRF precum neînceperea partidei sau mai grav, pierderea acesteia, nu vom permite intrarea în tribune a unui număr mai mare de 5000 de spectatori;
6. Accesul pe stadion se va face începând cu ora 15.30, pe cele 3 porţi din strada Justiţiei;
7. Meciul va fi transmis în direct pe Digi Sport 1;
Ne cerem scuze suporterilor care nu vor avea acces pe stadion din cauza numărului limitat de locuri. Vă mulţumim pentru înţelegere şi vă aşteptăm să vă susţineţi echipa de suflet! HAI, CHINDIA! HAI, TÂRGOVIŞTE!".
În meciul tur, desfăşurat sâmbăta trecută, FC Voluntari a învins-o pe teren propriu, cu 1-0, prin golul marcat de Ionuţ Balaur, pe Chindia Târgovişte.
Suporterii au intrat într-un birou pentru a cere explicaţii, însă nu au avut cu cine discuta.
