Românii, mai interesaţi de vacanţe în Canada în 2018: care sunt motive...
Analiza a fost realizată de oficiali ai Agenţiei Canadiene de Servicii de Frontieră în februarie 2018, la trei luni după decizia de ridicare a vizelor de intrare în ţară pentru cetăţenii români. Raportul a fost prezentat de publicaţia Global News .
Potrivit documentului obţinut de organizaţia de presă, "ridicarea vizelor pentru cetăţenii români, la data de 1 decembrie 2017, a cauzat o creştere notabilă a activităţii crimei organizate din România care vizează Canada".
Autorităţile canadiene au constatat că se confruntă cu o explozie a cererilor de azil din partea cetăţenilor români. Dacă pe tot parcursului anului 2017 doar solicitările depuse de 9 cetăţeni români au fost aprobate, de la începutul anului 2018 au fost înregistrate peste 1.000 astfel de cereri.
"Un alt efect vizibil al ridicării vizelor este numărul tot mai ridicat al pătrunderii sau a tentativelor de intrare în Canada a unor membri sau asociaţi ai crimei organizate din România", se mai arată în raport.
Autorităţile canadiene au înăsprit recent condiţiile în care cetăţenii români pot ajunge în Canada. Guvernul canadian a anunţat pe 5 iunie 2018 că românii care doresc să intre în ţară dar n-au paşapoarte electronice vor fi obligaţi să solicite viză.
La o dezbatere pe tema imigraţiei care a avut loc în Canada pe 31 mai 2018, Paul MacKinnon, un înalt oficial canadian responsabil cu politicile de imigrare, a fost întrebat în ce condiţii se poate reveni la reimpunerea vizelor de călătorie pentru cetăţenii români. "Există un prag convenit, dar din respect pentru relaţia bilaterală cu România, Guvernul canadian nu va face public această clauză", a răspuns MacKinnon.
