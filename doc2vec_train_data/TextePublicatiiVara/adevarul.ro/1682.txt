De ce a renunţat Kim Jong-un la cei mai importanţi trei oficiali din armata sa
6 iunie 2018, 16:30
Dictatorul nord-coreean Kim Jong-un a renunţat la serviciile celor mai importanţi trei oficiali din armata sa. Dacă partea sud-coreeană preferă tăcerea asupra acestei remanieri, unii comentatori afirmă că este vorba de un demers de consolidare a puterii liderului comunist de la Phenian într-un moment critic pentru evoluţia regimului său.
Tumult şi războaie de culise pentru Întâlnirea Secolului Trump-Kim
Cei mai importanţi trei membri ai Statului Major al Armatei Coreei de Nord au fost demişi şi înlocuiţi, afirmă surse din domeniul serviciilor de informaţii. Această remaniere a avut loc cu câteva zile înainte de summitul istoric dintre Kim Jong-un şi preşedintele american Donald Trump, cei doi urmând să se întâlnească pe 12 iunie, în Singapore.
Potrivit agenţiei de presă Yonhap, cei trei oficiali militari demişi sunt Park Yong-sik, responsabil de apărare, Ri Myong-su, şeful armatei, şi Kim Jong-gak, directorul Biroului Politic al armatei.
Pak Yong-sik a fost înlocuit cu No Kwang-chol, prim-viceministru al Forţelor Armate Populare, iar Ri Myong-su cu adjunctul său, Ri Yong-gil, precizează o sursă din serviciile secrete, citată de Yonhap. La rândul ei, presa oficială de la Phenian a anunţat că locul lui Kim Jong-gak a fost luat de generalul Kim Su-gil.
Motivele acestei remanieri nu sunt clare, dar, conform majorităţii observatorilor, va putea permite lui Kim Jong-un şi Partidului Muncitorilor, unica formaţiune politică din Coreea de Nord, să-şi sporească controlul asupra armatei într-un moment critic pentru evoluţia acestei ţări din Asia de Est, relatează Reuters.
„Dacă Kim Jong-un vrea să facă pace cu Statele Unite şi cu Coreea de Sud şi să negocieze o ieşire cel puţin parţială din programul nuclear, el trebuie neapărat să limiteze influenţa armatei“, este de părere Ken Gause, directorul Grupului de Afaceri Internaţionale al CAN, un institut de cercetare şi analize.
„Această remaniere a adus în prim-plan ofiţeri care sunt capabili să facă acest lucru. Ei îi sunt fideli lui Kim Jong-un“, a adăugat el pentru Reuters.
Potrivit Yonhap, cei trei oficiali militari promovaţi sunt mai tineri, iar ascensiunea lor ar putea fi legată de dorinţa lui Kim Jong-un de a da armatei un rol-cheie în marile proiecte de infrastructură.
Kim Su-gil, de exemplu, a fost văzut recent alături de Kim Jong-un într-o vizită la o zonă balneară turistică.
În plus, toţi trei au făcut parte din delegaţiile trimise recent în străinătate, în contextul în care regimul de la Phenian pregăteşte întâlniri cu Statele Unite, China, Rusia şi probabil Siria.
Contactaţi, ministrul sud-coreean al Unificării şi cel al Apărării au refuzat să comenteze aceste informaţii.
