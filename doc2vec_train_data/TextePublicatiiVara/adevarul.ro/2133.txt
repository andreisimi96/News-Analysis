8 iunie 2018, 14:05
Foto: arhivă Adevărul
Tribunalul Galaţi l-a condamnat, pe 7 iunie, la 12 ani şi 6 luni de închisoare pentru omor pe un bărbat de 42 de ani. Costel Lungeanu, din localitatea gălăţeană Pechea, şi-a omorât mama cu o sălbăticie greu de închipuit, acesta aflându-se în prezent în arest preventiv.
Criminalul tânărului care a plătit cu viaţa pentru că şi-a apărut un p...
Verdictul instanţei nu este definitiv. Bărbatul obişnuia să îşi bată constant mama, o bătrână de 70 de ani, doar pentru că femeia îi spunea să nu mai bea şi să îşi caute de muncă. Vecinii erau îngroziţi de ţipetele femeii, dar niciunul nu a chemat Poliţia când Costel Lungeanu făcea scandal. Pe 29 decembrie 2017, s-a consumat ultimul episod al acestei drame.
Bărbatul obişnuia să-şi lovească mama cu pumnii în zona capului. Aşa s-a întâmplat şi în ziua fatidică, când bătrâna a fost lovită de mai multe ori într-un şopron aflat în imediata apropiere a casei. Din cauza loviturilor primite, femeia a căzut la pământ, în stare de inconştienţă. Deşi avea nevoie de ajutor medical, fiul său a luat-o în braţe şi a dus-o într-o cameră neîncălzită a casei unde cei doi locuiau.
”Costel Lungeanu a mers apoi într-o altă cameră şi s-a culcat, lăsându-şi mama într-o încăpere neîncălzită. A doua zi, a constatat că mama sa nu mai mişca şi a dus-o în camera unde dormise, iar apoi a anunţat Ambulanţa. Femeia murise de circa 10 ore din cauza traumatismelor craniene suferite”, a explicat procurorul Liliana Istrate, purtătorul de cuvânt al Parchetului de pe lângă Tribunalul Galaţi. 
