29 mai 2018, 12:14
Insulele Seychelles - paradis pentru fraude telefonice Sursa Shutterstock
Mai mulţi abonaţi Vodafone din România au fost sunaţi în seara de luni, 28 mai, de pe numere internaţionale înregistrate în insulele Seychelles. Dacă dai curs unui astfel de apel, te poţi aştepta la o factură încărcată cu sute de euro.
Ambulanţe folosite pe post de taxi de către două cerşetoare: „Cât echi...
La primirea apelului internaţional, utilizatorii cu prieteni şi rude în diaspora se aşteptau să audă de la capătul celălalt al firului vocile acestora salutându-i dintr-o vacanţă exotică. 
În schimb, au auzit un fundal sonor cu piesa clasică de jazz „Take Five“ a lui Dave Brubeck, urmat de vocea feminină a unui robot care spunea în engleză să rămână pe fir pentru a-şi păstra prioritatea în transferul apelului. Apelul se termina apoi brusc.
Este o fraudă destul de cunoscută, spun cei avizaţi. În general, cei care răspund unui astfel de apel scapă netaxaţi - dacă au noroc. Când escrocii nu folosesc un program performant, apelul primit, extrem de scurt, de ordinul secundelor, are costuri zero. 
Dacă ratezi apelul şi neştiind despre ce este vorba, suni înapoi, câteva secunde de apel la acel număr de telefon te costă sute de euro. 
Dar dacă escrocii au un program bine pus la punct pentru fraudarea apelanţilor, orice apel primit te poate costa, şi el.
Dacă aveţi dubii la privire la un număr de telefon pe care nu-l cunoaşteţi şi vreţi să-i verificaţi provenienţa, o simplă căutare pe google a acelui număr telefonic te duce pe site-uri precum shoudianswer.net („să răspund“), unde vezi cum este catalogat prin comentariile internauţilor care au avut de-a face cu el - un fel de cazier telefonic.
La cele două numere de telefon din Seychelles care au sunat luni seara, +248 2 690 204 şi +248 2 690 205, utilizatorii au postat deja avertizări: „Nu sunaţi înapoi, te încarcă la factură! Este un scam!“.
„Frauda se face cu cartele telefonice şi un soft configurat. Apoi încep apelurile. Dacă primiţi apeluri internaţionale, este bine să le trataţi cu rezervă. Mai ales dacă vedeţi prefixe +24, +21, +88, evitaţi să răspundeţi şi nu sunaţi niciodată înapoi. 
Dacă aveţi pe cineva în acele ţări de unde vin apelurile, trebuie să vă asiguraţi că apelantul este chiar el, verificând pe alte canale de comunicare. Nimeni nu e scutit de astfel de apeluri, ei atacă peste tot, la întâmplare. 
Dacă totuşi aţi răspuns la un astfel de apel, verificaţi imediat factura prin serviciul de Cost Control, la *123#. Apoi anunţaţi compania de telefonie mobilă“ este recomandarea unui consultant Vodafone.
Pe aceeaşi temă: 
