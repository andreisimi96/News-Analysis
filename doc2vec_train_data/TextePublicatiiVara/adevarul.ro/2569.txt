11 iunie 2018, 14:58
Braconierii intrau în galerii prin gurile de aerisire
Poliţişti din IPJ Alba au deschis un dosar penal pentru comiterea infracţiunilor de ”nerespectarea regimului materiilor explozive” şi ”vătămare corporală din culpă” în legătură cu accidentul produs în 18 mai 2018, într-o galerie minieră dezafectată din Roşia Montană.
Consecinţele grave ale stopării Roşiei Montane din drumul spre Patrimo...
Un bărbat a fost rănit grav în urma unei explozii provocate în scopul exploatării ilegale a aurului. Rănitul în vârstă de 30 de ani a fost transportat la un spital din Târgu Mureş cu răni la mâini şi la faţă. În urma exploziei acesta a rămas fără două degete de la o mână. Bărbatul se afla în galerie împreună cu cel puţin alte trei persoane.
Dosarul este instrumentat de poliţişti din cadrul Serviciului Arme, Explozivi, Substanţe Periculoase din IPJ Alba, care, împreună cu poliţişti din Abrud şi criminalişti, au făcut verificări inclusiv în interiorul unor galerii din zona fostei exploatări miniere. Alte detalii din anchetă nu au fost oferite pe motiv că acest timp de informaţii sunt ”exceptate de la liberul acces, întrucât, aducerea lor în atenţia opiniei publice, ar periclita rezultatul anchetei”.
Surse neoficiale au precizat, însă, că, în timpul verificărilor efectuate în interiorul galeriilor, au fost găsite scule performante folosite de braconierii de aur, respectiv picamer, generator de curent, o bandă cu trepidaţii şi chiar explozibil. Cei care exploatau aurul ilegal urcau spre galerii, fie prin zona Corna, fie pe Valea Seliştei. Intrau în subteran prin gurile de aerisire, care nu au fost blocate după oprirea exploatării industriale.
Prin intermediul unor hărţi exacte, ajungeau la filoanele de aur, unde se schimbau şi făceau totul la faţa locului: de la dislocarea filonului şi până la obţinerea aurului cu ajutorul sculelor introduse în galerii. Lunar, braconierii din Roşia şi Abrud obţineau până la 1 kilogram de aur, cea ce înseamnă la preţul oficial al BNR, peste 150.000 de lei.
