7 iunie 2018, 16:01
Simularea a decurs conform planului
Pentru restabilirea ordinii au acţionat echipa operativă a Penitenciarului Focşani, Inspectoratului de Jandarmi Judeţean “Gl. div. Eracle Nicoleanu” Vrancea, Inspectoratul pentru Situaţii de Urgenţă „Anghel Saligny” al judeţului Vrancea, Inspectoratul de Poliţie Judeţean Vrancea  şi Gruparea  de Jandarmi  Mobilă „Alexandru cel Bun” Bacău.
CCR retrimite la Parlament Legea privind închisoarea acasă sau în week...
Joi, la sediul Penitenciarului Focşani, a avut loc un exerciţiu tactic, în cooperare cu forţele Ministerului Afacerilor Interne, având ca temă ,,Restabilirea ordinii publice în caz de tulburare majoră la Penitenciarul Focşani”.
La această acţiune au participat, cu forţe şi mijloace din dotare, alături de personalul echipei operative a Penitenciarului Focşani, Inspectoratul de Jandarmi Judeţean “Gl. div. Eracle Nicoleanu” Vrancea, Inspectoratul pentru Situaţii de Urgenţă „Anghel Saligny” al judeţului Vrancea, Inspectoratul de Poliţie Judeţean Vrancea  şi Gruparea  de Jandarmi  Mobilă „Alexandru cel Bun” Bacău.
Exerciţiul a constat în simularea unui protest din partea unui grup de deţinuţi care refuzau să fie transferaţi într-o altă unitate penitenciară, urmat de incendierea spaţiului de deţinere şi tulburarea ordinii şi liniştii publice de către membrii familiilor deţinuţilor implicaţi în protest, în semn de susţinere a acţiunilor  acestora, pe strada Liliacului, în imediata apropiere a locului de tranzit.
Potrivit scenariului, pentru restabilirea ordinii în punctul de tranzit al penitenciarului şi prevenirea escaladării incidentului se acţionează cu personalul echipei operative din cadrul Penitenciarului Focşani.
De asemenea, pe strada Liliacului, în imediata apropiere a locului de tranzit,  Detaşamentului 1 Jandarmi Mobil din cadrul Inspectoratului de Jandarmi Judeţean Vrancea  în cooperare cu Gruparea de Jandarmi  Mobilă ,,Alexandru cel Bun’’ Bacău au intervenit pentru restabilirea ordinii publice şi descurajarea acţiunilor ostile ale aparţinătorilor deţinuţilor protestatari.
Serviciul pentru Acţiuni Speciale din cadrul Inspectoratului de Poliţie Judeţean Vrancea a intervenit pentru asigurarea primelor măsuri în situaţia în care derularea evenimentelor este instantanee şi incidentul escaladează în zona unităţii penitenciare.
Inspectoratului pentru Situaţii de Urgenţă „Anghel Saligny” al judeţului Vrancea a intervenit  pentru lichidarea incendiului provocat în spaţiul de deţinere şi acordarea primului ajutor calificat.
"Prin astfel de activităţi se urmăreşte armonizarea acţiunilor forţelor specializate ale Administraţiei Naţionale a Penitenciarelor şi ale Ministerului Afacerilor Interne, respectiv creşterea capabilităţilor de reacţie interinstituţională, în vederea aplicării, în mod unitar, a procedurilor comune şi a planului de acţiune pentru îndeplinirea în comun a misiunilor la nivel local. Conducerea Penitenciarului Focşani mulţumeşte pe această cale tuturor invitaţilor şi participanţilor pentru sprijinul, implicarea, devotamentul şi eforturile depuse pentru reuşita exerciţiului", potrivit unui comunicat de presă comun a instituţiilor implicate în acţiune.
