6 iunie 2018, 19:20
După audierile de marţi seara, poliţia l-a eliberat pe tânărul din Buzău care s-a filmat când bate un om cu handicap, ca să-i transmită fostei iubite că aşa va păţi şi ea dacă nu se împacă. De când au auzit că ancheta continuă cu bătăuşul în libertate, părinţii adolescentei ameninţate stau cu teamă în suflet. Potrivit părinţilor, la nici o zi după începerea anchetei, băiatul a fost văzut la un bar de lângă şcoala în care învaţă fosta sa iubită.
VIDEO Tânărul care s-a filmat cum bate un om al străzii a fost săltat ...
Părinţii fetei care a primit de la fostul iubit mesaje de ameninţare şi filmuleţe cu bătăile au ajuns din nou la poliţie pentru a-i convinge pe poliţişti că agresorul, pe care l-au eliberat aseară, este pericol public. 
Aici au dat nas în nas cu rude ale bătăuşului, chemate şi ele la audieri, prilej cu care s-au aruncat reproşuri între tabere chiar la poarta Poliţiei Municipale.  
Părinţii trăiesc în spaimă după ce au auzit că fata lor este urmărită în continuare de tânărul violent. Ei sunt convinşi că acesta ar fi în stare să se răzbune cu adolescentă. ”Mi-a crescut tensiunea de când am văzut că a fost eliberat. Fata a fost anunţată de colege să aibă grijă că l-au văzut la un bar de lângă şcoală. Acum, cine o să răspunde dacă agresorul va încerca să se răzbune”, ne-a declarat mama fetei.
Poliţia Buzău a demarat o anchetă după apariţia în presă a unui filmuleţ în care un tânăr agresează un om al străzii, scopul fiind acela de a-şi speria fosta iubită. Victima agresorului este un localnic din Bisoca, de 30 de ani, care nu a depus plângere şi nici nu a ajuns la vreun spital.
Potrivit IPJ Buzău, până acum familia fetei nu ar fi depus plângere penală pentru ameninţare si şantaj împotriva tânărului, fiind depusă iniţial doar o sesizare. În lipsa unei astfel de plângeri, explică poliţiştii, tânărul va fi cercetat în stare de libertate. 
