Spectacole marca „Gulliver” la festivalul „Axis Libri”. Peripeţiile Scufiţei Roşii vor face deliciul spectatorilor de toate vârstele
13 iunie 2018, 13:20
Scenă din spectacolul ”Vasilache şi Mărioara” Foto: Teatrul Gulliver
În acest weekend, Teatrul de Păpuşi „Gulliver” vă oferă două spectacole gratuite, în cadrul Festivalului Internaţional al Cărţii „Axis Libri”. Toţi iubitorii lecturii şi ai poveştilor se vor întâlni pe Aleea Domnească (zona pietonală dintre P-uri, spre Faleză) cu personaje hazlii şi foarte îndrăgite de cei mici.
Vineri începe la Galaţi „Danube Rock Festival”. Vor urca pe scenă şi v...
Vineri, 15 iunie, începând cu ora 17.30, „Vasilache şi Mărioara” vor anima atmosfera de festival, iar duminică, 17 iunie, la ora 12.30,  peripeţiile Scufiţei Roşii vor face deliciul spectatorilor de toate vârstele.  Vasilache şi Mărioara erau, odinioară, animate de trupele ce rătăceau prin ţară în căruţă, fie în timpul vacanţelor de vară, fie pe la târguri şi bâlciuri. Vasilache este un personaj savuros deoarece o face pe neştiutorul ca să prostească pe oricine, se află într-o ceartă permanentă cu nevasta, nesocoteşte orice observaţie i se face şi trezeşte simpatia publicului prin inteligenţa şi priceperea lui.
Regia artistică a acestui spectacol este realizată de Daniel Stanciu, iar spectacolul capătă culoare şi antren prin scenografia inspirată a Danielei Drăgulescu şi ilustraţia muzicală semnată de Jou-Jou Drăgan. Din distribuţie fac parte îndrăgiţii actori Adina Ariton, Marian Sterian, Eduard Şişu şi Vlad Ajder.
Pe de altă parte, cei care doresc să (re)vadă spectacolul „Scufiţa Roşie” se vor bucura de păpuşi foarte expresive, mânuite cu măiestrie de actorii Aurelian Iorga, Marian Sterian, Ramona Păuc, Elena Marin / Gina Geru şi Eduard Şişu, pe un fond muzical foarte dinamic şi variat, realizat de Daniel Stanciu, acelaşi care semnează regia spectacolului, dar şi scenografia acestuia, alături de Daria Gănescu.
Festivalul „Axis Libri” este organizat de Biblioteca “V.A. Urechia” Galaţi, sub patronajul Ministerului Culturii, administraţiei publice judeţene şi locale, în parteneriat cu foarte multe instituţii de cultură şi educaţie gălăţene. Vor fi aproximativ 60 de standuri mobile outdoor şi două caravane de carte, cuprinzând produsele a 230-250 de edituri române şi străine.
Următorul spectacol care va putea fi vizionat pe scena Teatrului „Gulliver” este „Sânziana şi Pepelea”, duminică, 24 iunie, de la ora 10.30.
