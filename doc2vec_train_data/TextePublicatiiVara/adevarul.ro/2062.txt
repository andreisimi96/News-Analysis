8 iunie 2018, 07:22
Depăşirea cu mai mult de 50 km/h a vitezei maxime admise pe sectorul de drum respectiv sau pentru categoria din care face parte autovehiculul condus constituie contravenţie şi se sancţionează cu amendă
Începând de luna aceasta, poliţiştii Serviciului Rutier Dâmboviţa au în dotare două aparate radar cu laser Trucam, acestea fiind utilizate de oamenii legii în cadr„acţiunilor desfăşurate pentru creşterea gradului de siguranţă rutieră“.
Pe lângă abaterile privind nerespectarea regimului de viteză, aceste aparate radar sunt utilizate şi pentru constatarea altor încălcări ale legislaţiei rutiere.
"Astfel, într-o acţiune desfăşurată ieri, 06 iunie, poliţiştii au aplicat 114 sancţiuni contravenţionale pentru viteză excesivă, fiind reţinute şi 7 permise de conducere pentru depăşirea limitei legale de viteză cu peste 50 de km/h. Vă reamintim că depăşirea limitelor legale de viteză şi viteza neadaptată la condiţiile de trafic reprezintă două cauze principale generatoare de accidente de circulaţie! Aveţi în vedere faptul că limita de viteză maxim admisă se poate modifica, pentru motive legate de siguranţa rutieră, atunci când se circulă în condiţii meteo nefavorabile sau pe anumite segmente de drum, acest lucru fiind semnalizat prin indicatoare rutiere", se arată într-un comunicat al IPJ Dâmboviţa.
Depăşirea cu mai mult de 50 km/h a vitezei maxime admise pe sectorul de drum respectiv sau pentru categoria din care face parte autovehiculul condus constituie contravenţie şi se sancţionează cu amendă prevăzută în clasa a IV-a de sancţiuni, respectiv de la 9 la 20 de puncte-amendă, fiind dispusă şi măsura complementară a suspendării exercitării dreptului de a conduce pentru o perioadă de 90 de zile.
Bilanţul accidentelor în primele cinci luni ale acestui an
În perioada ianuarie - mai, pe raza judeţului Dâmboviţa au fost înregistrate 37 de accidente rutiere grave, soldate cu decesul a 14 persoane, rănirea gravă a altor 28 şi vătămarea corporală uşoară a 14 persoane.
De asemenea, s-au înregistrat şi 210 evenimente rutiere uşoare, în urma cărora 263 de persoane au fost rănite uşor.
Neacordarea priorităţii de trecere pietonilor şi vehiculelor a reprezentat principala cauză generatoare de evenimente rutiere (62).
Din totalul acestora, 9 au fost grave şi au avut consecinţă decesul a 4 persoane şi rănirea gravă a altor 5.
Următoarele trei cauze generatoare au fost indisciplina pietonală (40), nerespectarea regimului legal de viteză (30) şi abaterile comise de biciclişti (29).
Acestea au determinat 20 de accidente rutiere grave şi 79 uşoare.
Pe fondul nerespectării distanţei în mers s-au produs 16 accidente rutiere, iar ca urmare a neasigurării la schimbarea direcţiei de mers 12.
Depăşirile neregulamentare au determinat 13 astfel de evenimente.
În ceea ce priveşte locul producerii, cele mai multe accidente (86) s-au înregistrat pe drumurile naţionale ce tranzitează judeţul, respectiv DN 71, tronsonul Bâldana-Târgovişte (17), DN 72 Târgovişte-Dărmăneşti (12), DN 72 Găeşti-Târgovişte (10) şi DN 1A Crevedia-Corneşti (9).
De asemenea, 54 accidente de circulaţie s-au produs pe drumurile judeţene, dintre care 9 pe DJ 701, 7 pe DJ 711 şi 6 pe DJ 721.
Pe străzile din mediul urban, s-au înregistrat 59 de evenimente rutiere, iar pe cele din rural, 30.
