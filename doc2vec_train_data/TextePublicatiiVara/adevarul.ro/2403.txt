10 iunie 2018, 13:59
Fabrica Star Assembly de la Sebeş a avut afaceri de 1,7 miliarde de euro în 2017
Cele trei companii din domeniul auto care activează în judeţul Alba au avut în 2017 o cifră de afaceri totală de 9,4 miliarde de lei, respectiv mai mult de 2 miliarde de euro. Star Assembly Sebeş, Star Transmission Cugir, ambele subsidiare ale companiei Daimler Mercedes, precum şi Bosch Rextroth Blaj au în prezent o contribuţie masivă la economia judeţului şi, implicit, la cea a României.
Consecinţele grave ale stopării Roşiei Montane din drumul spre Patrimo...
În cadrul acestora lucrează aproape 6.000 de persoane, la care se adaugă miile de muncitori angajaţi la furnizorii acestora. Raportat la numărul total al salariaţilor din Alba, se poate spune că firmele cu capital german din domeniul auto deţin în prezent, alături de furnizori, aproape 10 la sută din forţa de muncă a judeţului. Investiţiile totale în economia locală sunt cifrate la aproape 500 de milioane de euro. Beneficiile pentru comunităţile din cele trei oraşe sunt imense, banii plătiţi în contul taxelor şi impozitelor fiind de ordinul milioanelor de euro.
Recordul cifrelor este deţinut de cea mai nou investiţie Daimler din Alba, compania Star Assembly de la Sebeş. Potrivit informaţiilor din bilanţul publicat pe site-ul Ministerului Finanţelor, societatea producătoare de cutii de viteză şi componente pentru acestea a avut anul trecut o cifră de afaceri de 7,3 miliarde de lei (1,6 miliarde de euro), un record pentru economia românească. Creşterea faţă de anul 2016 a fost de cinci ori. Profitul net al Star Assembly a urcat tot de aproape cinci ori, la 246 de milioane de lei (54 milioane euro), în timp ce numărul angajaţilor a crescut de la aproape 1.200 în 2016 la 1.811 anul trecut. Investiţia de la Sebeş depăşeşte 300 de milioane de euro.
Platforma industrială Daimler Mercedes de la Sebeş
Cealaltă companie Daimler din Alba, Star Transsmision SRL Cugir a ajuns în 2017 la afaceri de 303 milioane de lei (circa 67 de milioane de euro), cifră mult mai mică decât ”sora” de la Sebeş. Profitul acesteia s-a cifrat la 35 de milioane de lei, iar la finalul anului trecut lucrau aici 1.046 de angajaţi. Star Transmission a fost înfiinţată în 2001, ca rezultat al unui joint-venture româno-german. În 2013, Daimler a devenit acţionar unic al Star Transmission Cugir, iar ulterior a deschis baza de montaj Star Assembly, devenind astfel una din cele mai importante investiţii străine în România. La sediul din Cugir se produc roţi dinţate, arbori precum şi componente prelucrate mecanic pentru motoare, cutii de viteză şi casete de direcţie. Valoarea investiţiei la Cugir este de circa 150 de milioane de euro.
În cealaltă parte a judeţului, la Blaj, a cunoscut o dezvoltare fără precedent o altă mare companie care activează în domeniul fabricării componentelor pentru industria auto. Bosch Rexroth a înregistrat în 2017 afaceri de 1,77 miliarde de lei (circa 382 milioane de euro) şi un profit net de 75,5 milioane de lei. În fabricile de la Blaj lucrează peste 2.700 de oameni. Investiţia concernului german în capacităţile de producţie de la Blaj se apropie de 200 de milioane de euro.
Platforma Bosch de la Blaj
Ultima investiţie de pe platforma industrială Bosch este o clădire de birouri în valoare de 7 milioane de euro. La Blaj, Bosch a deschis prima fabrică din România pentru componente de tehnică liniară, în anul 2007. Începând din anul 2013, locaţia s-a extins prin deschiderea unor noi unităţi de producţie pentru soluţii de mobilitate. Bosch produce la Blaj componente pentru industria auto, cum ar fi senzori de viteză a roţilor, senzori de turaţie a arborelui cotit, senzori şi componente electronice pentru grupul motopropulsor.
