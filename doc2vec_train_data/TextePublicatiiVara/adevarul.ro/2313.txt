9 iunie 2018, 23:07
Munţi de gunoaie rămaşi în urma mitingului PSD, Foto: Crina Dobre
Imaginile cu munţii de gunoaie rămaşi în urma simpatizanţilor PSD veniţi la mitingul PSD de la Bucureşti s-au viralizat în spaţiul virtual.
Nici nu începuse bine mitingul PSD şi pe internet au început să circule imagini cu deşeurile abandonate pe asfalt de cei veniţi în Piaţa Victoriei la manifestarea convocată de şefii partidului.
„Direct din Piaţa Victoriei unde nu rămâneau după noi nici mucurile de la ţigări”, comentează una dintre persoanele care au postat imagini şi înregistrări, făcând o paralelă cu ce s-a întâmplat în acelaşi loc la manifestările #rezist de anul trecut, când participanţii au strâns în pungi de plastic gunoaiele lăsate în urmă. La vremea respectivă acţiunea civică a făcut înconjurul lumii.  
Imaginile sunt în contradicţie cu mesajul liderului PSD, Liviu Dragnea: „Albul simbolizează curăţenia, iar noi asta facem: curat după aceşti şobolani”.
Plictiseala evidentă a multora, faptul că unii par să plece înainte de a se finaliza manifestaţia, dar şi ce a rămas în urma participanţilor au aprins ample dezbateri pe net: „Îi doare undeva de cine vorbeşte acolo, la microfon. Oamenii sunt obosiţi, plictisiţi, indiferenţi. Cât despre mizerie, ăsta le este nivelul, n-ai ce să le ceri.”, spune un internaut. 
Altul îl completează: „De fapt, asta e România. Păcat că e populată. Oamenii ăştia nu ştiu nici ei ce caută acolo, dezorientaţi, obosiţi, fără nici o treabă cu Adunarea Naţională de la 9 iunie...”.
Cineva a catalogat lipsa de bun simţ ca provenind din: „Evul mediu renăscut.” „Să vezi în faţa scenei ce purcoi de pet-uri e!”, a mai atras atenţia un internaut. „Doamne fereşte! E trist şi jalnic, nu pot să cred!”, a concluzionat altcineva.
