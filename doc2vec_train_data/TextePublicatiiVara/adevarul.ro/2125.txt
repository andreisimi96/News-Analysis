8 iunie 2018, 14:53
Primarul ales al Chişinăului, Andrei Năstase, le cere viceprimarilor Nistor Grozavu şi Ruslan Codreanu să intervină şi să stopeze lucrările de demolare a Cinematografului Gaudeamus. El a mers în inspecţie la faţa locului, după ce presa a scris că a fost demontat acoperişul edificiului, transmite IPN.
VIDEO Moldoveancă de 14 ani, violată şi omorâtă cu cruzime în Germania...
Într-o secvenţă video filmată la faţa locului, Andrei Năstase spune că, deşi în preajmă se află permanent lume, inclusiv copii, lucrările de demontare au loc fără să se asigure măsurile de securitate care se impun: „Au fost puse doar nişte pietroaie la o distanţă de 4-5 metri de clădire drept marcaj”.
„Ar trebui să iasă domnul Codreanu şi Nistor Grozavu să spună clar despre ce este vorba în cazul Gaudeamus. Şi dacă sunt încălcate prevederile legii, să se ia măsuri pentru ca acest lucru să înceteze. Mă adreseze celor de la poliţie să intervină şi să verifice în ce măsură a fost respectată legea în momentul în care au fost lansate nişte lucrări de demontare a acoperişului acestui edificiu”, a spus Andrei Năstase.
Primarul ales a fost informat despre faptul că demontarea acoperişului a început acum două zile, pe ascuns. Năstase spune că a încercat de câteva ori să ia legătura cu responsabilii de la Primărie, dar nimeni nu îi răspunde la telefon.
Demolarea Cinematografului Gaudeamus, din strada Vasile Alecsandri, a fost autorizată în 2016, fapt care s-a lăsat cu nemulţumiri din partea activiştilor civici. Asociaţia tinerilor artişti Oberliht a lansat o petiţie împotriva demolării. Membrii asociaţiei au prezentat o serie de argumente pentru care cinematograful trebuie păstrat. Aceştia au cerut includerea clădirii în registrul Monumentelor de importanţă locală.
