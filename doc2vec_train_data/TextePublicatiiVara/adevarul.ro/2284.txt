9 iunie 2018, 15:42
Ricardo Martinelli, fostul preşedinte al Panamei FOTO EPA
Statele Unite au aprobat vineri cererea de extrădare către Panama a fostului preşedinte al acestei ţări din America Centrală Ricardo Martinelli, acuzat de spionarea, pe când era la putere, a unor opozanţi politici şi jurnalişti, relatează AFP.
Bancherii, contabilii şi avocaţii vor fi obligaţi să-şi „toarne“ clien...
Departamentul de Stat american a respins un ultim apel al fostului preşedinte al Panamei, care afirmă că riscă să fie torturat în ţara sa natală.
Martinelli este acuzat că, pe când s-a aflat la conducerea ţării sale, în perioada 2009-2014, a deturnat fonduri publice pentru crearea unei reţele de spionaj de stat. El ar fi recurs la interceptarea telefoanelor a peste 150 de persoane, între care oameni politici şi jurnalişti. Fostul preşedinte al Panamei este vizat totodată de aproximativ 20 de dosare de corupţie, dar acestea nu apar în cererea de extrădare.
Tratatul semnat între cele două ţări în 1905 stipulează că un acuzat nu poate fi judecat în Panama decât pentru cazurile menţionate în cererea de extrădare.
Martinelli, în vârstă de 66 de ani, este încarcerat din iunie 2017 în Miami.
Pe 15 mai, avocaţii săi au solicitat Departamentului de Stat să respingă cererea Panamei, subliniind că este „motivată politic“, la ordinul actualului preşedinte Juan Carlos Varela. Martinelli se consideră victima unei campanii de răzbunare a lui Varela, fostul său vicepreşedinte.
Într-o scrisoare deschisă publicată în mai, Ricardo Martinelli a evocat cooperarea din trecut cu Washingtonul.
„Când CIA a cerut să blochez o navă nord-coreeană plecată din Cuba şi aflată în traversarea Canalului Panama, am făcut acest lucru fără să ezit“, a scris el. Martinelli a făcut referire la nava cargo Chong Chon Gang, încercuită în 2013 în timp ce transporta elemente ale unui sistem balistic, încălcând astfel embargoul ONU.
