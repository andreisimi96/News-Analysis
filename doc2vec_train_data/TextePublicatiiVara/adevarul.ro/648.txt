31 mai 2018, 23:40
Campusul universitatii din Oradea
Va creşte suprafaţa campusului Universităţii Oradea cu 30%, iar municipalitatea se va implica în anii următori în acest proces de extindere şi modernizare, prin alocarea a două milioane de euro anual.
„Cocoşul de Hurez”, cel mai mare târg de ceramică din România, găzduie...
"Nu există oraşe puternice în Europa fără cel puţin o universitate puternică. Pentru municipiul Oradea a devenit strategică dezvoltarea Universităţii Oradea şi colaborarea cu această instituţie, în condiţiile în care calitatea forţei de muncă a devenit cel mai important indicator pentru companiile care vin în Oradea. Alături de conectarea oraşului cu Europa, de atragerea companiilor, de reabilitarea patrimoniului oraşului, de dezvoltarea centrelor de locuinţe, dorim ca Universitatea Oradea să fie un alt pilon important al oraşului, un magnet, un factor de atracţie pentru Oradea", a declarat Ilie Bolojan, primarul municipiului Oradea.
După definitivarea master planului, municipalitatea va realiza în colaborare cu Universitatea Oradea un Plan Urbanistic Zonal (PUZ), în care vor fi stabilite zonele în care se va interveni cu prioritate.
"Vom aloca o sumă de circa două milioane de euro în fiecare an pentru dezvoltarea şi modernizarea Universităţii Oradea, astfel încât în următorii 10 -15 ani master planul să devină o realitate", a precizat primarul.
Proiectul de master plan prevede extinderea campusului, până la o suprafaţă totală de peste 100.000 de metri pătraţi, cu terenuri care aparţin Consiliului Judeţean, Ministerului de Interne şi Ministerului Apărării Naţionale, prin reabilitarea unor foste clădiri ale armatei şi construirea altora noi.
"În acest moment, Universitatea a încheiat un acord cu Consiliul Judeţean în vederea preluării celor trei clădiri - foste grajduri ale armatei, care vor primi funcţiuni de utilitate publică", a spus arhitectul Petre Năstase, cel care a realizat proiectul la solicitarea primăriei.
Proiectul prevede construirea de cămine studenţeşti (1.300 de locuri în cămine), a unui bazin olimpic care va folosi apa geotermală, a unui imobil destinat activităţilor studenţeşti, extinderea bazei sportive (teren de fotbal, teren de volei, sală de atletism, vestiare etc), construirea mai multor spaţii educaţionale pentru facultăţi, amenajarea unor zone administrative pentru cadrele didactice, amenajarea a trei sere care vor deservi activitatea didactică a facultăţilor de profil. În proiect este cuprins şi viitorul parc tehnologic, realizat de CJ Bihor cu fonduri europene.
Potrivit primarului Bolojan, primele două cămine noi pentru studenţi ar putea fi inaugurate în primăvara anului 2020.
Arhitectul Petre Năstase a subliniat că s-a pus un accent deosebit pe amenajarea peisagistică, pe o foarte bună conectare între spaţii, pe extinderea spaţiilor pietonale, a spaţiilor sportive, cu piste de alergare şi de biciclete.
Potrivit prorectorului Universităţii Oradea, Marcela Prada, master planul dispune de o lună de zile pentru dezbateri, sugestii, întrebări, după care în Senatul Universităţii se va adopta varianta finală.
