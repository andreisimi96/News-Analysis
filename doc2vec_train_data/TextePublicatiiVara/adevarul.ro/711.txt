1 iunie 2018, 14:03
Vinurile de Gârboiu, recunoscute pe plan mondial
Două vinuri româneşti produse de Crama Gîrboiu din Vrancea au luat medalie de aur la cea mai importantă competiţie internaţională de vinuri, Concours Mondial de Bruxelles.
Circa 45% din vinurile moldoveneşti, exportate în ţările europene în a...
Cele două vinuri câştigătoare sunt Bacanta Chardonnay 2017 DOC Cotesti şi Epicentrum Aligote & Muscat Ottonel 2017 DOC Cotesti. Conform Concours Mondial de Bruxelles (CMB), la ediţia cu numărul 26, care a avut loc în acest an la Aigle, în Elveţia, au fost selectate nu mai puţin de 9180 de vinuri din întreaga lume. 
Concours Mondial de Bruxelles sau Campionatul Mondial al Vinului este o competiţie internaţională care a luat startul în 1994 şi care se desfăşoară în diferite oraşe ale Europei. Anual, sunt selectate, pentru a participa la concurs, cele mai bune sortimente de vin din lume. Juriul de la această ediţie a fost format din 350 de degustători autorizaţi reprezentând 50 de ţări.
“Sunt extrem de fericită şi mândră pentru aceste distincţii obţinute. Nu doar pentru Crama Gîrboiu, ci în special pentru judeţul Vrancea şi mai ales pentru România, pentru că în acest mod putem să apărem pe harta internaţională a vinului bun. S-a muncit şi investit enorm în toată această perioadă şi pe această cale le mulţumesc tututor celor implicaţi în acest proces minunat al vinului. Ne-am propus ca şi pe viitor să oferim mândrie şi vinuri de înaltă clasă", a declarat Livia Gîrboiu, directorul executiv al Cramei Gîrboiu.
Crama Gîrboiu este o afacere de familie înfiinţată în anul 2005 şi deţine o suprafaţă de aproximativ 250 de hectare în zona viticolă Coteşti din judeţul Vrancea. În ultimii ani, compania a primit numeroase premii internaţionale pentru vinurile produse, printre care amintim Bacanta Chardonnay Barrique, care a fost cel mai premiat vin alb din România anul trecut (aur la Mundus Vini Germania, aur la Berliner Wine Trophy, argint la Concours Mondial de Bruxelles, bronz la Decanter) sau Epicentrum Aligote şi Muscat, declarat cel mai bun vin alb din România în 2013 la Mundus Vini Germania. 
