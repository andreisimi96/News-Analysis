5 iunie 2018, 10:40
Peste 20 de figurine zoomorfe, vechi de circa trei milenii, au fost descoperite la Măgura Uroiului, una dintre cele mai vechi aşezări istorice din Transilvania.
Dacii cuceresc Măgura Uroiului. Festivalul dedicat istoriei antice are...
Şapte figurine miniaturale care redau imaginea unor specii de animale prezente în viaţa cotidiană a comunităţilor preistorice stabilite în jurul Măgurii Uroiului au fost expuse la Muzeul Civilizaţiei Dacice şi Romane Deva. Ele pot fi admirate în spaţiul special amenajat la intrarea în Palatul Magna Curia. Idolii, sub forma unor cai şi tauri, fac parte din lotul de peste 20 de artefacte descoperite în timpul cercetărilor de la Măgura Uroiului, un sit arheologic important de pe Valea Mureşului.
Potrivit arheologilor, plastica zoomorfă din situl arheologic menţionat este similară cu canoanele care existau în epoca fierului (cca. 1100-700 î.Hr.), în centrul şi sud-estul Europei. În realizarea lor au fost sugerate elemente anatomice distinctive, cum sunt coarnele, coada sau coama animalului, iar un element comun pentru plastica preistorică de la Măgura Uroiului a fost modelarea picioarelor animalelor asemenea unor conuri alungite, informează Mueul Civilizaţiei Dacice şi Romane din Deva.
„Un aspect pe care dorim să-l semnalăm, în contextul expunerii celor şapte figurine zoomorfe, este în legătură cu semnificaţiile pe care le puteau avea în preistorie astfel de obiecte miniaturale, care întruchipează în lut imaginea unor specii de animale precum calul sau taurul. Interpretările şi răspunsurile oferite de arheologie, privind prezenţa unor astfel de figurine în siturile preistorice, au avut în vedere, cel mai frecvent, latura spirituală, pieselor fiindu-le atribuit rolul de idoli sau de amulete. O altă ipoteză subliniază latura economică, plastica zoomorfă redând o parte din speciile de animale crescute şi consumate în interiorul comunităţilor preistorice. În contextul schiţării doar a unor elemente anatomice pe figurinele zoomorfe preistorice, mai recent se consideră că rolul figurinelor a fost acela de jucării, făcând parte din jocul copiilor de acum aproape trei milenii”, au informat arheologii dr. Ioan Alexandru Bărbat şi dr. Antoniu Tudor Marc, în textul de prezentare a pieselor.
Măgura Uroiului este un sit arheologic cunoscut şi prin toponimele Măgura, Dealul Uroiului sau Muntele de Aur (în limba maghiară Arany Hegy). Acesta se găseşte în sud-vestul Transilvaniei, fiind amplasat în aria administrativă a judeţului Hunedoara, pe teritoriul comunei Rapoltu Mare, sat Rapoltu Mare, şi pe raza localităţii Uroi, oraş Simeria.
Vă recomandăm să citiţi şi:
