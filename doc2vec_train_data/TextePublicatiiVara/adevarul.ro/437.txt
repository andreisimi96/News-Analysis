Iohannis, către PSD: „Mai aveţi bani pentru pensii şi salarii până la ...
Programul ”Investeşte în tine”, care ar putea fi adoptat săptămâna viitoare de Guvern, printr-un act normativ, nu vizează însă doar tinerii, ci şi persoanele de până la 55 de ani, numărul beneficiarilor eligibili fiind estimat la 8 milioane, a anunţat marţi vicepremierul Viorel Ştefan .
”Creditul este 40.000 de lei pentru tinerii între 16 şi 26 de ani, iar valoarea acestuia poate fi extinsă cu 20.000 de lei dacă beneficiarul este angajat sau se angajează în perioada derulării programului”, a anunţat vicepremierul.
Pentru persoanele între 26 şi 55 de ani, valoarea creditului este de 35.000 de lei, dar poate fi extins cu 20.000 lei dacă beneficiarul este angajat sau se angajează în perioada derulării programului.
”Programul se adresează în mod special tinerilor, dar nu numai. Se referă la investiţiile pe care o persoană le poate face în propria sa dezvoltare, adică în propria educaţie, cultură sau sănătate. Acest program va include şi investiţiile în dezvoltarea personală a membrilor familiilor beneficiarului”, a spus Ştefan.
Principalele motive ale demarării acestui program sunt şomajul ridicat în rândul tinerilor (18,3%), exodul tinerilor din ţară, lipsa forţei de muncă calificate în unele zone ale ţării, dificultăţile tinerilor cu venituri reduse în finalizarea studiilor, dificultăţile de angajare şi reconversie profesională pentru cei apropiaţi de 55 de ani.
”Dobânda este 0% din perspectiva beneficiarului, practic toate dobânzile şi comisioanele bancare, subliniez şi comisioanele bancare, sunt suportate de stat prin bugetul Comisiei Naţionale de Strategie şi Prognoză (CNSP), cu condiţia plăţii la scadenţă a ratelor creditului”, a spus Ştefan.
Durata creditului este de maximum 10 ani, aici fiind inclusă şi perioada de graţie, cel puţin egală cu durata studiilor, dar maximum 5 ani. Creditul este garantat de stat în proporţie de 80% prin Fondul Naţional de Garantare a Creditelor pentru IMM-uri (FNGCIMM), exceptând dobânzile şi comisioanele bancare. Dacă nu este angajat, beneficiarul trebuie însoţit de un co-debitor pentru diferenţa de 20%.
Creditul este cu trageri multiple, în maxim cinci ani de la acordarea creditului, iar facturile sau plăţile directe se decontează pe bază de proformă. Astfel, nu este vorba de un transfer în contul beneficiarului, ci se decontează toate cheltuielile eligibile realizate pentru beneficiarul creditului sau pentru membrii familiei acestuia.
Cheltuielile eligibile sunt, în principal, cele legate de educaţie: plata cursurilor de specializare/calificare/pregătire profesională, taxa de studii aprofundate (master, doctorat, MBA etc.) la unităţi de învăţământ din România, plata cărţilor, rechizitelor, revistelor de specialitate, taxa de participare manifestări ştiinţifice şi concursuri din România, costurile de transport pentru participarea la manifestări ştiinţifice din România sau din străinătate, achiziţionare de calculatoare, laptop-uri, imprimante, softuri.
Sunt acoperite şi cheltuielile legate de plata chiriei, utilităţilor, loc cazare în cămine şcolare sau studenţeşti, precum şi plata taxei la grădinţă, creşă sau şcoală privată din România.
Un alt domeniu este cultura: abonamente culturale pentru cinema, teatru, operă, bibliotecă şi muzee, costul publicării cărţilor sau al studiilor de specialitate, instrumente şi echipamente pentru prestaţiile culturale.
Totodată, este vizată şi sănătatea: costul medicamentelor, analizelor medicale, serviciilor dentare sau intervenţiilor chirurgicale care nu sunt acoperite de Fondul Naţional Unic de Asigurări Sociale de Sănătate sau de programele naţionale de sănătate publică.
În plus, este acoperit şi domeniul sportiv: echipamente sportive de uz personal, abonamente la activităţi sportive (fitness, înot etc.).
Programul acoperă şi o parte din construcţia sau achiziţia unei locuinţe, dar şi modernizarea sau renovarea locuinţei.
