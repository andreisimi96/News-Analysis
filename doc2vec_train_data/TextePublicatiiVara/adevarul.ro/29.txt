26 mai 2018, 08:52
Şantierul Naval Mangalia                                                              FOTO Adevărul
Sindicatul Liber Navalistul ameninţă cu proteste în cazul în care  negocierea contractului colectiv de muncă va fi tergiversată de  conducerea Şantierului Naval Mangalia. Următorul termen al negocierilor  este fixat la începutul lunii iunie.
Primarul din Mangalia cere Guvernului soluţionarea urgentă a situaţiei...
„Sindicatul Liber Navalistul îşi exprimă indignarea faţă de tergiversarea negocierilor pentru contractul colectiv la nivel de unitate de către conducerea societăţii, în condiţiile în care, în toate şedinţele de negociere de până acum, reprezentanţii angajatorului au ales să nu exprime nicio poziţie faţă de propunerile SLN.
Consideram că pasivitatea angajatorului în această negociere lipseşte de sens însăşi ideea de negociere, în condiţiile în care nu există un dialog între sindicat şi angajator cu privire la clauzele ce fac obiectul negocierii”, transmit sindicaliştii.
În consecinţă, muncitorii spun că, în cazul în care societatea nu va exprima un punct de vedere clar asupra articolelor din CCM rămase în divergenţă, vor fi nevoiţi ca la finalul perioadei convenite pentru desfăşurarea negocierilor să declanşeze un conflict colectiv de muncă.
De cealaltă parte, administraţia Şantierului Naval invocă întârzierea tranzacţiei de schimbare a acţionariatului societăţii. „Conducerea actuală nu se poate implica în reglementari cu privire la majorări salariale sau alte modificări legate de articolele rămase în discutare, în contextul actual al limitărilor de autoritate din această perioadă, pe de-o parte, iar pe de alta parte, nu cunoaşte viziunea de business şi de administrare a activităţii în perioada de după tranzacţie”.
Părţile au convenit ca următoare negociere a contractului colectiv de muncă să aibă loc pe data de 5 iunie 2018.
Pe aceeaşi temă:
