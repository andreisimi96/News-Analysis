27 mai 2018, 15:08
Doi din trei angajaţi sunt deranjaţi de zgomotul de la birou, arată un sondaj recent. Asta duce la scăderea productivităţii, arată studiul citat.
Concret, 64% din angajaţii din birouri consideră că izolarea faţă de zgomotul ambiental le creşte productivitatea. Specialiştii susţin că deşi spaţiile deschise oferă flexibilitate angajaţilor, munca efectuată în aceste locuri vine la pachet cu zgomotul.  
„Distragerea provocată de zgomotul ambiental reduce productivitatea şi starea de confort şi, în call center, poate chiar afecta relaţia cu clienţii. Cei ce reuşesc să se izoleze de zgomotul ambiental se pot concentra mai mult şi mai bine pe sarcinile pe care le au de îndeplinit. Acesta este un motiv bine întemeiat pentru care atât de mulţi angajaţi din birouri poartă căşti audio pe urechi atunci când lucrează”, arată realizatorii sondajului, citat de hotnews.ro.
Pe de altă parte, un alt studiu întocmit de experţii de la Universitatea Irvine, California, a demonstrat că sunt necesare 23 de minute pentru a anula efectul unei distrageri a atenţiei, în medie. 
De asemenea, peste 58% dintre angajaţi susţin că sunt distraşi de mai multe ori pe zi, ceea ce constituie un impact semnificativ asupra productivităţii lor.
