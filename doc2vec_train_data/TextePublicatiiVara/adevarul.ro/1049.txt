5 iunie 2018, 02:25
FOTO EPA EFE
Preşedintele american Donald Trump urmează să-l întâlnească pe liderul nord-coreean Kim Jong Un marţi, pe 12 iunie, la ora locală 9.00 (4.00, ora României), în Singapore, a anunţat luni Casa Albă, scrie Le Figaro.
”Ne pregătim activ (în vederea acestui summit)”, a declarat Sarah Sanders, o purtătoare de cuvânt a lui Donald Trump.
”Progrese semnificative” s-au înregistrat în discuţiile cu Phenianul, a subliniat ea.
La 24 mai, Trump anunţase că anulează summit-ul cu Kim John Un prevăzut pentru 12 iunie, în Singapore. Liderul de la Casa Albă a precizat atunci că summit-ul ar fi nepotrivit în momentul respectiv, dar abia aşteaptă să se întâlnească cu Kim Jong Un într-o zi.
Ulterior, Donald Trump a anunţat că o delegaţie americană se află în Coreea de Nord pentru a stabili detaliile summit-ului cu Kim Jong Un, iar şeful diplomaţiei americane, Mike Pompeo, s-a întâlnit la New York cu generalul Kim Yong Chol.
