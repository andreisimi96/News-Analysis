13 iunie 2018, 13:59
Agenţia Naţională pentru Reglementare în Energetică (ANRE) de la Chişinău informează că de miercuri, 13 iunie, de la ora 15.00, preţurile plafon de comercializare cu amănuntul a produselor petroliere principale vor constitui: 19,15 lei pentru un litru pentru benzină şi 17,09 lei pentru un litru de motorină, la nivelul preţurilor anunţate pe 15 mai, transmite IPN.
Decizia a fost luată cu scopul executării încheierii judecătoreşti din 12 iunie, prin care a fost suspendat ordinul ANRE emis în aceeaşi zi şi care a prevăzut preţuri plafon mai mari la comercializarea benzinei şi motorinei.
Judecătoria municipiului Chişinău, sediul Buiucani, a suspendat ordinul ANRE la solicitarea Ministerului Economiei şi Infrastructurii.
În urma scumpirilor la carburanţi anunţate de ANRE la 29 mai, şoferii, mobilizaţi pe reţelele de socializare, au organizat două proteste. Manifestaţiile au avut loc chiar dacă, la solicitarea premierului Pavel Filip, pe 1 iunie ANRE şi-a suspendat decizia şi a revenit la preţurile din 15 mai. Preţurile plafon anunţate la 12 iunie erau cu 34 de bani mai mari pentru benzină şi cu 32 de bani mai mari pentru motorină.
