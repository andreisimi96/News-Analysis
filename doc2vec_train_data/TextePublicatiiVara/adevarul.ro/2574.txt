Soprana adolescentă care vrea să facă performanţă şi pe scenă, şi la c...
Teodora Trofimov (16 ani), elevă în clasa a IX-a la Colegiul Naţional ”Vasile Alecsandri” din Galaţi, vine la cursurile de Franceză, Cultură şi Civilizaţie de la Palatul Copiilor din Galaţi de când avea doar cinci ani. A fost implicată de-a lungul anilor în tot felul de proiecte de către dascălii de la palat, iar talentul său la Franceză a adus-o în postura de a face şi traduceri atunci când i s-a cerut.
Scrie şi eseuri literare, dar recunoaşte că are nevoie de o experienţă de viaţă care să îi trezească simţul creativ şi să îi dea curaj pentru a începe să scrie aşa cum îşi doreşte să o facă. A participat şi la cursurile de gimnastică şi pian, cântă foarte frumos, dar Franceza i-a intrat în suflet şi o vorbeşte acum la fel de natural precum respiră. ”Cu Palatul Copiilor am crescut. Vin aici de când îmi cădeau dinţii şi o să vin până când voi pleca din Galaţi, la studii. Vreau să le mulţumesc tuturor celor care au contribuit la formarea mea şi pentru că au avut încredere necondiţionată în mine, în special părinţilor, dar în capul listei este şi doamna profesor Nina Sava Stirian”, ne mărturiseşte adolescenta.
În clasa a VIII-a câştiga etapa judeţeană a olimpiadei de Franceză, adjudecându-şi apoi medalia de argint la competiţia naţională. În 2018, a repetat performanţa la Olimpida Judeţeană de Franceză, clasându-se pe primul loc alături de un alt elev, şi doar câteva sutimi au făcut să nu participe şi în acest an la  concursul naţional.
Premii peste premii la un concurs de civilizaţie şi limbă Franceză
A câştigat în acest an unul dintre cele mai puternice concursuri de Lingvistică din România, intitulat Cangurul, patronat de Custodele Coroanei României, prinţesa Margareta, însă de remarcat este că participă la această competiţie de când era în clasa a V-a, trecându-şi în cont mai mereu premiul I sau II. Competiţia testează cunoştinţele de limbă şi civilizaţie franceză, intuiţia, logica şi viteza de reactive a elevilor.
Teodora alături de colegii săi mai mici de la Palatul Copiilor FOTO Valentin Trufaşu 
”Îl am ca model pe tatăl meu. Pasiunea lui pentru limba Franceză a început acum mulţi ani, când a început să lucreze pe filiera franceză a firmei de navigaţie unde activa. A folosit Franceza zilnic, timp de 20 de ani”, ne dezvăluie Teodora cum a început totul. După absolvirea liceului, s-a gândit să îşi continue studiile într-o ţară din Europa unde se vorbeşte limba Franceză, Franţa şi Belgia fiind primele sale opţiuni.
”Este o limbă extrordinar de melodioasă, distinsă, iar modul meu de învăţare este auditiv şi prind foarte repede. Franţa este dezvoltată în foarte multe domenii, pornind de la artă, cultură şi până la gastronomie. Este o ţară care mă fascinează”, ne mărturiseşte Teodora. Deşi este pasionată de Franceză, doreşte ca după facultate să devină actriţă sau să meargă pe regie, fiind fascinată de mic copil de lumea teatrului şi a filmului.
Olimpica susţine un mic recital în faţa copiilor de la Palatul Copiilor FOTO arhiva personală
Nu exclude însă şi o carieră în jurnalism, pentru că îi place mult să şi scrie. Crede că partea bună a învăţământului românesc este că oferă o cultură generală bună elevilor de gimnaziu şi liceu, dar şi studenţilor, lucru remarcat, de altfel, şi de reprezentanţii instituţiilor de învăţământ din afară, unde aceştia îşi continuă studiile.
”Când societatea nu mai produce modele, vine rândul artiştilor să o facă”
Nu acelaşi lucru îl poate spune despre volumul de informaţii pe care elevii şi studenţii sunt nevoiţi să îl înveţe, pentru că de multe ori aceste cunoştinţe se dovedesc inutile şi sunt uitate rapid.”Ca încărcare informaţională, observ cu tristeţe că se schimbă în rău lucrurile odată cu trecerea timpului. Eu am un frate mai mic decât mine şi observ că li se predau noţiuni pe care noi le-am asimilat în timp şi a fost mult mai bine. Cred că materia poate fi distribuită mai bine pe ani, pentru că, spre exemplu, în clasa a VIII-a se introduc foarte multe informaţii, iar în următorii ani este mult mai puţină materie”, punctează Teodora.
Vocea Teodorei este un atu important în împlinirea visului său de a deveni actriţă FOTO arhiva personală
Deşi mulţi dintre profesorii săi sunt foarte implicaţi în procesul educaţional, olimpica recunoaşte că e loc de mai bine şi pe această zonă. ”Dacă elevii nu manifestă interes, mai ales la materiile care sunt sunt pe specialitatea pe care şi-au ales-o, orele sunt reci, iar profesorul şi elevii se tolerează reciproc ca să treacă ora”, remarcă tânăra. Indiferent dacă va fi actriţă sau va face journalism, vrea să îşi depăşească limitele şi să devină cea mai bună versiune a ei.
”Dacă voi deveni jurnalistă, vreau să le dau oamenilor trezirea, pentru că mă uit în jurul meu şi văd doar persoane amorţite. Lasă lucrurile să se întâmple fără să facă nimic, fără să îşi spună opinia, fără să se implice. Apreciez foarte mult la actori faptul că reuşesc să trezească emoţii în alţi oameni, îmi place expresivitatea lor şi acea capacitate de a da profunzime fiecărui gest, fiecărui cuvânt, transmiţând în acelaşi timp şi un mesaj. Când societatea nu mai produce modele, vine rândul artiştilor să o facă”, conchide olimpica.
