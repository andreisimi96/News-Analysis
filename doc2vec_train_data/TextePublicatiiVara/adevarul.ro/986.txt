4 iunie 2018, 13:37
Medicul Ion Drăghici, fost director medical al Spitalului Judeţean de Urgenţă Buzău, a încetat din viaţă luni dimineaţă. El era internat în Spitalul Judeţean de Urgenţă, în urma unor afecţiuni de care suferea de mai multă vreme. Doctorul Drăghici a fost unul dintre cei mai apreciaţi specialişti în chirurgie plastică şi reconstructivă din judeţul Buzău.
A fot primul şi singurul director general al Spitalului Judeţean Buzău ales în mod democratic, după evenimentele din 1990. Tot el a înfiinţat la Buzău Casa Judeţeană de Asigurări de Sănătate, unde a ocupat timp de două mandate funcţia de preşedinte, respectiv de preşedinte al Consiliului de Administraţie
”Cu profundă tristeţe, vă anunţăm că a încetat din viaţă Dr. Drăghici Ion, medic primar Chirurgie Plastică şi Reparatorie, născut la data de 28 iulie 1952, în comuna Mărgăriteşti, Judeţul Buzău. (...) Regretăm enorm plecarea sa dintre noi, care este o grea pierdere pentru întreaga comunitate medicală. În aceasta zi întunecată, suntem cu gândul şi sufletul alături de familia îndurerată, dar şi de toţi cei care au privilegiul să-l cunoască şi să-l aprecieze ca pe un medic de excepţie”, se arată în mesajul postat pe pagina de Facebook a Spitalului Judeţean.
Medicul Ion Drăghici s-a angajat la Spitalul Judeţean de Urgenţă Buzău la data de 17 noiembrie 1978. A deţinut funcţia de Director general al spitalului în perioada 01 martie 1997 - 1 aprilie 1999, apoi a deţinut funcţia de Preşedinte al Casei Judeţene de Asigurări de Sănătate. S-a reîntors, în anul 2001 la Spitalul Judeţean de Urgenţă Buzău ca medic şef-secţie pe secţia Chirurgie Plastică.
În perioada 21 ianuarie 2009 - 02 august 2012 a fost Director Medical al Spitalului Judeţean de Urgenţă Buzău, apoi medic şef-secţie între 01 iunie 2014-16 august 2015, iar la data de 16 august 2015 şi-a încheiat activitatea, iesind la pensie.
