Jucării vechi de peste 100 de ani la Dino Parc Râşnov
29 mai 2018, 10:34
Unele jucării au o vechime de peste 100 de ani. FOTODino Parc
Începând cu data de 1 Iunie, cu ocazia Zilei Copiilor, Dino Parc Râşnov va găzdui cea mai mare colecţie privată de jucării vechi şi extrem de rare, unele dintre acestea având o vechime de peste 100 de ani.
Dino Parc Râşnov al treilea obiectiv turistic al Braşovului. 700.000 d...
Expoziţia cuprinde piese diverse, multe dintre acestea fiind produse la sfârşit de secol XIX – început de secol XX. Printre producătorii acestor jucării se numără branduri de renume, înfiinţate la începutul secolului XIX, cum ar fi fabricile de origine germană Schuco şi Lehmann. În cadrul expoziţiei sunt prezente piese fabricate în Statele Unite, Europa, Japonia şi India, dar şi o mare parte de origine românească.
„Ne-am gândit că locul perfect pentru o expoziţie de jucării antice este printre dinozauri, la noi în parc. Adulţii sunt aşteptaţi să-şi retrăiască copilăria prin intermediul acestor jucării, unele dintre ele fiind chiar de pe vremea străbunicilor lor, iar copii vor avea ocazia să facă o comparaţie cu jucăriile şi tehnologiile actuale“, a declarat Adrian Apostu, managerul Dino Parc Râşnov.
În cadrul expoziţiei vizitatorii vor putea vedea jucării şi maşinuţe mecanice pe sisteme de roţi dinţate, păpuşi de porţelan, ursuleţi Teddy, soldăţei de plumb, un patefon de jucărie pe sistem mecanic, un autobuz ONT Carpaţi de jucărie, dar şi multe alte piese impresionante.
Pe lângă jucăriile clasice, colecţia mai cuprinde şi căluţi, trotinete din lemn şi triciclete, iar de remarcat este un cărucior pentru gemeni, extrem de rar, produs la Viena.
„Pasiunea pentru jucării mi-a rămas alături de când eram copil. În timp, am reuşit să adun mai multe exponate rare, dar pentru mine fiecare jucărie din colecţie este de o valoare inestimabilă, pentru că toate au câte o poveste în spate şi reprezintă copilăriile mai multor generaţii din întreaga lume“, a adăugat Marian Spătariu, proprietarul colecţiei de jucării din cadrul expoziţiei.
Dino Parc Râşnov este o zonă de agrement şi un muzeu în aer liber, situat pe Strada Cetăţii, în apropiere de Cetatea Râşnov. Pe lângă un traseu impresionant cu 55 de dinozauri în mărime naturală, atestaţi ştiinţific, parcul dispune de locuri de joacă pentru copii, căsuţe în arbori, un cinematograf 9D, traseu de aventură, labirint laser, expoziţii unicat şi multe alte zone interactive.
