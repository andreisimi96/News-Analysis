11 iunie 2018, 09:22
Astăzi, peste 3.500 de absolvenţi de clasa a VIII-a din judeţul Vaslui vor susţine proba scrisă la română a Evaluării Naţionale.
Peste 150.000 de absolvenţi de clasa a VIII-a sunt aşteptaţi să partic...
Potrivit reprezentanţilor Inspectoratului Şcolar Judeţean, 3.511 absolvenţi de gimnaziu din judeţul Vaslui s-au înscris la la Evaluarea Naţională 2018.
Examenul începe astăzi, cu proba scrisă la limba şi literatura română. Miercuri, 13 iunie, este programată matematica. Primele rezultate vor fi afişate pe 19 iunie, până la ora 12, iar în aceeaşi zi se pot depune contestaţii (în intervalul orar 14-19). Rezultatele finale vor fi afişate pe 23 iunie.
”Probele încep la ora 9, moment în care în fiecare sală vor fi distribuite subiectele. Accesul elevilor în săli este permis până la ora 8.30. Timpul destinat elaborării unei lucrări scrise este de 120 de minute din momentul în care s-a încheiat distribuirea subiectelor fiecărui elev”, a declarat Gabriela Plăcintă, inspectorul general al Inspectoratului Şcolar Judeţean (ISJ) Vaslui, care le reaminteşte tuturor candidaţilor că probele sunt monitorizate audio-video: ”Este interzisă introducerea în sălile de examen a unor obiecte precum ghiozdane, rucsacuri, sacoşe, poşete etc, candidaţii având obligaţia de a le lăsa în sala de depozitare a obiectelor personale, stabilită de comisia din unitatea de învăţământ. Cei care refuză nu sunt primiţi în examen”.
Astfel, elevii au la dispoziţie intervalul orar 9.00-11.00 pentru a rezolva subiectele propuse de Ministerul Educaţiei Naţionale.
Probele vizează evaluarea competenţelor de receptare a mesajului scris din texte literare şi non literare, precum şi de exprimare scrisă şi de utilizare corectă şi adecvată a limbii române în producerea de mesaje scrise, în diferite contexte de realizare. Primul subiect este centrat pe elementele de construcţie a comunicării, iar cel de-al doilea subiect implică cerinţe care privesc înţelegerea unui text dat, precum şi redactarea unei compuneri despre o temă impusă.
