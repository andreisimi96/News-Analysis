1 iunie 2018, 14:50
Courtney Love, fosta soţie a lui Kurt Cobain, acuzată de complicitate în tentativă de omor FOTO Getty Images
Courtney Love (53 de ani) a fost acuzată că a complotat să-l ucidă pe fostul ei ginere în încercarea de a recupera o chitară simbol care i-a aparţinut lui Kurt Cobain, solistul trupei Nirvana, arată The Telegraph.
Isaiah Silva (33 de ani), un muzician rock, a fost căsătorit cu Frances Bean Cobain (25 de ani), unicul copil al cuplului Love-Cobain, din 2014. Frances Bean a cerut divorţul în martie 2016. 
Potrivit deciziei de divorţ, Silva era îndreptăţit să păstreze o chitară extrem de valoroasă din 1959, Martin D-18E, pe care solistul de la Nirvana a cântat în timpul concertului din 1993 MTV Unplugged. 
În timpul procesului de divorţ, Frances Bean Cobain a cerut ca instrumentul să rămână în familie, însă Silva a pretins cu succes că îi aparţine, fiind un cadou de la soţia sa. La acea vreme, fanii Nirvana au criticat faptul că instrumentul i-a fost dăruit lui Silva, lider al trupei rock The Eeries.
Kurt Cobain, în timpul concerului de la MTV Unplugged
În plângerea lui Silva, în vârstă de 33 de ani, el a pretins că în iunie 2016, Courtney Love, managerul ei San Lutfi şi un grup de bărbaţi au încercat să-l răpească şi să-l omoare pentru a recupera chitara. 
El a intentat un proces civil la o Curte din Los Angeles, cerând daune dar fără să precizeze o sumă, arată The Telegraph .
„Obiectivul principal al conspiraţiei lor a fost să găsească şi să intre în posesia chitarei despre care se crede că ar valora milioane de dolari şi care i-a fost dăruită lui Silva de Frances, pe 8 ianuarie 2014, cu şase luni înainte de 29 iunie 2014, data la care s-au căsătorit“, se arată în plângere. 
Isaiah Silva, la un concert din 2014
Silva mai pretinde că Lutfi, care este şi fostul manager al lui Britney Spears, şi alţi doi bărbaţi „i-au spart casa, l-au agresat sexual şi au încercat să-l omoare“ în locuinţa sa din West Hollywood. Silva mai spune că ar fi fost în dormitorul său cu un coleg din trupa sa când a auzit zgomote la parter. 
Potrivit plângerii, bărbaţii care erau la uşă au strigat: „Poliţia, deschideţi!“ şi „LAPD, deschideţi dracului uşa!“. 
Silva a declarat în plângere că cei trei bărbaţi i-au „terorizat“ mama, care se afla în casă. 
Frances Bean Cobain, alături de mama sa, Courtney Cobain, la o prezentare de modă Chanel, în 2016
Frances Cobain s-a căsătorit cu Isaiah Silva într-o ceremonie secretă, în iunie 2014, dar legătura celor doi a început să se degradeze la puţin timp după şi a intentat divorţ în urmă cu patru luni. 
Potrivit documentelor oficiale prin care solicita divorţul, Frances Bean Cobain a afirmat că soţul ei nu ar trebui să primească niciun dolar din averea tatălui ei, care a fost estimată la 450 de milioane de dolari.
Avocaţii tinerei au cerut instanţei americane ca toate bunurile obţinute de Frances Bean înainte de căsătorie, inclusiv moştenirea de la Kurt Cobain, să fie considerate bunuri private şi să revină exclusiv clientei lor.
