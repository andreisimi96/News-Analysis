30 mai 2018, 19:33
Orice român rămâne fără energie electrică de peste 5 ori pe an
Anual, consumatorii de energie electrică din România stau în beznă peste nouă ore  pe an (563 minute), din cauza penelor de curent. Cel puţin aşa arată un raport privind starea reţelelor electrice din Europa publicat de Comisia Europeană şi realizat de VVA Consultant, Copenhagen Economics, Neon şi Deloitte.
Creţu: În perioada 2021-2027, România va primi fonduri cu 8% mai mari ...
Documentul subliniază că la acest capitol suntem pe locul întâi în Europa, România surclasând categoric ţări ca Letonia, cu 541 de minute, şi Malta, cu 406 minute. Media europeană a perioadelor de întreruperi de furnizare a energiei electrice este de peste trei ori mai mică decât în România, adică de 175 de minute, iar cel mai bine stau în acest clasament ţări ca Danemarca şi Luxemburg, cu câte 15 minute de întrerupere a energiei electrice.
Foarte rău stăm şi la capitolul numărului de întreruperi neplanificate înregistrate anual, arată raportul . Astfel, fiecare român se confruntă cu  5,5 astfel de evenimente. La această categorie, nedoritul podium este întregit de Malta şi Letonia, cu 3,9 şi, respectiv, 3,8 astfel de pene. Aici media europeană este  de 1,9 evenimente, iar cel mai bine stau ţări ca Olanda şi Luxemburg  unde s-au înregistrat  numai  0,3 evenimente anual. 
Potrivit Eurostat, în perioada monitorizată de studiul publicat de Comisia Europeană, consumul de energie electrică în gospodăriile din România a fost cel mai mic din Uniunea Europeană.
În ţara noastră fiecare persoană a consumat lunar în medie 50 kilowaţi oră.
Media consumului în mediul rezidenţial pe cap de locuitor a fost de aproape trei ori mai mare în Uniunea Europeană. Pe de altă parte, eficienţa energetică a României este extrem de modestă. Conform Eurostat, eficienţa energetică reprezintă cantitatea de curent consumată pentru a produce bunuri şi servicii în valoare de o mie de euro.
