Vicepreşedintele ALDE Andrei Gerea a declarat, vineri, că va participa la mitingul PSD din 9 iunie pentru a milita pentru ”o ţară ca afară, fără binom şi fără abuzuri”, în care drepturile românilor să fie respectate de toate instituţiile statului, inclusiv instituţiile de forţă.
Alina Mungiu-Pippidi: Şi acum ce ne facem? 2012 în reluare
”Sâmbătă vom milita pentru <o ţară ca afară>, fără binom şi fără abuzuri! Sâmbătă voi fi prezent în Piaţa Victoriei, alături de zeci de mii de români, la mitingul organizat împotriva abuzurilor şi a exceselor ce s-au petrecut în România ultimilor ani. Vrem ca în acest fel să ne facem vocea auzită, vrem ca drepturile românilor să fie respectate de toate instituţiile statului, inclusiv instituţiile de forţă”, a declarat Andrei Gerea, potrivit unui comunicat de presă.
El a mai spus că ALDE a sancţionat ”acţiunile nedemocratice şi abuzive ale sistemului” încă din momentul înfiinţării sale.
”Am declanşat în Parlament demersuri pentru a stopa aceste abuzuri şi pentru a avea o justiţie independentă. Am susţinut proiecte de lege care sunt fundamentale pentru a scoate justiţia de sub influenţa serviciilor şi a oferi instrumente magistraţilor oneşti pentru a reforma sistemul. Pentru a putea reuşi să eliminăm toate încrengăturile statului paralel, trebuie să mergem mai departe, trebuie să ne facem vocea auzită. De aceea, pe 9 iunie ieşim în stradă împotriva unui sistem care s-a înrădăcinat în România în ultimii ani şi care a distrus vieţi, a curmat cariere, a afectat sute, dacă nu chiar mii de vieţi. E momentul să arătăm, atât în interiorul României, cât şi în exterior, că sunt mulţi români care vor un stat de drept autentic, cu o justiţie corectă, o justiţie independentă. Pe 9 iunie, vom fi în Piata Victoriei alături de românii care îşi doresc o ţară în care drepturile să le fie respectate, o ţară în care Constituţia să fie respectată de toată lumea, o ţară în care Constituţia să nu fie considerată facultativă”, a adăugat Gerea.
