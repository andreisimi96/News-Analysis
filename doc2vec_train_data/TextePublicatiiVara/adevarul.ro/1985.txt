Deşi era condamnat la ani grei de închisoare şi fusese dat în urmărire naţională, un hoţ a comis 21 de furturi din locuinţe înainte de a fi prins
7 iunie 2018, 17:58
Foto: arhivă Adevărul
Un tânăr de 29 de ani a fost identificat de poliţiştii Biroului de Investigaţii Criminale la un an după ce fusese dat în urmărire naţională, în condiţiile în care pe numele său fusese emis un mandat de executare a unei pedepse cu închisoarea.
Cum evitaţi spargerea maşinii de către hoţi. De ce este indicat să blo...
Poliţiştii din cadrul Biroului Investigaţii Criminale Galaţi au depistat, pe strada Siderurgiştilor din Galaţi, un bărbat de 29 ani, din municipiul Focşani, bănuit de comiterea mai multor furturi din locuinţe.
”Bărbatul, urmărit naţional şi pe numele căruia exista un mandat de executare a pedepsei de 6 ani închisoare, ar fi comis, după condamnare, în perioada 28.12.2017 – 04.06.2018, un număr de 21 furturi din locuinţe, forţând şi escaladând ferestrele apartamentelor situate la parterul unor blocuri din municipiul Galaţi şi creând astfel un prejudiciu de aproximativ 150.000 de lei”, a declarat comisarul şef Gabriela Costin, purtătorul de cuvânt al Inspectoratului de Poliţie Judeţean Galaţi.
La momentul depistării de către poliţişti, suspectul de furt avea asupra sa mai multe bunuri provenite din săvârşirea unora dintre furturile mai sus menţionate. Bărbatul a fost condus la sediul Poliţiei pentru audieri, după care a fost încarcerat în Penitenciarul de Maximă Siguranţă Galaţi.
Prejudiciul a fos recuperat parţial, poliţiştii continuând cercetările pentru săvârşirea infracţiunii de furt calificat.
