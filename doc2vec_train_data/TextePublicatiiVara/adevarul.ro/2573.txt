11 iunie 2018, 14:50
Argumentele prin care Guvernul va încerca să-i determine pe români să opteze pentru pensiile de stat rămân în continuare un mister, oficialii nevoind să divulge mecanismul prin care vor convinge mai mult de 7 milioane de contributori la Pilonul II de pensii private să opteze pentru Pilonul I.
Ultima apariţie publică a ministrului Muncii, Olguţa Vasilescu, nu a lămurit acest subiect, ceea ce ar putea confirma cele mai crunte temeri: folosirea modelului ungar.
Aflată la România Tv, domnia sa a spus doar că transferul contribuţiilor de la angajator la angajat a redus deficitul la fondul de pensii cu 56,4%, faţă de 50% cât a estimat când a propus ca salariaţii să-şi plătească singuri contribuţiile către stat. „Am estimat că vom reduce total deficitul la fondul de pensii”, a spus Vasilescu, refuzând să precizeze prin ce măsură, cuprinsă în noua lege a pensiilor, va fi acoperită gaura din fondul pensiilor de stat.
În ceea ce priveşte Pilonul II de pensii, ministrul a reiterat că acesta va deveni opţional, cei care contribuie în prezent la pensiile private obligatorii urmând să afle în vară "care sunt avantajele şi care sunt o parte din dezavantaje".
Problema deficitului fondurilor de pensii va persista însă şi după ce la Pilonul I vor ajunge mult râvnitele 3,75 de procente de la Pilonul II, pentru că există un declin demografic accentuat. Asta înseamnă că, peste câţiva ani, o mare parte dintre actualii contributori la pensiile de stat vor ieşi la pensie, veniturile lor lunare urmând să fie colectate de la cei aflaţi în câmpul muncii, care sunt însă mult mai puţini şi, implicit, fondurile vor fi insuficiente.
Ministrul nu a spus care vor fi condiţiile în care românii pot rămâne la pensiile private şi nici care vor fi avantajele dacă vor opta pentru pensiile de stat.
Prea multe similitudini cu paşii parcurşi în Ungaria
Nici premierul ungar Viktor Orban nu a spus în 2010 ce va face cu pensiile private, hotărând doar suspendarea plăţilor către Pilonul II pentru o perioadă de 14 luni, de la 1 noiembrie 2010 până pe 31 decembrie 2011. 
În România, o măsură similară a fost introdusă „din greşeală” luna trecută în programul legislativ, publicat pe site-ul Ministerului pentru Relaţia cu Parlamentul, care prevedea o încasare integrală la buget pentru contribuţiile CAS şi ”suspendarea contribuţiilor în perioada 1.07-31.12.2018”.
În Ungaria, cu câteva zile înainte de sfârşitul anului 2011, Parlamentul a adoptat o lege de reformare profundă a sistemului de pensii, conform căreia salariaţii aveau un termen de o lună şi jumătate (până pe 31 ianuarie 2011) ca să opteze între Pilonul I şi Pilonul II.
În România, ministrul Muncii şi ministrul Finanţelor au anunţat că noua lege a pensiilor va fi supusă dezbaterii în această vară, când Pilonul II va deveni opţional.
În Ungaria i-au constrâns: cei care nu au avut nicio opţiune au fost trecuţi automat la Pilonul I, iar cotizaţiile lor la Pilonul II au ajuns la stat, cotizanţii primind doar dividende. Cei care au rămas la Pilonul II nu au mai putut cumula vechime după anul 2011 şi au rămas cu pensia de stat calculată în raport cu anii de contribuţie la Pilonul I.
