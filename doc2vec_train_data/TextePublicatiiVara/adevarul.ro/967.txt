4 iunie 2018, 11:29
Dosarul Colectiv este judecat de Tribunalul Bucureşti
Unul dintre patronii Colectiv, Costin Mincu, a fost audiat, luni, în dosarul în care este judecat pentru uciderea din culpă a 64 de persoane şi vătămarea corporală gravă a supravieţuitorilor.
Tribunalul Bucureşti a reluat, luni, audierile în dosarul Colectiv, iar primul interogat a fost Costin Mincu, unul dintre cei trei patroni ai „clubului morţii“. 
Audiat şi în urmă cu o lună, Mincu a spus judecătorilor că era conştient de unele nereguli privind autorizarea de funcţionare, dar că nu a fost dirijat de autorităţile statului.
Tot atunci, Tribunalul Bucureşti a respins cererea de introducere a statului român ca parte responsabilă civilmente în acest proces.
Aceasta înseamnă că instituţiile statului nu vor participa la plata despăgubirilor acordate victimelor, dacă instanţa va decide că se impun astfel de despăgubiri.
Procurorii de la Parchetul General au trimis în judecată dosarul Colectiv pe 28 aprilie 2016. Patronii clubului, George Alin Anastasescu, Paul Cătălin Gancea şi Costin Mincu, sunt acuzaţi de ucidere din culpă şi vătămare corporală din culpă. Cercetările au fost extinse şi asupra reprezentanţilor firmei care a livrat artificiile în club, Golden Ideas Fireworks. În 15 ianuarie 2018, judecătorii Tribunalului Bucureşti au decis reunirea cauzei aflate pe rolul acestei instanţe cu cea a dosarului de la Tribunalul Militar, în care sunt cercetaţi doi angajaţi ai ISU, Antonina Radu şi George Petrică Matei, pentru abuz în serviciu. În acelaşi dosar este judecat şi judecat fostul primar al Sectorului 4, Cristian Popescu Piedone.
Artificierul firmei, Viorel Zaharia, este acuzat de ucidere din culpă şi vătămare corporală din culpă în timp ce patronii Cristian Niţă şi Daniela Niţă sunt acuzaţi de favorizarea făptuitorului şi sustragerea sau distrugerea de probe ori înscrisuri. În dosar au fost puse sub acuzare firmele SC Colectiv Club SRL şi SC Golden Ideas Fireworks Artists SRL, sub aspectul săvârşirii infracţiunii de ucidere din culpă, în formă agravantă, având ca urmare decesul mai multor persoane şi vătămare corporală din culpă, în formă agravantă, având ca urmare vătămarea mai multor persoane.
