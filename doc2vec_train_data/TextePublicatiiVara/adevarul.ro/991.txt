Kit Harington şi Rose Leslie şi-au anunţat logodna în paginile unui ziar FOTO Guliver/Getty Images
Actorii britanici Kit Harington şi Rose Leslie, cunoscuţi pentru rolurile din serialul „Game of Thrones“, se vor căsători la finalul lunii iunie şi au ales un loc special pentru ceremonie.
O nouă veste proastă pentru fanii „Game of Thrones“: Kit Harington a a...
Kit Harington şi Rose Leslie, ambii în vârstă de 31 de ani, se vor căsători pe 23 iunie după ce şi-au anunţat logodna în ziarul „The Times“ în luna septembrie a anului trecut. Cei doi au ales un loc special pentru a-şi uni destinele, dar şi modul în care o vor face va fi unul inedit. Ceremonia va avea loc la Castelul Likleyhead din Scoţia, deţinut de familia actriţei, şi va fi oficiată de părintele Chad Boulton, un călugăr benedictin. 
Totuşi, fanii vor fi dezamăgiţi dacă sperau la o nuntă cu tematică „Game of Thrones“. „Vor fi cununaţi de un călugăr într-un castel. Nu va deveni mai «Game of Thrones» de atât. Dar dacă ne gândim la modul în care s-au întâlnit, e perfect“, a declarat o sursă apropiată cuplului pentru „The Sun“. 
Harington şi Leslie s-au cunoscut pe platourile de filmare, unde îi interpretează pe Jon Snow şi Ygritte, iar povestea lor de dragoste din serialul HBO s-a transpus şi în viaţa reală spre bucuria fanilor. 
Contrar zvonurilor, Harington a făcut foarte clar faptul că nunta lor, la care sunt invitate aproximativ 200 de persoane, nu va fi inspirată din serialul care le-a adus celebritatea: „Nu. Sub nicio formă nu mă poate convinge cineva să fac acest lucru.“
În schimb, actorul i-a rugat pe producătorii „Game of Thrones“ să întrerupă filmările pentru ca echipa să poată participa la marele eveniment. „I-am sunat pe producători şi le-am zis: «Mă însor şi e numai vina voastră. Toţi colegii noştri trebuie să fie alături de noi, aşa că trebuie să puneţi stop oricărei activităţi». Cred că sunt atât de stresaţi de producţia ultimului sezon, încât aveau nevoie de o pauză şi au acceptat imediat“, a povestit interpretul lui Jon Snow într-un interviu. De asemenea, actorul a precizat că după nuntă şi după ce ultimul sezon al serialului va fi finalizat, îşi va lua un concediu prelungit pentru a se relaxa alături de viitoarea lui soţie. 
Kit Harington şi Rose Leslie şi-au oficializat relaţia în luna aprilie a anului 2016, când au apărut împreună la gala premiilor Oliver, din Londra, pe covorul roşu ţinându-se de mână şi chiar sărutându-se. Despre relaţia mai mult decât profesională dintre Harington şi Leslie s-a scris prima dată în anul 2012, când au format un cuplu timp de un an, rămânând prieteni în urma despărţirii. Potrivit presei străine, cei doi au reluat relaţia la începutul lui 2016.
Într-un interviu acordat revistei „Italian Vougue“, Harington descria cel mai frumos moment de pe platourile de filmare ale serialului, surprinzând cu o declaraţie de dragoste: „Cele trei săptămâni petrecute în Islanda, unde am filmat sezonul al doilea. Pentru că ţara este frumoasă, pentru că Luminile Nordice sunt magice şi pentru că acolo m-am îndrăgostit“. 
