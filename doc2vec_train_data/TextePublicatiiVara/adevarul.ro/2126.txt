Anthony Bourdain a fost o personalitate marcantă atât în domeniul culinar, cât şi în televiziune
Celebrul scriitor şi bucătar-şef Anthony Bourdain a murit la vârsta de 61 de ani, iar CNN anunţă că este vorba de o sinucidere.
CNN a anunţat decesul renumitului chef american Anthony Bourdain şi precizează drept cauză a morţii sinuciderea, fără a oferi însă alte detalii.  
„Cu o extraordinară tristeţe confirmăm moartea prietenului şi colegului nostru Anthony Bourdain. Dragostea lui pentru aventură, oameni, mâncare şi băuturi bune şi poveştile remarcabile din toată lumea l-au făcut un povestitor unic. Talentele sale nu au încetat să ne uimească şi ne va lipsi enorm“, se arată într-un comunicat al postului. 
Bourdain se afla în Franţa pentru filmările unui nou episod din apreciatul său show produs de CNN, „Parts Unknown“. Prietenul lui apropiat, bucătarul francez Eric Ripert, a fost cel care l-a găsit fără semne vitale în camera de hotel. 
Anthony Bourdain a explorat, prin cărţile şi show-urile sale TV, condiţia umană şi a ajutat oamenii să îşi schimbe mentalitatea despre mâncare, călătorii şi chiar despre ei înşişi. El a fost un susţinător înrăit al populaţiilor marginalizate şi a militat pentru condiţii mai sigure de lucru pentru echipele restaurantelor. A fost recompensat cu toate premiile pe care le-ar fi putut primi în această industrie, mai notează CNN. 
În 2013, juraţii Peabody Award i-au acordat lui Bourdain un trofeu pentru „Parts Unknown“. „Este ireverenţios, onest, curios, niciodată condescendent, niciodată linguşitor. Oamenii se deschid în faţa lui şi, făcând asta, de multe ori dezvăluie mai multe despre oraşele lor decât ar spera orice reporter să documenteze“, a declarat atunci juiul. Institutul Smithsonian l-a numit „adevăratul star rock“ al lumii culinare şi „the Elvis of bad boy chefs/ Elvis al chefilor răi“.
Stilul său nonconformist şi agresiv l-a transformat pe americanul Anthony Bourdain în bucătarul rebel sau bucătarul antivedetă, deşi este o celebritate a lumii culinare. Consumator de alcool, fumător înrăit, dependent de droguri o bună perioadă din viaţă, Bourdain a fost însă un chef strălucit şi un scriitor extraordinar.
Născut în 1956 în New York, SUA, Anthony Bourdain a renunţat la facultate pentru a urma cursurile Institutului Culinar American, pe care l-a absolvit  în 1978. Ulterior, a lucrat în mai multe restaurante newyorkeze renumite, printre care Sullivan’s şi Les Halles.
„Nu mâncaţi înainte de a citi asta“
Bourdain a devenit celebru după ce a publicat în „The New Yorker“ textul intitulat „Nu mâncaţi înainte de a citi asta“ , un articol despre lucrurile neştiute din bucătăriile restaurantelor. S-a impus cu adevărat în lumea personalităţilor culinare în 2000, cu volumul „Kitchen Confidential: Adventures in the Culinary Underbelly“, care a devenit bestseller.
Succesul acestei cărţi a condus la o serie televizată numită „A Cook’s Tour“, iar în 2005 maestrul bucătar lansa o serie marca Travel Channel TV, numită „Anthony Bourdain: No Reservations“. Acest serial a inclus şi un episod despre România, însă ţara noastră nu a fost prezentată într-o lumină foarte bună. 
Mereu deschis noilor experienţe, Anthony Bourdain a apărut într-un episod al reality-show-ului „Miami Ink“ şi şi-a tatuat un craniu. Bourdain, cunoscut pentru stilul lui acid şi ironic, a criticat mai multe celebrităţi culinare, cum ar fi Rachel Ray şi Alain Ducasse, dar şi-a declarat admiraţia pentru chefi precum Gordon Ramsay, Ferran Adria, Marco Pierre White şi Mario Batali. Totodată, Bourdain a făcut mai multe comentarii sarcastice la adresa veganilor şi a vegetarienilor.
