29 mai 2018, 14:11
Macheta hangarului  FOTO aerostar.ro
Firma Aerostar a anunţat valoarea investiţiei în noul hangar de lângă Aeroportul Iaşi, pentru care a concesionat teren de la Consiliul Judeţean.
Cea mai nouă companie aeriană low-cost din Italia va opera curse direc...
Potrivit unei adrese a companiei Aerostar către Bursa de Valori Bucureşti, acţionarii firmei băcăuane au fost înştiinţaţi de valoarea investiţiei în hangarul de la Iaşi. „AEROSTAR S.A. aduce la cunoştinţă acţionarilor semnarea în data de 24.05.2018 a unui contract de antrepriză având ca obiect lucrări de autorizare, proiectare, construire hangar de mentenanţă aeronave civile şi anexă tehnică, instalaţii, amenajări edilitare şi imprejmuire teren pentru punctul de lucru deschis la Iaşi. Durata acestui contract este de 18 luni, iar valoarea totală este de 5.600.000 euro exclusiv TVA. Finanţarea  acestei  achiziţii este asigurată din surse proprii“, se arată în adresă.
În toamna anului trecut, Aerostar a semnat un contract de concesiune a unei suprafeţe de 16.000 mp cu Consiliul Judeţean. Compania achită o redevenţă anuală de 10.500 euro, pe o perioadă de 49 de ani.
Tot în această lună, compania şi-a prezentat raportul pe primul trimestru din 2018. Potrivit documentului, vânzările firmei au crescut cu 10% comparativ cu perioada similară a anului trecut, iar investiţiile au fost de 3,5 ori mai mari. Acelaşi raport arată că pe piaţa de fabricaţie de produse de aviaţie, mentenanţă avioane comerciale şi sisteme pentru apărare, aero, terestre şi navale „Aerostar şi-a menţinurt poziţionarea de vârf pe piaţă din România şi Europa Centrală“.
Practic, în primele trei luni din an, vânzările companiei au fost de 81,7 milioane de lei din care peste 69 au fost la export. Cele mai multe solicitări au fost din Europa, apoi din Asia, Africa şi Canada. Profitul net a fost de 21,1 milioane de lei, cu peste 10 milioane mai mult decât în perioada similară a anului trecut.
Compania este şi unul dintre cei mai mari angajatori, având un efectiv de peste 2.050 de persoane. Valoarea cheltuielile cu beneficiile angajaţilor se ridică la 28,8 milioane de lei.
