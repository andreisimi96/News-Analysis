8 iunie 2018, 22:03
Adriana Popescu (TNB) şi pictorul german Marcel Thiele
Cunoscutul artist plastic german Marcel Thiele a vernisat o nouă expoziţie personală, de data aceasta la Teatrul Naţional „I.L.Caragiale” din Bucureşti. Evenimentul a avut parte şi de un concert inedit, susţinut de violoncelistul Adrian Naidin şi de celebrul acordeonist Emy Drăgoi.
Povestea lui Marcel Thiele, neamţul care a renunţat la o carieră de su...
„Colorează-ţi viaţa” este titlul celei de-a opta expoziţii a lui Marcel Thiele, un artist german stabilit în România de câţiva ani, după o lungă şi de succes carieră internaţională în domeniul retailului. Pictorul Marcel Thiele lucrează în stil abstract, cu culori puternice, pasteluri şi nuanţe ferme, folosindu-se de instrumente şi tehnici inedite.
O parte din cele 400 de tablouri pe care le-a pictat în România sunt deja expuse în proprietăţi private din toată Europa, în ţări precum Franţa, Germania, Italia, Cehia, Belgia, România, dar şi în Brazilia şi SUA. Cu prilejul expoziţiei sale de la Teatrul Naţional din Bucureşti, Marcel Thiele a declarat că de fiecare dată când se aşează în faţa şevaletului pictează din inimă şi pune pe pânză ceea ce simte în acel moment. 
Marcel Thiele, alături de actorii TNB Ana Ciontea, Marius Rizea şi Mihai Calotă
În 2014, Thiele a expus câteva lucrări la "Atelierul de producţie" din Bucureşti, odată cu lansarea colecţiei "One" a creatoarei de modă Ana Novic, iar în decembrie 2015 a avut loc o a doua expoziţie personală, de data aceasta la o clinică dentară de lux din Capitală. 
A treia expoziţie personală, "#Crossroads", vernisată la Phototeque Gallery din Bucureşti, a adus în faţa publicului un artist care îmbină mai multe stiluri de pictură. Marcel Thiele se declară mai degrabă autodidact şi spune că inovează şi experimentează în tot ceea ce face, folosind tehnici şi instrumente inedite. Artiştii care l-au inspirat pe neamţ şi care care i-au influenţat stilul sunt Gerhard Richter şi Jackson Pollock.
Expoziţia este deschisă în foaierul Media - Tudor Arghezi al Teatrului Naţional şi poate fi vizitată zilnic, până pe 20 iunie, când, cu ocazia finisajului care va avea loc la ora 19.00, artistul german îşi va sărbători şi ziua de naştere, în cadrul unui eveniment care va avea ca invitată muzicală trupa Zum.
Emy Drăgoi şi Adrian Naidin, în recital la vernisaj
