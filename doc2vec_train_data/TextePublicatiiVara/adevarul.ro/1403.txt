5 iunie 2018, 17:17
Explozia de la Mina Uricani. FOTO: ARHIVĂ.
Magistraţii au pronunţat sentinţa în dosarul exploziei de la Mina Uricani, în care cinci electricieni mineri au murit.
Imaginea emoţionantă din Valea Jiului. Oamenii şi-au luat adio de la m...
Foştii şefi ai Minei Uricani, acuzaţi că nu au luat măsuri pentru a preveni tragedia din 2011 în care cinci electricieni minieri au murit în subteranul exploatării, au fost condamnaţi de Judecătoria Petroşani.
Dragoş Aurelian Ciucă a primit 4 ani de închisoare, cu suspendare pentru ucidere din culpă, Nicuşor Florin Moga a primit, de asemenea, 4 ani de închisoare, cu suspendare, Lucian Butari a fost condamnat la 3 ani şi 6 luni de închisoare, cu suspendare, iar Florinel Moldovan a primit 3 ani de închisoare, cu suspendare. Familiile minerilor morţi în urma exploziei vor primi daune morale de 120.000 de lei (pentru copii), 70.000 de lei (văduve) şi 20.000 de lei. Sentinţa pronunţată marţi de Judecătoria Petroşani nu este definitivă şi poate fi contestată.
În 5 februarie 2011 , cinci electricieni mineri, cu vârste cuprinse între 36 şi 41 de ani, au murit după o explozie cu metan, produsă în subteranul Minei Uricani. Angajaţii efectuau o revizie la un transformator de la Orizontul 300, Blocul IV N. În jurul orei 14.30, şeful de lucrare a anunţat că a finalizat operaţiunea şi că a cuplat tensiunea electrică în zonă, însă după 10 minute, deserventul uneia dintre staţiile principale de ventilatoare a văzut o dâră de fum la una din evacuările aerului viciat din subteran şi a dat alarma. Cinci ore mai târziu, echipele de salvatori minieri intrate în subteran au descoperit cadavrele celor cinci mineri. În jurul orei 22:30, o altă explozie, cauzată de acumularea de gaz metan, a avut loc, însă fără a mai face victime.
Timp de şapte ani, familiile îndoliate şi-au căutat dreptatea în instanţă. Anchetatorii de la Parchetul de pe lângă Tribunalul Hunedoara i-au trimis în judecată pe Dragoş Aurelian Ciucă, Claudiu Lucian Butari, Nicuşor Florin Moga şi Florinel Moldovan, persoane cu funcţii de răspundere în acel moment, acuzate că nu au luat măsurile necesare pentru a evita acumularea de gaz metan în concentraţii explozive şi nu au prevenit aprinderea concentraţiei de metan. Dosarul a fost înregistrat în 2012 la Judecătoria Petroşani. Mina Uricani a fost închisă la sfârşitul anilor 2017. Cu două luni mai devreme, doi mineri au murit în urma unei explozii în subteran.
Vă recomandăm să citiţi şi:
Şapte ani de la marea tragedie din Mina Uricani. Ce soartă au avut şefii minei în care au murit cinci oameni
