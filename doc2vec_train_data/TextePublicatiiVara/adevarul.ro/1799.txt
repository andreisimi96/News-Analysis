Ministrul de Externe din Singapore va ajunge în Coreea de Nord, înaintea summitului Trump-Kim
7 iunie 2018, 05:46
Balakrishnan şi Pompeo la Washington FOTO EPA
Ministrul singaporez de Externe Vivian Balakrishnan va ajunge la Phenian, joi, cu doar câteva zile înainte de summitul dintre preşedintele american Donald Trump şi liderul nord-coreean Kim Jong-un, a declarat Guvernul de la Singapore, conform Reuters.
„Bucătăria“ summit-ului Trump-Kim, negociată dur INFOGRAFIE
Balakrishnan, care a fost la Washington la începutul săptămânii, se va întâlni cu omologul său nord-coreean, RI Yong Ho, şi cu preşedintele Adunării Supreme a Poporului, Kim Yong Nam, în cursul celor două zile pe care le va petrece în Coreea de Nord, a precizat un oficial al guvernului.
„Toţi sperăm ca acest summit să detensioneze situaţia, să faciliteze perspectivele de pace şi, spre binele nord-coreenilor, să creeze premisele pentru îmbunătăţirea viitorului economic,” a declarat Balakrishnan.
Ministrul a mai precizat că Statele Unite au fost cele care au cerut ca Singapore să fie gazda evenimentului istoric.
Singapore are relaţii diplomatice atât cu SUA, cât şi cu statul nord-coreean.
O notă publicată pe site-urile Organizaţiei Internaţionale a Aviaţiei Civile (ICAO) şi a Administraţiei Federale a Aviaţiei Americane (FAA) informează că vor exista restricţii în spaţiul aerian din Singapore în zilele de 11, 12 şi 13 iunie, conform News.ro
Toate aeronavele care ajung la aeroportul Changi din Singapore vor trebui să îşi reducă viteza şi vor exista restricţii în ceea ce priveşte folosirea pistelor „din motive de securitate naţională”.
O altă notă publicată pe site-ul ICAO avertizează piloţii să stea departe de baza aeriană Paya Lebar, o facilitate militară în estul insulei care a fost folosită de preşedinţii americani în vizite anterioare. În notă se precizează că aeronavele care vor încălca restricţiile „ar putea fi interceptate”.
Pregătindu-se de evenimente, Singapore a numit câteva părţi ale oraşului ca fiind „zone pentru evenimente speciale” între 10 şi 14 iunie. Printre aceste zone se află şi partea centrală, acolo unde se află sediul Ministerului de Externe, ambasada SUA şi mai multe hoteluri şi insula Sentosa din sud, acolo unde va avea loc summit-ul
