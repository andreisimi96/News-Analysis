Simona Halep mai are de câştigat patru meciuri pentru a-şi îndeplini visul şi anume cucerirea unui trofeu de Grand Slam. 
Liderul WTA şi-a atins scopul şi şi-a făcut încălzirea la Paris cu trei partide în care n-a întâmpinat mari dificultăţi. Constănţeanca a trecut, pe rând, de Riske (83 WTA), Towsend (72 WTA) şi Petkovici (107 WTA) şi, cu excepţia meciului de debut, în care a cedat un set, în rest, n-a avut emoţii. De acum încolo însă, Simona ar trebui să-şi crească nivelul de joc, fiindcă urmează adversare de alt calibru.
Primul test va fi, astăzi, în faţa lui Elise Mertens (16 WTA). Belgianca de 22 de ani e printre revelaţiile actualului sezon în care a cucerit trei trofee la Hobart, Lugano şi Rabat. Inclusiv la primul Grand Slam al anului, Mertens a avut o evoluţie foarte bună, oprindu-se abia în semifinale, unde a fost învinsă de cea care avea să cucerească trofeul la Melbourne, Caroline Wozniacki.
Simona e coşmarul ei
Halep şi Mertens s-au mai duelat o singură dată în circuitul WTA, chiar în acest an pe zgura de la Madrid. Atunci, belgianca s-a prezentat la meci în mare formă, după 13 victorii la rând în diferite turnee şi în Fed Cup. În aceste 13 victorii, Mertens cedase doar patru seturi.
În faţa lui Halep însă, sportiva de 22 de ani a fost, pur şi simplu, fără replică! Liderul WTA i-a administrat un sec 6-0, 6-3 în 73 de minute. După acel eşec usturător cu Simona, Mertens a luat o pauză şi a revenit pe teren la French Open. Până acum, ea trecut, pe rând, de Lepchenko (92 WTA), Watson (80 WTA) şi Gavrilova (25 WTA), pierzând doar un set în primul meci.
Ar urma Garcia sau Kerber
Dacă Simona îşi va respecta, astăzi, statutul de favorită, pentru ea urmează alt test dificil în sferturi. Acolo, liderul WTA va întâlni învingătoarea duelului Kerber (12 WTA) – Garcia (7 WTA). Iar calificarea în semifinale ar însemna pentru Halep un posibil meci cu Serena Williams (451 WTA), Maria Şarapova (30 WTA), Muguruza (3 WTA) sau Tsurenko (39 WTA).
Chiar şi aşa, Halep e, în acest moment, favorita principală a caselor de pariuri la câştigarea trofeului la French Open. Românca e cotată cu 3, fiind urmată de Muguruza (4) şi de Şarapova şi Wozniacki, ambele cu cota 10.
de victorii şi opt înfrângeri are Elise Mertens în 2018. Pe zgură, bilanţul ei e de 16-1. Singurul eşec a venit, la Madrid, contra Simonei Halep. 
French Open, tabloul optimilor la feminin
Keys (13 WTA) - Buzarnescu (WTA) 6-1, 6-4
Strycova (26 WTA) - Putintseva (98 WTA) 4-6, 3-6
Kontaveit (24 WTA) - Stephens (10 WTA) 2-6, 0-6
Kasatkina (14 WTA) - Wozniacki (2 WTA) 7-6, 3-3, se va relua astăzi
Halep (1 WTA) - Mertens (16 WTA)
Kerber (12 WTA) - Garcia (7 WTA)
Muguruza (3 WTA) - Tsurenko (WTA)
S. Williams (451 WTA) - Şarapova (WTA)
