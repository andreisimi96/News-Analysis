Filmul „6,9 pe scara Richter“, de Nae Caranfil,  la Zilele Filmului European de la Sarajevo
31 mai 2018, 14:19
Filmul 6,9 pe scara Richter în regia lui Nae Caranfil (coproducţie România-Bulgaria-Ungaria, 2017) va fi prezentat pe 3 iunie 2018 în cadrul proiectului Zilele Filmului European de la Sarajevo, cu sprijinul Institutului Cultural Român de la Viena şi al Ambasadei României în Bosnia şi Herţegovina.
Zilele Filmului European se deşfăşoară în perioada 30 mai ‒ 9 iunie la Meeting Point Cinema din Sarajevo, fiind organizate de membri ai clusterului EUNIC Bosnia şi Herţegovina şi EU Info Centre Bosnia şi Herţegovina. Din program fac parte producţii cinematografice din Austria, Cehia, Franţa, Germania, Grecia, Italia, Polonia, România, Slovacia, Spania şi Ungaria. Institutul Cultural Român de la Viena este membru în clusterul EUNIC Bosnia şi Herţegovina din 2016.
Sinopsis: Un tânăr actor de teatru navighează cu greu între un rol complicat într-un spectacol de „musical“, o nevastă geloasă până la depresie şi obsesia marelui cutremur devastator, anunţat ca iminent de toţi „experţii“. Însă „adevăratul“ cutremur pentru el se dovedeşte a fi re-apariţia intempestivă a propriului său tată, după decenii de absenţă. Manipulator şi amoral, tatăl se instalează în universul fiului, confiscându-l cu totul şi bulversându-i existenţa.
Tony-actorul, soţia sa instabilă psihic, tatăl hedonist şi frumoasa (deşi mult prea tânăra) iubită a acestuia, evoluează împreună într-un „cadril“ tragi-comic, în aşteptarea unui dezastru seismic şi a unei premiere teatrale unde, cel puţin în intenţii, „toată lumea râde, cântă şi dansează“… (www.voodoofilms.ro)
Pelicula îi are în distribuţie pe actorii Laurenţiu Bănescu, Teodor Corban, Maria Obretin, Maria Simona Arsu şi Adrian Văncică. Scenariul şi regia sunt semnate de Nae Caranfil, iar producători sunt Cristian Mungiu, Hristo Hristov, Garami Gabor şi Jelio Jelev.
Filmul a deschis ediţia 2017 a Festivalului Internaţional de Film Transilvania şi a obţinut cinci distincţii în cadrul Galei Premiilor Gopo 2018, printre care Cea mai bună muzică originală, cele mai bune decoruri şi cele mai bune costume. A fost prezentat în cadrul unor festivaluri internaţionale precum Festivalul de la Sofia, 2017 sau Portland International Film Festival 2018, în cadrul secţiunii Global Panorama.
Institutul Cultural Românde la Viena a prezentat lungmetrajul la Viena în cadrul LET’S CEE Film Festival 2017.
6,9 pe scara Richter este o producţie Mobra Films; co-producători: Korund-X, Cinema-Film. Filmul a fost  realizat cu sprijinul Centrului Naţional al Cinematografiei, NFC Bulgaria, MNF Ungaria şi Eurimages, cu contribuţia: Televiziunea Română, HBO România, Zenith Media Communications, Carat România, Publicis Groupe Media Bucharest, Starcom Mediavest, Bridge Communications, Heineken România, Leroy Merlin România, Telekom România, Banca Transilvania, Groupama Asigurări, Catena, Programul Media Europa Creativă.
Imaginea: Vivi Drăgan Vasile;
Costumele: Doina Levintza, Adina Bucur;
Coregrafia: Milan Gromilic;
Orchestraţia: Bogdan Dimitriu, Liviu Mănescu;
Montaj: Cătălin Cristuţiu;
Sunet: Tamas Szekely, Florin Tăbăcaru;
Producător delegat: Tudor Reu;
