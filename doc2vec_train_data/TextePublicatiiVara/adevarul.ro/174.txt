28 mai 2018, 10:52
Turcia ar putea alege avioane de luptă ruseşti Suhoi Su-57 de generaţia a 5-a dacă Statele Unite nu vor  furniza aparatele de vânătoare F-35 din cauza acordului dintre Moscova şi Ankara privind livrarea sistemelor de apărare antirachetă S-400, scrie ziarul turc Yeni Safak.
Potrivit surselor publicaţiei, schimbul ruso-turc de tehnologie militară a fost discutat în timpul vizitei lui Vladimir Putin în Turcia în aprilie anul trecut şi include livrări de avioane ruseşti, inclusiv Su-57.
La 25 mai, Congresul american a aprobat proiectul de lege anual privind bugetul apărării, care prevede restricţii privind vânzarea către Turcia de armament american , inclusiv avioane de luptă F-35 ca răspuns la achiziţionarea de către Ankara a sistemului rusesc antirachetă S-400.
În decembrie anul trecut, Rusia şi Turcia au semnat acordul de împrumut pentru livrarea sistemelor S-400 către Ankara. Acest document a provocat tensiuni între Turcia şi Statele Unite, care au considerat că armamentul rus era incompatibil cu standardele NATO.
Avionul de luptă rusesc Su-57 atinge o viteză maximă de 2.600 km / h şi un plafon practic de 20.000 de metri. Avionul are toate caracteristicile celei de-a cincea generaţii: este invizibil pe radat, hipersonic, versatil, foarte manevrabil şi dotat cu echipamente electronice sofisticate.  Este capabil să rămână în zbor timp de 5,8 ore.
Totuşi, agenţia de presă turcă Anadolu scrie că mai multe avioane de vânătoare F-35, pe care se află aplicat  steagul Turciei au decolat de pe o bază americană pentru a face primul lor zbor sub drapelul Forţelor Aeriene Turceşti. Subsecretariatul Industriei de Apărare din Turcia a difuzat un video care arată decolarea de la baza Fort Worth a aparatelor de zbor multirol de la generaţia a cincea, Lockheed Martin F-35 Lightning II care ar trebui să intre în dotarea forţelor aeriene turce.
Primul astfel de avion ar trebui livrat Turciei la sfârşitul lunii iunie. Ankara intenţionează să achiziţioneze un total de o sută de astfel de aeronave, la un preţ unitar de 103 milioane de dolari, potrivit Anadolu.
Doi piloţi ai Forţelor Aeriene Turceşti sunt instruiţi în Statele Unite. Este de aşteptat ca în septembrie 2019, două avioane F-35A Lightning II, pilotate de ofiţeri turci, să sosească în Turcia din Statele Unite.
În aprilie, Wess Mitchell, secretarul adjunct al Statelor Unite pentru Europa şi Eurasia, a declarat că achiziţionarea de către Turcia a sistemelor de apărare antirachetă ruse S-400 ar putea avea un impact negativ asupra livrării F-35 Lightning II către Turcia.
F-35 Lightning II, cea mai sofisticată armă de război din istoria omenirii. F-35 este primul avion supersonic, invizibil faţă de radar, ce poate decola de pe o suprafaţă scurtă şi ateriza vertical. Aeronava măsoară 15,6 metri în lungime, 4,6 în înălţime şi 10,7 metri în lăţime (13,1 în cazul F-35C), putând atinge o viteză maximă de 1.930 km/h (Mach 1.6). F-35A şi F-35C pot transporta o sarcină maximă de armament de 8.160 de kg, iar F-35B de 6.800 de kg.
Un alt rol pe care aeronava F-35 îl va avea este acela de colectare de date esenţiale despre forţele inamice, misiune îndeplinită de obicei de agenţiile de informaţii. Avionul este capabil să culeagă informaţii din spaţiu, de la sol şi de la alte aeronave prezente în aer, iar acestea sunt transmise în timp real la sol, unde pot fi analizate de forţele specializate.
Pentru că sistemele inteligente ale aeronavei cumulează toate informaţiile referitoare la câmpul de război, pilotul are acces la o imagine de ansamblu a acestuia. Toate informaţiile apar pe un display integrat în casca purtată de pilot, acesta având capacitatea de a vedea imagini în infraroşu. De asemenea, pilotul poate accesa una din numeroasele camere video integrate în corpul aeronavei, putând vedea în toate direcţiile, inclusiv sub aeronavă.
Specialiştii Lockheed Martin au explicat jurnaliştilor că sistemul sofisticat de arme cu care este dotat F-35, proiectat să reducă numărul victimelor colaterale, este capabil de o asemenea precizie încât permite ţintirea unei ferestre anume a hotelului chiar de la distanţa de 80 de kilometri!
Israelul este prima ţară care a folosit în luptă modelul de avion nedetectabil F-35 de producţie americană
Israelul este prima ţară, în afara SUA, care a achiziţionat avioane F-35. În decembrie 2016, a primit primele două avioane dintr-o comandă totală de 50. Conform mass-media israeliene, cel puţin nouă avioane au fost livrate până acum.
Israelul susţine că a desfăşurat zeci de atacuri în Siria asupra unor presupuse amplasamente sau transferuri de arme ale Iranului către forţa de gherilă Hezbollah în Libanul vecin.
