FOTO Alexandra Georgescu
Liderul USR, Dan Barna, îl felicită pe candidatul Platformei Demnitate şi Adevăr, Andrei Năstase, care a câştigat alegerile parţiale pentru Primăria Chişinău, şi spune că fraţii noştri de peste Prut au demonstrat că nimeni nu poate învinge sau deturna voinţa societăţii.
Cine este Andrei Năstase, noul primar ales al Chişinăului
”Felicitări, Andrei Năstase, pentru victoria de la Chişinău! Astăzi, fraţii noştri de peste Prut au demonstrat că nimeni nu poate învinge sau deturna voinţa societăţii. În ciuda tuturor otrăvirilor mediatice, a propagandei estice livrată constant de forţele anti-occidentale, cetăţenii din Chişinău au ales calea europeană şi perspectiva unei democraţii reale şi a unui stat modern şi dezvoltat”, a scris liderul USR pe Facebook.
Dan Barna menţionează că semnalul a fost dat, însă greul abia acum începe.
”Îi urez mult succes lui Andrei Năstase în mandatul său la primăria capitalei moldovene, dar şi tuturor forţelor pro-europene de la Chişinău. Republica Moldova trebuie să fie în Uniunea Europeană alături de România. Se poate!”, mai scrie Barna.
Andrei Năstase, candidatul Partidului "Platforma Demnitate şi Adevăr" (PPDA), este noul primar al Chişinăului, el devansându-l în turul al doilea al alegerilor locale parţiale pe candidatul socialiştilor, Ion Cerban.
