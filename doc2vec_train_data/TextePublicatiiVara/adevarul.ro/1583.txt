6 iunie 2018, 12:53
FOTO 123 RF
Parlamentul European şi statele membre ale Uniunii Europene au ajuns la un acord preliminar cu privire la limitarea costului apelurilor telefonice efectuate dintr-o ţară membră în alta.
Potrivit comunicatului PE, cetăţenii UE vor avea acces la o reţea de 5G până în 2020 şi vor vedea limitate costurile apelurilor lor internaţionale, datorită unui acord provizoriu încheiat marţi seara.
„Parlamentul şi Consiliul (co-legislatorii UE) au convenit provizoriu asupra unei reforme a normelor UE în domeniul telecomunicaţiilor care urmăreşte să stimuleze investiţiile necesare pentru a asigura disponibilitatea conectivităţii 5G pentru toţi cetăţenii UE până în 2020, să sporească protecţia utilizatorilor şi să introducă un plafon pentru taxele disproporţionate între ţările UE”, se arată în documentul citat.
Costul apelurilor la distanţă
Conform acordului provizoriu, taxele pentru apelurile intra-UE sunt limitate la 19 cenţi pentru apeluri telefonice şi 6 cenţi pentru mesaje text.
Conectivitate avansată prin reţele de înaltă capacitate
Modelul de coinvestiţie introdus de acordul provizoriu vizează crearea unui mediu de investiţii mai previzibil. Aceasta încurajează utilizarea infrastructurii civile existente, ori de câte ori este posibil, precum şi acordurile între operatori, în cazul în care acestea au un efect pozitiv asupra concurenţei.
 Mai multă protecţie pentru utilizatorii de telefoane inteligente
Furnizorii de servicii de telecomunicaţii ar trebui să utilizeze criptarea pentru a preveni şi a minimiza impactul incidentelor de securitate asupra utilizatorilor.
Printre dispoziţiile care consolidează drepturile utilizatorilor, proiectul de acord obligă furnizorii să notifice consumatorii pentru a le ajuta să monitorizeze mai bine utilizarea timpului sau volumului facturat; asigură accesul echivalent pentru utilizatorii finali cu dizabilităţi la comunicaţiile electronice; facilitează compararea ofertelor de către consumatori; aceasta face mai uşor pentru consumatori să schimbe operatorul şi să primească compensaţii dacă operatorului îi ia prea mult timp să efectueze portarea.
Contractele, care sunt însoţite de un rezumat concis al concluziilor uşor de citit, ar trebui să conţină informaţii privind drepturile consumatorilor la restituiri şi compensaţii:
- dreptul la rambursare la cerere, pentru consumatorii care utilizează servicii preplătite, a oricărui credit rămas după portare,
- orice taxe datorată în cazul încetării anticipate a contractului,
- orice acorduri de compensare şi rambursare care se aplică în cazul în care serviciul contractat nu respectă nivelurile de calitate sau dacă furnizorul răspunde în mod necorespunzător unui incident, ameninţare sau vulnerabilitate la adresa securităţii.
Utilizatorul ar trebui să îşi păstreze dreptul de a transfera un număr altui furnizor timp de cel puţin o lună de la data încheierii contractului, cu excepţia cazului în care utilizatorul renunţă în mod explicit la acest drept.
Alte dispoziţii impun garantarea accesului la informaţiile contractuale şi serviciile de urgenţă pentru utilizatorii cu dizabilităţi.
Alerte în caz de dezastre majore 
Un "sistem invers 112", introdus de deputaţii europeni, va asigura că cetăţenii sunt avertizaţi prin SMS în caz de urgenţe şi dezastre majore iminente, cum ar fi un atac terorist sau o catastrofă naturală. Vor fi posibile alerte şi prin aplicaţii mobile, iar instrumentele de localizare geografică vor fi utilizate pentru localizarea mai exactă a apelantului. Statele membre vor avea la dispoziţie 18 luni pentru a le pune în aplicare, după transpunere.
5G în UE până în 2020
Acest acord provizoriu prevede, de asemenea, bazele pentru 5G care urmează să fie implementate în Europa. Acest lucru va face posibilă utilizarea a numeroase aplicaţii, de la vehicule conectate la oraşe inteligente şi asistenţă medicală electronică.
Acordul include dispoziţiile deja convenite în martie privind disponibilitatea spectrului de frecvenţe radio pentru 5G până în 2020 în UE, şi anume:
-  20 ani de predictibilitate a investiţiilor pentru licenţele de spectru,
- eliberarea în timp util a spectrului,
- autorităţile de reglementare pot interveni mai uşor,
- previzibilitate pentru toţi actorii de pe piaţă
- o coordonare consolidată şi o evaluare reciprocă a procedurilor planificate de atribuire a spectrului de frecvenţe radio.
Odată ce Parlamentul şi Consiliul aprobă acest acord provizoriu, Statele vor avea doi ani pentru a transpune Codul comunicaţiilor electronice în legislaţia naţională.
