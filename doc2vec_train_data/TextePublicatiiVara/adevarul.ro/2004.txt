Un cetăţean turc va fi expulzat din România, după ce poliţiştii de imigrări au constatat că se căsătorise de convenienţă cu o brăileancă
7 iunie 2018, 18:38
Foto: arhivă Adevărul
Poliţiştii de imigrări din Brăila au refuzat prelungirea dreptului de şedere unui bărbat de 39 de ani din Turcia, în urma constatării căsătoriei de convenienţă cu o româncă.
Metoda prin care un sârb a putut călători fără restricţii în toate sta...
Poliţiştii Inspectoratului General pentru Imigrări - Biroul pentru Imigrări al judeţului Brăila au refuzat prelungirea dreptului de şedere temporară pe teritoriul României unui bărbat de 39 de ani, din Turcia, în urma constatării căsătoriei de convenienţă cu o româncă. 
Cei doi au declarat că s-au cunoscut în luna iunie 2017, prin intermediul unei cunoştinţe, iar în luna februarie 2018, cetăţeanul din Turcia a venit în România unde, după câteva săptămâni, a fost oficializată căsătoria.
Ulterior, străinul s-a prezentat, cu documentele necesare, la sediul Biroului pentru Imigrări al judeţului Brăila şi a solicitat prelungirea dreptului de şedere în scop de reîntregirea familiei.
Conform procedurilor, poliţiştii de imigrări au început verificările în cazul celor doi soţi, în cadrul cărora au fost efectuate vizite la domiciliul conjugal declarat, discuţii cu persoane din anturajul acestora şi alte activităţi relevante în stabilirea situaţiei reale. 
”Interviul, considerat un instrument de lucru important în reliefarea vieţii reale de familie, a contribuit, şi de această dată, la clarificarea situaţiei cuplului. Întrebările adresate soţilor în cadrul interviului au vizat demonstrarea realităţii mariajului, cunoaşterea partenerului de viaţă, precum şi viaţa în comun a celor doi. Toate aceste aspecte au dus la concluzia că străinul a încheiat căsătoria de convenienţă, cu scopul de a eluda condiţiile de şedere pe teritoriul României şi de a obţine un document care să-i permită călătoria în alte state europene”, au precizat reprezentanţii Biroului pentru Imigrări al judeţului Brăila.
În urma celor constatate, poliţiştii de imigrări au refuzat prelungirea dreptului de şedere temporară pe teritoriul ţării noastre. Pe numele bărbatului, a fost emisă o decizie de returnare de pe teritoriul României, prin care a fost obligat să părăsească ţara în termen de 30 de zile.
