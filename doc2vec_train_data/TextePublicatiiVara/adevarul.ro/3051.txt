13 iunie 2018, 17:34
Parlamentarii europeni susţin că este nevoie de creşterea sumelor dedicate securităţii
Comisia Europeană propune creşterea substanţială a fondurilor alocate în prezent securităţii: de la 3,5 miliarde de euro la 4,8 miliarde de euro. Propunerea vine în contextul ameninţărilor internaţionale, care au caracter tot mai complex.
Tarom renunţă pentru moment la cursa aeriană Constanţa-Chişinău
„A se simţi în siguranţă acasă sau atunci când merge pe stradă reprezintă unul dintre cele mai elementare drepturi ale omului. Europenii se aşteaptă ca guvernele lor şi Uniunea din care fac parte să le ofere această siguranţă. O finanţare mai flexibilă a securităţii, adaptată la nevoile specifice ale statelor membre, va asigura o mai bună protecţie a europenilor, la care aceştia au dreptul”, a explicat prim-vicepreşedintele Comisiei Europene, Frans Timmermans, potrivit unui comunicat de presă. 
Comisia a propus miercuri un nou set de obiective, între care intensificarea schimbului de informaţii dintre autorităţile Uniunii Europene responsabile cu aplicarea legii, intensificarea operaţiunilor comune transfrontaliere şi consolidarea capacităţilor de combatere şi prevenire a criminalităţii şi de abordare a radicalizării. 
Totodată, Comisia a mai propus o mai mare flexibilitate şi un răspuns mai bun în situaţii de urgenţă. Astfel, o sumă de 1,5 miliarde de euro din cadrul fondului va fi alocată statelor membre pentru a le permite acestora să îşi consolideze rezilienţa pe termen lung în materie de securitate.
De aceea, se doreşte o mai bună coordonare în cadrul politicilor UE, o dimensiune externă puternică precum şi consolidarea agenţiilor UE. 
Siguranţa permanentă a dezafectării activităţilor nucleare
Programele UE de asistenţă pentru dezafectare nucleară (NDAP) urmăresc sprijinirea statelor membre în procesul de lichidare şi închidere a instalaţiilor nucleare aflate la finalul ciclului de viaţă, menţinând, în acelaşi timp, cel mai înalt nivel de securitate. 
Pentru perioada 2021-2027, Uniunea va continua să asigure un sprijin financiar direcţionat în mod strict în valoare de 118 milioane euro pentru dezafectarea instalaţiilor nucleare din Bulgaria şi Slovacia şi de 552 de milioane euro pentru cele din Lituania. 
Alte 348 de milioane euro vor fi alocate pentru dezafectarea şi gestionarea deşeurilor radioactive din cadrul instalaţiilor de cercetare nucleară ale Comisiei Europene, iar 160 de milioane euro vor sprijini acţiunile generale de securitate şi garanţii nucleare.
În cele din urmă, Comisia propune de asemenea consolidarea mecanismului de protecţie civilă al UE prin intermediul sistemului rescEU cu suma de 1,4 miliarde euro – aceasta fiind în plus faţă de cele 4,8 miliarde euro pentru finanţări viitoare în materie de securitate.
