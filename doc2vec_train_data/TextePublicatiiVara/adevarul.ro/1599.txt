Soprana Mariana Nicolesco şi istoricul de artă Radu Varia primesc titlul de Doctor Honoris Causa   al Academiei de Arte din Chişinău
6 iunie 2018, 13:02
Mariana Nicolesco şi Radu Varia
Săptămâna trecută, în vestita Sală a Sfatului Ţării, unde era decisă Unirea Basarabiei cu Patria, de la Academia de Arte din Chişinău, soprana Mariana Nicolesco şi istoricul de artă Radu Varia au primit titlul de Doctor Honoris Causa.
FOTO Andrei Pleşu, Doctor Honoris Causa al Universităţii de Vest.&nbsp...
Ceremonia a avut loc în prezenţa  mai multor membri ai Senatului, a unor personalităţi de prim plan ale lumii academice şi artistice, printre care Iurie Matei, Aurelian Dănilă sau Mihai Munteanu, a lui Alexandru Leşco şi a studenţilor. 
„Am străbătut cu infinită emoţie peisajul mioritic al dealurilor şi colinelor moldave pe care, în numele neamului şi al creştinătăţii, l-au apărat eroic străbunii noştri, şi m-am regăsit, fericită ca într-o minunată familie, aici, la Chişinău, celebrând cu o bucurie împărtăşită gloria artei sacre a cântului, arta care ne uneşte şi ne apropie de Creator mai mult decât oricare artă”, a declarat soprana Mariana Nicolesco, , înaintea conferinţei sale de răspuns la Laudatio in Honorem Mariana Nicolesco, intitulată „Sărbătorim Centenarul Marii Uniri prin Arta Sacră a Cântului”.
În cuvântarea intitulată „Constantin Brâncuşi, artistul care a schimbat destinul sculpturii universale”, Radu Varia a afirmat: „Este vital pentru un neam ca al nostru, bântuit de vicisitudinile istoriei, să-şi adune azi mai mult ca oricând forţele şi elanurile pentru a oferi noilor generaţii conştiinţa sevelor şi splendorilor cărora le datorăm supravieţuirea noastră, şi cărora trebuie cu toţii să le fim închinători. Cazul lui Constantin Brâncuşi, în acest sens, este exemplar şi unic”. 
