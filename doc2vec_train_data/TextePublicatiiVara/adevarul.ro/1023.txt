Donald Trump, preşedintele SUA Foto: Getty Images
Preşedintele Statelor Unite ale Americii, Donald Trump, a afirmat că are „dreptul absolut“ de a se graţia, făcând trimitere la ancheta privind ingerinţele Rusiei în alegerile prezidenţiale din 2016 din SUA, însă a insistat asupra faptului că nu a făcut nimic greşit, relevă BBC şi AFP.
„Aşa cum au afirmat numeroşi specialişti în drept, am dreptul absolut de a mă GRAŢIA, însă de ce să fac asta când nu am nimic să-mi reproşez?“, a scris pe Twitter liderul Casei Albe, adăugând că „vănătoarea de vrăjitoare“ continuă.
As has been stated by numerous legal scholars, I have the absolute right to PARDON myself, but why would I do that when I have done nothing wrong? In the meantime, the never ending Witch Hunt, led by 13 very Angry and Conflicted Democrats (& others) continues into the mid-terms!
— Donald J. Trump (@realDonaldTrump) 4 June 2018
Preşedintele SUA a postat acest mesaj în contextul în care avocatul său Rudy Giuliani a sugerat, într-o serie de interviuri acordate duminică unor televiziuni americane, că Trump ar putea să aibă puterea să se graţieze singur, dar că ar fi neînţelept să o facă, notează News.ro.
„Să se ierte singur ar fi de neconceput şi probabil va conduce la inculpare în vederea destituirii (impeachment)”, a declarat Giuliani pentru emisiunea NBC „Meet the Press“.
Preşedintele SUA a postat apoi un mesaj referitor la procurorul special Robert Mueller, care conduce ancheta referitoare la o posibilă înţelegere secretă între echipa de campanie a lui Trump şi oficiali ruşi în vederea alegerilor din 2016.
„Numirea procurorului special este total NECONSTITUŢIONALĂ! În pofida acestui lucru, jucăm jocul pentru că eu, spre deosebire de democraţi, nu am făcut nimic greşit!“, a scris Donald Trump.
The appointment of the Special Counsel is totally UNCONSTITUTIONAL! Despite that, we play the game because I, unlike the Democrats, have done nothing wrong!
— Donald J. Trump (@realDonaldTrump) 4 June 2018
