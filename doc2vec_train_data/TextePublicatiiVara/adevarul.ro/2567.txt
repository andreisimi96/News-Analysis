11 iunie 2018, 14:54
Preţurile mici şi calitatea serviciilor oferite de spitalele private sunt doar câteva dintre motivele pentru care străinii aleg să se trateze în România.
Noua lege privind prelungirea termenelor paşapoartelor electronice a f...
Stomatologia, chirurgia estetică, diverse proceduri oftalmologice şi chiar protezarea de şold sunt ramurile care îi aduc pe germani, italieni, francezi şi britanici în clinicile de la noi. În perioada verii, aceste servicii sunt foarte solicitate, susţine Alexandru Constantin, preşedintele Asociaţiei Române de Turism Medical. Doar la nivelul anului 2017, peste 8.000 de turişti au venit să se trateze în România. 
„În unele cazuri, preţurile practicate la noi sunt mai mici chiar cu 70% comparativ cu cele din Elveţia, în cazul chirurgiei estetice. Dar media ar fi undeva la jumătate. Cei mai mulţi străini vin aici pentru stomatologie, chirurgie estetică, anumite proceduri din oftalmologie, care nu sunt acoperite de asigurările din alte state europene. În ultima perioadă vin şi pentru servicii legate de ortopedie”, a explicat, pentru „Adevărul”, Alexandru Constantin. 
Principalele intervenţii cerute de străini
Implanturile dentare, mărirea sânilor, rinoplastia, liftingul facial şi protezarea de şold se numără printre procedurile efectuate destul de des la solicitarea străinilor în cele 136 de clinici şi spitale private membre ale asociaţiei. De regulă, un turist străin care vine în ţară pentru o procedură medicală scoate din buzunar 3.200 de euro. 
„Atâta timp cât în asigurările lor standard nu beneficiază de anumite proceduri medicale şi trebuie să plătească, având o diferenţă de preţ de aproape jumătate, preferă să vină în România. Încet-încet, ţara noastră devine o destinaţie pe harta turismului medical. Asta datorită investiţiilor şi a doctorilor români care sunt bine văzuţi în Occident”, a completat preşedintele Asociaţiei Române de Turism Medical. 
Un implant dentar afară: 3000 de euro
Spre exemplu, dacă în România un implant dentar porneşte de la 500 de euro şi nu depăşeşte 1.500 de euro, în ţările vest europene costul maxim este de 3.000 de euro. În ceea ce priveşte operaţia de mărire de sâni, aceasta poate ajunge la 6.000 - 7.000 de euro în ţările vest-europene, în timp ce în România preţul unei astfel de intervenţii este de 3.500 - 4.000 de euro, subliniază Alexandru Constantin, adăugând că o procedură foarte solicitată, de corectare a dioptriilor, costă 1.500 de euro în România, comparativ cu 3.500, cât este în clinicile din afară. 
„Trendul va fi ascendent şi străinii vor continua să vină la noi câtă vreme calitatea serviciilor medicale şi preţurile se vor menţine la acest nivel”, a spus specialistul.
Românii cu bani se operează în străinătate 
În acelaşi timp, şi românii merg în străinătate să se trateze. Dacă străinii vin aici pentru intervenţii legate de estetică şi înfrumuseţare, românii merg în străinătate pentru tratamentul unor boli grave, în special din sfera oncologiei medicale.
Iar principalele lor destinaţii sunt Turcia, Austria şi Germania, unde preţurile pornesc de la 15.000 de euro în sus. Dar nu doar românii cu bani ajung în clinicile din afară. Mai nou, pentru a avea acces la tratamentul fără interferon, care vindecă hepatita C, pacienţii care nu se califică pentru programul naţional şi sunt în stadii incipiente ale bolii, respectiv stadiile unu şi doi, aleg să plătească 950 de euro şi să se trateze în Republica Moldova. 
Câţi pacienţi străini au venit în 2017
Pe parcursul anului 2017, 8.329 de pacienţi străini au venit să se trateze în clinicile din România. Cei care au venit pentru intervenţii stomatologice au achitat, în medie, 1855 de euro. Cei care au optat pentru chirurgie estetică în România au scos din buzunar 3.600 de euro în medie, în timp ce străinii care au apelat la intervenţii oftalmologice au plătit aproape 1.900 de euro per intervenţie. În ceea ce priveşte topul judeţelor în care aceştia au făcut intervenţiile chirurgicale, 61% din ei au venit în Bucureşti, 12% în Cluj, 10% au fost la clinici din Braşov.
