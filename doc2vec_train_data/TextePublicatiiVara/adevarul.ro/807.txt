Vineri au început lucrările pentru zidul din San Diego  FOTO: foxnews.com
Construcţia unei secţiuni din zidul promis de preşedintele american Donald Trump de-a lungul graniţei dintre SUA şi Mexic a început vineri, în San Diego, potrivit presei locale.
VIDEO Fost preşedinte mexican: Nu voi plăti pentru acel zid nenorocit...
În jur de 20 de kilometri din gardul din fier improvizat care desparte Statele Unite de Mexic va fi înlocuit cu un zid de două ori mai înalt, care va avea între 5 şi 9 metri. Construcţia va fi dotată inclusiv cu platforme anticăţărare. Lucrarea este realizată de SLSCO, o companie de construcţie din Texas, şi va costa 147 de milioane de dolari.
„Construcţia zidului din sectorul San Diego este unul dintre proiectele prioritare ale Patrulei de Frontieră“, se arată într-o declaraţie recentă. O barieră solidă de-a lungul graniţei cu Mexicul a fost una dintre promisiunile cheie ale lui Donald Trump, din timpul campaniei pentru alegerile prezidenţiale din 2016, scrie foxnews.com. 
Actualul gard de la graniţă datează din anii '90 şi a fost construit cu resturi reciclate de metal şi plăci de oţel din vremea Războiului din Vietnam, potrivit Biroului Vamal şi de Protecţie a Frontierelor SUA. În timp ce bariera a funcţionat eficient, agenţia a declarat că „ameninţarea transfrontalieră a crescut“, iar materialele trebuie să fie înlocuite. 
„Sub conducerea preşedintelui avem un nou angajament de securizare a graniţelor“, a declarat Ronald Vitiello, reprezentant al Biroului de Vamă şi Protecţie a Frontierelor. „Noul proiect este un punct de pornire important în legătură cu munca noastră de securizare a graniţelor internaţionale“. 
Pe lângă acest proiect, sunt şi altele în desfăşurare – 3 kilometri de zid în Calexico, California, şi 32 de kilometri în Santa Teresa, New Mexico. 
„Construcţia acestui nou zid va îmbunătăţi securitatea graniţei, siguranţa şi eficienţa agenţilor Border Patrol, siguranţa publicului, şi va spori atmosfera pentru afaceri şi comerţ în zonă“, a spus Rodney Scott, agent în sectorul San Diego. 
