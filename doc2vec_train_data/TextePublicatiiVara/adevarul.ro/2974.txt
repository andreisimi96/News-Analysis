13 iunie 2018, 14:12
Angajaţii serviciilor au parte de birouri mai spaţioase - foto: Adrian Caraba
Serviciile de stare civilă, evidenţa persoanelor, impunere auto şi caseria din cadrul direcţiei de taxe şi impozite locale, precum şi un birou al Administraţiei Domeniului Public au fost puse sub acelaşi acoperiş pentru a nu mai pune cetăţenii pe drumuri, în diverse părţi din oraş.
Poliţia Locală, sabotată de creşterea preţului la combustibil. Distanţ...
Biroul Unic de Servicii, a cărui înfiinţare a fost anunţată încă de anul trecut de către conducerea primăriei, a fost deschis în această dimineaţă, la etajul IV al Complexului Someşul. Spaţiul este unul modern şi aerisit, cu locuri de aşteptare şi semnalizare sonoră pentru fiecare serviciu în parte. 
Primăria a mutat în noul spaţiu serviciul de stare civilă, serviciul de acte de identitate, o parte din Direcţia de Taxe şi Impozite Locale, precum şi un birou al ADP, dar şi un birou de informaţii din cadrul Primăriei Satu Mare. Spaţiul este unul generos, care a fost primit din partea celor de la Complex Someşul printr-un contract de comodat pe o perioadă de 10 ani, cu posibilitate de prelungire. 
„Am mizat pe această debirocratizare a serviciilor publice, mai exact pentru a crea o interfaţă mult mai eficientă pentru cetăţeni. S-a realizat acest lucru, prin încheiera unui contract de comodat cu Complexul Someşul. În cadrul acestui birou funcţionează Serviciul de evidenţă a Persoanelor, Serviciul de Stare Civilă, din cadrul Direcţiei de Impozite şi Taxe Locale, serviciul de impunere auto şi o caserie, unde pot să plătească taxele şi impozitele, din cadrul ADP, serviciul parcări şi caseria şi nu în ultimul am considerat să fie şi o colegă de la Relaţii cu Publicul. Consider că am reuşit să facem un pas foarte important pentru debirocratizarea acestor servicii, pentru a nu îi pune pe oameni pe drumuri. În aceste condiţii am încercat şi sper că am reuşit să creem nişte condiţii mult mai bune şi mai comode, nu doar pentru angajaţi, că ştiţi în ce condiţii a funcţionat Serviciul de Stare Civilă şi mai ales cel de Evidenţa Persoanelor, dar şi pentru cetăţeni”, a declarat primarul Kereskenyi Gabor. 
Modificări s-au făcut şi la programul de lucru, mai exact acest Birou Unic de Servicii funcţionând zilnic de la 9 - 16:30, iar joia de la 9 -18:30. Ziua de joi este astfel dedicată celor care au un loc de muncă cu un program mai prelungit şi care altfel nu ar putea ajunge să îşi rezolve chestiunile legate de acte. 
Angajaţii din cadrul acestor servicii se declară mulţumiţi de noile condiţii de muncă pe care le-au primit în acest spaţiu, recunoscând că au parte de birouri mai spaţioase, mai aerisite şi mai luminoase decât vechile birouri în care au fost nevoiţi să muncească înghesuiţi şi printre dosare. 
La nou spaţiu destinat serviciilor din subordinea primăriei va exista şi un post permanent pentru cei de la Poliţia Locală care au sarcina de a-i dirija pe cetăţeni pe traseul normal pentru a ajunge la biroul la care au derezolvat problemele, respectiv obţinerea unui număr de ordine, comunicarea timpilor de aşteptare. 
