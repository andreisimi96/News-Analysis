12 iunie 2018, 06:35
Liviu Dragnea a început să facă băi de mulţime  Foto:Inquam
Liderul PSD ia în calcul modificarea Codurilor Penale prin ordonanţă de urgenţă, exact ce a încercat şi în ianuarie 2017, prin toxica OUG 13, abrogată ulterior la presiunea străzii. Însă Dragnea are acum un as în mânecă: fidelitatea premierului Viorica Dăncilă.
Liviu Dragnea ameninţă pe toată lumea: NATO, UE, Iohannis, procurori ş...
La o zi după mitingul din Piaţa Victoriei, preşdintele PSD Liviu Dragnea a vorbit, la Antena 3, despre Codurile Penale. Întrebat de ce nu modifică legislaţia penală rapid, prin ordonanţă de urgenţă, fără dezbateri parlamentare, Liviu Dragnea a răspuns: „Este foarte pertinent. O să ne gândim. Sincer. E de luat în seamă“. Apoi, liderul PSD a încercat să aducă şi câteva argumente. „Chiar astăzi mă gândeam, tot ce am aprobat în Parlament, legile care sunt pe zona de justiţie şi alte legi care sunt dorite şi pe care le adoptăm, le-au întârziat într-o veselie. Ba atacă Iohannis, sau atacă PNL, USR“, a mai spus Liviu Dragnea, referindu-se la faptul că Opoziţia şi preşdintele Klaus Iohannis au contestat la CCR legile Justiţiei, aşa cum le dă dreptul Constituţia. În acest moment, cele trei legi se află pe masa CCR, însă e doar o chestiune de zile până când vor fi trimise la Cotroceni pentru promulgare. Iar tot ce mai poate să facă şeful statului este să le întoarcă o singură dată în Parlament, unde majoritatea PSD-ALDE oricum îl va ignora şi va trimite înapoi pachetul legislativ fără să ţină cont de observaţiile preşedintelui. Apoi, Iohannis va fi obligat să promulge cele trei legi în termen de 10 zile.
Cât despre Codul Penal şi Codul de procedură penală, procedura este următoarea: în acest moment, cele două legi sunt dezbătute în comisia parlamentară condusă de Florin Iordache, apoi vor fi trimise către Senat, în calitate de primă cameră sesizată. După ce Codurile vor fi adoptate de Senat, vor ajunge din nou la Comisia Iordache, apoi la votul final în Camera Deputaţilor. Această procedură va fi derulată pe repede-nainte, căci la 1 iulie începe vacanţa parlamentară. Numai că, odată adoptate modificările la Codurile penale, Opoziţia va sesiza CCR şi, automat, PSD va trebui să aştepte toamna pentru a spera ca noua legislaţie penală să intre în vigoare. Spre exemplu, dezbaterea la legile Justiţiei a început toamna trecută şi nici acum noile prevederi nu au fost promulgate.
Dăncilă nu e Grindeanu
Marea problemă a PSD este timpul. Surse politice au declarat pentru „Adevărul“ că liderii social-democraţi din teritoriu îl presează pe Dragnea să amputeze cât mai repede cu putinţă Codurile penale pentru a scăpa de dosare sau de procesele deja intentate. Dragnea însuşi aşteaptă pe 21 iunie sentinţa în dosarul angajărilor fictive de la Protecţia Copilului Teleorman, deci o ordonanţă de urgenţă ar fi salvatoare.
Spre deosebire de o lege, care e dezbătură, votată, contestată la CCR şi abia apoi trimisă la Iohannis pentru promulgare, o ordonanţă de urgenţă intră în vigoare imediat după publicarea în Monitorul Oficial. Şi e de ajuns să fie un minut în vigoare pentru ca baronii PSD să scape de dosare. Practic, dacă Guvernul modifică prin OUG Codurile penale, s-ar reedita situaţia din iarna anului trecut, când Executivul condus de Sorin Grindeanu a adoptat celebra Ordonanţă 13, care l-ar fi salvat pe Liviu Drganea, dar şi pe alţi baroni locali – de la toate partidele - de probleme penale. În ianuarie 2017, Grindeanu a lăsat totuşi un termen de 10 zile pentru intrarea în vigoare a ordonanţei, iar la presiunea străzii textul a fost abrogat în cele din urmă. Însă Dragnea are acum un avantaj:  premier e Viorica Dăncilă, care, spre deosebire de Grindeanu, nu-i iese din cuvânt.
La o seară după mitingul organizat de PSD în Piaţa Victoriei din Bucureşti, liderul social-democrat, Liviu Dragnea, a lansat o serie de ameninţări . Liderul PSD i-a avertizat pe procurori „să nu dea curs demenţei“ de a cerceta plângerea penală împotriva Vioricăi Dăncilă, i-a numit „şobolani“ pe protestatarii #rezist şi i-a acuzat pe liderii UE şi NATO că au finanţat „statul paralel“. 
