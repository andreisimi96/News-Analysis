13 iunie 2018, 17:58
Consumatorii racordaţi la serviciul de furnizare a energiei electrice şi care nu îşi plătesc la timp facturile sau care au fost prinşi că „umblă la contor” ar putea fi obligaţi să furnizeze garanţii financiare considerabil mai mari, dacă furnizorii doresc acest lucru.
FOTO Se fură ca în codru în apartamentele sociale. Zeci de familii, ra...
Anunţul a fost făcut Roxana Gheorghe, director în cadrul Autorităţii Naţionale de Reglementare în domeniul Energiei (ANRE), care a declarat că unii consumatori de energie electrică vor trebui să constituie garanţii financiare în contul distribuitorilor, pentru a acoperi riscul de neplată a facturilor, potrivit Mediafax. Oficialul a menţionat că există un proiect normativ în acest sens, aflat în dezbatere publică până la data de 29 iunie 2018.
Furnizorii de ultimă instanţă au deja dreptul de a le solicita consumatorulor să constituie garanţii financiare. Proiectul ANRE majorează însă semnificativ valoarea acestora.
Cine trebuie să constituie garanţii
Potrivit legislaţiei, furnizorii pot solicita garanţii financiare consumatorilor care „umblă la contor” sau sustrag energie electrică. Adică, după cum susţine ANRE, „în cazul constatării a unor acţiuni ale consumatorului final menite să denatureze în orice fel indicaţiile echipamentelor de măsurare sau să sustragă energia electrică prin ocolirea echipamentelor de măsurare”.
Totodată, şi rău-platnicii pot fi somaţi să depună garanţii financiare în cazul în care ei ajung „de cel puţin două ori în 12 luni consecutive în situaţia de a i se întrerupe alimentarea pentru neplata serviciului de furnizare a energiei electrice”. Garanţii ar putea depune şi cei care sunt titulari ai contractului de furnizare şi nu sunt proprietarii locului de consum. De asemenea, dacă până acum, numai clienţii temporari, cu contracte pe durată nedeterminată, putea fi somaţi să depună garanţii, acum sunt incluşi şi cei care au contract încheiat pe o durată determinată.
Cât va fi noua garanţie
Aşadar, consumatorul rău-platnic va trebui să constituie o garanţie financiară echivalentă cu valoarea medie lunară a facturii din ultimele 12 luni, la care se adaugă cea mai mare valoare dintre sumele întârziate la plată în ultimele 12 luni.
Furnizorii care sunt îndreptăţiţi să ceară garanţii unora dintre clienţi îi vor înştiinţa prin facturi sau odată cu emiterea preavizelor de deconectare. În cazul în care clienţii nu le constituie, se poate ajunge la deconectarea lor, potrivit Economica.net.
Garanţiile sunt executate de furnizori în cazul în care aceştia nu-şi recuperează de la client banii din facturi. Dacă sunt mai mici decât suma datorată, garanţiile se execută, dar procesul de deconectare continuă. Dacă sunt mai mari, se execută până la convergenţa cu sumele restante, iar procesul de deconectare se opreşte. Ulterior, furnizorii pot cere clienţilor reîntregirea garanţiei.
