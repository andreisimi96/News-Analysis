Despre ce au discutat Tudor Copaci şi Chiril Gaburici cu protestatarii...
„Eu ştiu că pentru foarte multă lume alegerile sunt o loterie, pentru mine nu. Pentru că eu ştiu că am depus toate eforturile pentru a convinge oamenii că avem nevoie de schimbare şi această schimbare se poate face doar cu oameni noi, integri, oneşti”, a declarat Andrei Năstase.
Primarul ales consideră că cheia succesului este munca, adevărul, demnitatea, responsabilitatea, asumarea şi respectul faţă de oameni.
Andrei Năstase susţine că în funcţiile care nu necesită concurs public vor trebui să ajungă oameni care vor trece un gen de verificare în presa de investigaţie, pentru a se verifica dacă aceştia sunt integri. Întrebat care va fi colaborarea cu Partidul Acţiune şi Solidaritate şi Partidul Liberal Democrat, care l-au susţinut în cadrul campaniei electorale, primarul a spus că va avea grijă ca tot ce este mai bun în cadrul acestor formaţiuni să fie atras în echipă pentru a face treabă bună.
De asemenea, primarul ales a menţionat că proiectele bune începute de Dorin Chirtoacă vor fi continuate, iar cele proaste vor fi eliminate.
„Voi avea grijă ca serviciile Capitalei să muncească în interesul cetăţeanului şi să-şi facă treaba”. În ceea ce priveşte echipa, Andrei Năstase a afirmat că cel mai probabil va avea patru viceprimari, aşa cum prevede legea.
În altă ordine de idei, Andrei Năstase a spus că şi-ar dori ca autogara centrală să fie scoasă din centrul Chişinăului şi să fie modernizată Piaţa Centrală. Primarul ales spune că marcajul pe străzi este o prioritate pentru el.
„Voi face tot posibilul, voi atrage fonduri interne şi externe, dar trecerile de pietoni vor trebui făcute cu vopsea calitativă astfel încât să nu mai suferim la capitolul acesta”, a spus edilul ales.
Totodată, primarul ales spune că municipiul Chişinău va primi drept donaţie o aplicaţie online prin care oamenii vor putea sesiza problemele de la distanţă, fără a se deplasa personal la Primărie.
Andrei Năstase a invitat presa să-l urmărească, să-l critice acolo unde este de criticat şi să sancţioneze pe toţi cei care vor încerca să saboteze proiectele bune.
