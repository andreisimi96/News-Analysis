Poliţist reţinut de DIICOT. Acesta oferea „ponturi” unei grupări de ho...
Primăria Timişoara vrea să construiască două complexuri sportive cu terenuri de minifotbal, terenuri de tenis şi bazine de înot în Calea Lipovei şi Calea Buziaşului. USR Timiş şi-a exprimat îngrijorarea cu privire la procesul prin care se face proiectarea acestor două obiective.
„Noi consideram că soluţia pentru ridicarea unor edificii valoroase, funcţionale şi durabile stă în respectarea etapelor legale ce trebuie parcurse în astfel de situaţii: elaborarea Planului Urbanistic Zonal (PUZ-ului) şi organizarea unui concurs de soluţii de arhitectură. Participarea comunitatii este o componentă importantă a sistemului de valori pe care se bazează democraţia, implicit PUZ-ul este cea mai buna soluţie. De asemenea, încredintarea directă sau chiar prin licitaţie a unor asemnea proiecte se va finaliza cu un produs de arhitectură mediocru. În cazul oricăror proiecte arhitecturale şi urbanistice de anvergură, soluţia aleasă de oraşele moderne ale lumii este cea a concursului de soluţii de arhitectură. Să luăm doar exemplul Clujului, care organizează multe concursuri de arhitectură pentru spaţii publice şi obţine rezultate lăudabile”, au arătat reprezentanţii USR.
În urma acestei luări de poziţie, primarul Nicolae Robu a lansat, pe pagina sa de Facebook, un sondaj întrebându-i pe internauţi: „Vreţi complexe (n.r. corect este complexuri) sportive şi de agrement în Calea Lipovei şi Calea Buziaşului cum vă fac eu sau vreţi pălăvrăgeală şi tragere de timp cum vrea USR, noul grup împotriva Timişoarei?”, a scris Nicolae Robu, care i-a numit în trecut astfel pe PSD-işti. Robu a ţinut să menţioneze într-un comentariu că „doar cronologic” USR este „grupul împotriva Timişoarei nr.2”, sugerând astfel că USR este numărul 1 din punct de vedere al intensităţii cu care luptă „împotriva Timişoarei”.
La sondajul de pe Facebook, Nicolae Robu a oferit următoarele variante de răspuns: vrem realizări pe teren şi vrem birocraţie. Ulterior lansării sondajului, primarul Timişoarei a postat un filmuleţ de la o miuţă în care este filmat cum dă goluri, susţinând că „USR e în raport cu mine în postura portarului din filmuleţul de mai jos, neputincios în a mă împiedica să punctez!”. „USR se zbate din răsputeri, cu mobilizare de-a dreptul patologică, să mă împiedice să realizez până în 2020 cele două complexuri premiere naţionale! Din păcate, această structură ce ar trebui să fie alături de PNL -Partidul Independenţei României, Partidul Marii Uniri, Partidul atâtor Martiri ai Neamului pentru Democraţie-, în lupta contra PSD=CIUMA ROŞIE, nu conştientizează că e în raport cu mine în postura portarului din filmuleţul de mai jos, neputincios în a mă împiedica să punctez!”, a scris Nicolae Robu pe Facebook.
Odată cu finalizarea sondajului, Nicolae Robu a publicat şi rezultatele, potrivit cărora 2.300 de conturi Facebook vor „vor realizări pe teren”, iar 1.200 „vor birocraţie”. „Iată, marea performanţă USR: 1.200 de usr-işti din întreaga ţară, precum şi din diaspora n-au nicio jenă să susţină că vor “birocraţie, palavrageală şi tragere de timp” în realizarea Complexului Sportiv şi de Agrement din Calea Lipovei şi a Complexului Sportiv şi de Agrement din Calea Buziaşului! Halal preocupare pt interesul public! Asta-i faţa reală a USR, dincolo de lozinci frumoase! În loc să fie alături de PNL, partidul care a modernizat România în sec. XIX si XX, care a condus-o în războiul pt independenţă, în primul război mondial, în anul de graţie al Marii Uniri 1918, partidul care a dat atâţia martiri pt democraţie, în lupta contra ciumei roşii, iată cine este, de fapt, USR!”, a scris Nicolae Robu pe Facebook după finalizarea sondajului de pe Facebook.
