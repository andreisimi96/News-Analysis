6 iunie 2018, 12:57
Un bărbat din Chişinău a fost reţinut în flagrant delict pe peronul gării din Capitală. Pe numele acestuia a fost deschis un dosar penal pentru că, în complicitate cu mai multe persoane în curs de identificare, a introdus ilegal în ţară, cu trenul de pe ruta Moscova-Chişinău, dispozitive electronice destinate comercializării prin intermediul site-urilor specializate.
Adevărul Live, ora 18.00. Renato Usatîi, despre rezultatele alegerilor...
În cadrul percheziţiilor operate la domiciliul acestuia, ofiţerii vamali au descoperit mai multe loturi de dispozitive electronice în asortiment, marca Samsung şi iPhone, procurate din Ucraina şi introduse în ţară fără a fi declarate. 
Este vorba despre telefoane mobile de tip smartphone, laptopuri, tablete, ceasuri electronice, căşti, boxe şi drone, precum şi accesorii pentru acestea.
Valoarea în vamă a mărfurilor reţinute în timpul flagrantului şi percheziţiilor desfăşurate a fost evaluată la peste 680.000 lei (circa 35.000 euro).
În cadrul audierilor, inculpatul şi-a recunoscut vina şi a colaborat cu organul de urmărire penală. Cauza penală în privinţa acestuia a fost expediată în instanţa de judecată.
Cercetările continuă în vederea identificării şi tragerii la răspundere a tuturor persoanelor implicate sau cu tangenţă la acest caz. În cazul demonstrării culpabilităţii, toţi cei implicaţi riscă închisoare pe un termen de până la 10 ani.
