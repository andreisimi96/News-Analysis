10 iunie 2018, 12:41
Este petrecere mare, la Buzău, unde şi-a deschis porţile cel mai mare bâlci din ţară dar şi cel mai longeviv. Târgul Drăgaica îi va ţine pe buzoieni tot într-o distracţie pentru următoarele două săptămâni.
Târgul Drăgaica din Buzău începe cu vizionarea pe un ecran gigant a me...
Cu mic cu mare, sute de oameni au venit să petreacă la bâlci încă de la primele ore. Porumbul fiert, gogoşile şi vata de zahăr sunt nelipsite din mâinile vizitatorilor. 
Terasele învăluite în fumul grătarelor produc munţi de mititei şi pastramă, cât să sature zeci de muşterii într-o oră.
Oamenii înfulecă din bunătăţi în timp ce admiră spectacolul folcloric ori cumpără suveniruri din bazar. Vânzătorii de pălării speră că vor da lovitura anul acesta.
La Drăgaică sunt zeci de meşteri populari, comercianţi cu articole din piele, dar şi renumiţii cojocari. Aici, surprizele vin din orice colţ. 
Zona centrală este ocupată de tiribombe şi comedii care mai de care mai ameţitoare şi mai colorate. Nu lipsesc tirul cu puşca şi aparatele de măsurat forţa pumnilor. 
Tinerii curajoşi au parte de senzaţii tari în maşinăriile concepute special pentru iubitorii de adrenalină. Alţii, mai în vârstă, par că se distrează doar privind de pe margine.
Timp de două săptămâni, zeci de artişti consacraţi urmează să evolueze pe scena special amenajată în târg. Tot în cadrul Drăgăicii, în weekendul 16-17 iunie, va avea loc o nouă ediţie a Festivalului Benone Sinulescu. 
Autorităţile au motive să organizeze un târg cum n-a mai fost niciodată până acum. ”Este o ediţie specială, anul ăsta sărbătorim 240 de ani de atestare documentară a Drăgăcicii”, a spus  Constantin Toma, primarul municipiului Buzău.
Drăgaica este cel mai vechi târg din ţară, atestat documentar în secolul al 15-lea. Aici se vindeau produse ale micilor meşteşugari, oamenii se dădeau în scrânciob, beau bragă şi mâncau halviţă.
