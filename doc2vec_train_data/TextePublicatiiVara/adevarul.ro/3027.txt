13 iunie 2018, 16:36
Inginerii israelieni lucrează la o nouă rachetă supersonică aer-sol ce poate atinge o ţintă aflată la 150 km . Specialiştii militari ruşi sunt preocupaţi de performanţele noii arme israeliene care ar putea face probleme sisemului rusesc Panţir-S din Siria, dar şi iranienii sunt vizaţi.
Industria militară israelienă şi industria aerospaţială israeliană se află în faza finală a dezvoltării unei noi rachete supersonice aer-sol, numită Rampage, după un popular joc video, informează presa din Israel.
Racheta este proiectată să fie lansată dintr-un avion de luptă şi poate atinge o ţintă aflată la o distanţă de 150 km . Poate fie detectată, dar este foarte greu de interceptat  de sistemele antirachetă inamice, susţin specialiştii israelieni.
Cu o lungime de 4,7 metri şi o greutate de aproximativ 570 de kilograme, racheta ar trebui să intre în producţie în 2019. Comercializarea acesteia ar putea începe în acelaşi an.
Racheta va fi capabilă să controleze gradul de împrăştiere a fragmentelor sale, ceea ce ar trebui să minimizeze daunele colaterale ale loviturilor sale. Potrivit lui Boaz Levi, directorul diviziei de rachete şi aerospaţiale din Industria militară israelienă, citat de Ynet, costul rachetei va reprezenta aproximativ o treime din costul proiectilelor similare produse astăzi în lume.
Noua rachetă va fi potrivită pentru toate platformele de atac, inclusiv avioane de luptă F-15, F-16 şi F-35, şi va fi folosită împotriva bateriilor antiaeriene, a depozitelor de arme şi a bazelor logistice inamice. Focosul rachetei va fi ghidat de un sistem GPS care îi oferă posibilitatea de a funcţiona în orice condiţii meteorologice, atât în ​​timpul zilei cât şi în timpul nopţii.
Odată ce Rampage este lansată, zboară către coordonate predefinite şi îşi modelează traiectoria pentru a atinge ţinta. Racheta nu are o traiectorie balistică pură şi are capacitatea de a lovi orice ţintă, producând ravagii inclusiv în interiorul buncărelor.
Potrivit The Drive, Rampage ar putea fi folosită în campania militară condusă de statul evreu  împotriva capacităţilor militare iraniene din Sria . Anul acesta în mai, avioanele de luptă israeliene au distrus un sistem anti-balistic rus Pantsir-S1 al Armatei siriene.
