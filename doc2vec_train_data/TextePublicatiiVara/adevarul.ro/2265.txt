PSD Buzău trimite la miting peste 4.000 de persoane. Au fost închiriate 18 autobuze de la societatea TransBus SA
9 iunie 2018, 14:21
Foto Cristian Panturu
Peste 4.000 de persoane din Organizaţia Judeţeană a PSD Buzău vor participa sâmbătă, 9 iunie 2018, la mitingul din Piaţa Victoriei din capitală, programat să înceapă la ora 20.00. Deplasarea se face cu 40 de autocare şi autobuze şi câteva sute de autoturisme personale. PSD a închiriat pentru transport un număr de 18 autobuze de la firma de transport public local din municipiul Buzău.
Organizaţia buzoiană a început să deplaseze la Bucureşti un efectiv de peste 4.000 de persoane, care vor ajunge pe rând în Capitală până în ora 18.00. Primii care au plecat după ora 14.00 au fost organizaţiile delegaţiile din localităţile îndepărtate, precum Nehoiu, Vâlcelele, Balta Albă, iar ultimii care pornesc la drum sunt social-democraţii din Mihăileşti, Glodeanu Siliştea ori Glodeanu Sărat. 
”Fiecare organizaţie locală pleacă în funcţie de poziţia localităţii şi ne întâlnim în Bucureşti înainte de ora 18.00. Sunt peste 40 de autocare şi autobuze închiriate, plătite deja,de la diverşi operatori cărora le-am cerut ofertele şi am contractat acolo unde am găsit maşini disponibile. Deplasarea se mai face şi cu aproximativ 400 de maşini personale”, spune Romeo Lungu, de la PSD Buzău. 
Din municipiul Buzău vor merge la miting 500 de persoane, plecarea fiind programată după ora 15.30 din parcarea Kaufland Sud. Printre mijloacele de transport public sunt şi 18 autobuze de la Trans Bus, societatea de transport public local din municipiul Buzău. 
Potrivit conducerii TransBus, cursele ocazionale de astăzi sunt legale şi benefice din punct de vedere comercial. 
”Prin contractul de delegare servicii ne sunt delegate şi aceste servicii către clienţi, transportul fiind reglementat de Autoritatea Rutieră Română, cu clasificare, cu tahograf, respectând în totalitate condiţiile ARR-ului. Totul este în regulă cu acesty tip de contract. Preţul este aprobat de Consiliul de Administraţie şi este valabil pentru toţi clienţii, persoane fizice sau juridice. Am mai avut astfel de curse ocazionale dar nu la nivelul de 18 autobuze, ca acum, ci maximum trei autobuze”, ne-a declarat directorul Trans Bus, Gică Toader. 
Mitingul se va încheia în jurul orei 23.00 iar participanţii se vor întoarce acasă în această noapte.   
