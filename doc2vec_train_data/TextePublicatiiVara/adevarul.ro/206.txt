28 mai 2018, 13:08
Copiii implicaţi în proiect
A şasea ediţie a proiectului educativ regional şi interjudeţean „Şi lumea mea e minunată” se desfăşoară la Biblioteca Judeţean „Petre Dulfu” din Baia Mare. Peste 300 de lucrări realizate de copii cu deficienţe de la Centrul Şcolar de Educaţie Incluzivă Baia Mare şi de la alte peste 30 de şcoli din ţară sunt expuse la Secţia pentru copii a Bibliotecii Judeţene din Baia Mare.
Arestat preventiv, după ce a declanşat un incendiu uriaş la Borşa
Elevii au participat la vernisaj alături de profesorii implicaţi în proiect, unde lucrările lor sunt afişate publicului în expoziţia ce rămâne deschisă pentru două săptămâni. Scopul proiectului este unul educativ, cu rolul de a dezvolta imaginaţia şi capacitatea de exprimare a elevilor. „Uneori, când le dădeam o temă, le recomandam ce culori să folosească, însă majoritatea dintre ei au folosit culorile pe care le-au ales singur şi, în mod surprinzător, au făcut alegeri foarte bune”, a spus profesoara Rodica Petraş Conţ. „Au folosit materiale diferite. Cei de la Croitorie au folosit textile, ţesături combinate, Cei de la Construcţii au folosit vase ceramice pe care au picatat”, spune profesoara Aurelia Buda. „Am găsit printre ei copii foarte talentaţi, pentru că e o formă de a se exprima. Ei au nevoie de foarte multă afecţiune, partea sufletească fiind mai accentuată la ei. Astfel se manifestă mai uşor prin desen, pictură, muzică sau dans”, a mai adăugat ea.
„Este o colaborare foarte bună între Centrul de Educaţie Inclusivă Baia Mare şi Biblioteca Judeţeană „Petre Dulfu”. Rolul nostru este foarte mic, acela de a găzdui munca celor mici realizată pe parcursul multor ore de muncă”, a precizat Cătălina Şpan, şef serviciu Secţia Copii a Bibliotecii Judeţene „Petre Dulfu” din Baia Mare.
În proiect este implicată o echipă de profesori de la Centrul Şcolar de Educaţie Incluzivă Baia Mare, printre care Cristina Bud, Silvia Szotodolnik, Rodica Petraş Conţ, Aurelia Buda, Adelin Ţiudic, Tudor Moanţă şi Elena Popan.
