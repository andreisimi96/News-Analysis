12 iunie 2018, 18:55
Uniunea Europeană va face o serie de actualizări la sistemul informatic Schengen pentru a proteja mai bine frontierele.
Prin intermediul acestei acţiuni se doreşte o mai bună coordonare între ţările UE şi pentru o mai bună protecţie a graniţelor externe ale zonei de liberă circulaţie, transmite Agerpres.
Concret, în urma recomandărilor Comisiei Europene, europarlamentarii şi statele membre au convenit asupra unei serii de măsuri care să consolideze principalul sistem informatic al Europei de gestionare şi securitate a frontierelor, pentru a combate mai bine criminalitatea transfrontalieră şi terorismul.
„Aceste actualizări, care vor trebui puse în aplicare cel mai târziu până în 2021, vor include introducerea de alerte pentru persoane necunoscute căutate pentru infracţiuni, pentru cetăţeni non-UE ale căror cereri de rezidenţă au fost respinse şi pentru persoane care au nevoie de protecţie”, arată sursa citată.
Autorităţile vor fi obligate să înregistreze în sistem orice nouă interdicţie împotriva cetăţenilor ţărilor terţe şi să emită alerte pentru cazuri de terorism. Între altele, sistemul va „utiliza şi mai eficient” amprentele şi imaginile faciale în scopul identificării. 
