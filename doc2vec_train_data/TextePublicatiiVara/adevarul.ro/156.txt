28 mai 2018, 07:57
Pe primele locuri în ceea ce priveşte creşterea numărului de spectatori faţă de anul 2016 se află Bistriţa (+229%), Târgovişte (222%), Piatra Neamţ (213%) şi Vaslui (165%)
Peste 70% dintre spectatorii cinematografelor din România sunt concentraţi în 10 oraşe, numărul de spectatori înregistraţi în cinematografe fiind, în 2017, de 13,9 milioane, în creştere cu 6,4% faţă de anul precedent. Sunt şi oraşe mici, precum Târgovişte, unde se înregistrează o creştere spectaculoasă a numărului de cinefili.
Pe primele locuri în ceea ce priveşte creşterea numărului de spectatori faţă de anul 2016 se află Bistriţa (+229%), Târgovişte (222%), Piatra Neamţ (213%) şi Vaslui (165%), patru oraşe în care nu existau cinematografe funcţionale în 2015, reintrând în circuit un an mai târziu. Pe următoarele locuri în topul creşterilor se află Galaţi (59,4%), Craiova (30%) şi Târgu Jiu (26,7%).
În Târgovişte există în acest moment două cinematografe funcţionale, însă numărul lor ar putea creşte odată cu realizarea mall-ului de la UM Gară, dar şi cu reabilitarea Cinematografului Independenţa cu fonduri de la CNI. Închis la începutul lunii septembrie 2009, pentru reabilitare, Cinema Independenţa din Târgovişte este în continuare inutilizabil.
Cinematograful Independenţa a fost construit în 1977 şi are 668 de locuri. Cinematograful se află în administrarea Primăriei Târgovişte din 2010, după ce a fost preluat de la Regia Autonomă de Ditribuţie şi Exploatare a Filmelor "România Film". 
Cele mai mari pieţe cinematografice din România sunt Bucureşti (circa cinci milioane de spectatori în 2017), Cluj-Napoca (918.022), Constanţa (824.477) şi Timişoara (802.416), care concentrează 54% din cerere, conform unei analize de specialitate, potrivit Agerpres.
La finalul anului 2017, 41 de centre comerciale din România aveau un cinematograf multiplex, numărul mediu de săli de proiecţie fiind de 7,8. În medie, dezvoltatorii au amenajat câte o sală de cinematograf la fiecare 5.000 de metri pătraţi închiriabili ai centrului comercial, conform analizei realizate de firma de consultanţă imobiliară Cushman & Wakefiled Echinox.
Oraşele cu cel mai ridicat grad de utilizare a infrastructurii cinematografice existente sunt Iaşi (1,53 spectatori/loc/zi), Bistriţa (1,44 spectatori/loc/zi) şi Satu Mare (1,4 spectatori/zi), Oradea (1,18 spectatori/loc/zi) şi Sibiu (1,15 spectatori/loc/zi). 
În ceea ce priveşte oraşele cu cea mai mare frecvenţă a vizitelor raportată la numărul locuitorilor din oraş, pe primele locuri se situează Suceava (3,14 vizite/locuitor în 2017), Constanţa (2,9), Deva (2,84), Cluj-Napoca (2,83) şi Bucureşti (2,63).
