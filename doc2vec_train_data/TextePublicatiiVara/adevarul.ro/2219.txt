Cum să irigaţi plantele de apartament cât sunteţi plecaţi în concediu. Secrete ieftine şi eficiente
9 iunie 2018, 06:17
Paiele puse în ghiveci vă pot salva florile de la secetă FOTO Diana Frîncu
Iubitorii plantelor decorative se confruntă vară de vară cu problema irigării florilor în perioada în care sunt plecaţi în vacanţă mai mult de o săptămână. Dacă nu aveţi la cine să apelaţi pentru a veni zilnic să vă ude plantele, există soluţii ieftine, eficiente şi deloc complicate.
Cum pregătim şi verificăm sistemul de irigaţii primăvara. La ce trebui...
Există două variante pentru a fi siguri că plantele nu se vor usca până la întoarcerea dumneavoastră acasă. Fie apelaţi la ”chimicalele” existente în comerţ, fie la metodele ”băbeşti”. Ambele au dat rezultate bune.
Dacă vreţi să apelaţi la produsele din comerţ, trebuie să ştiţi că există în magazinele de specialitate un gel special (hidrogel) care se presară în pământul giveciului sau chiar se amestecă direct cu pământul la plantare. Odată ce intră în contact cu apa, granulele de gel se îmbibă cu lichid şi elimină treptat apa, păstrând astfel umiditatea necesară în pământ. Hidrogelul poate fi folosit chiar şi în grădină, la răsaduri de legume, la pomii fructiferi şi chiar la vie. Dezavantajul este că preţul unui sac de hidrogel nu este chiar mic, iar ca să-l folosiţi în grădină este necesară o investiţie de câteva sute de lei. Folosit în ghiveci, hidrogelul vă poate proteja planta de secetă maximum şapte, opt zile.
Metodele ”băbeşti”  sunt mult mai ieftine, dar necesită puţină îndemânare şi răbdare din partea dumneavoastră. Cea mai eficientă tehnică de irigare pe termen lung este sticla cu apă. Luaţi un PET de jumătate de litru sau mai mare, în funcţie de dimensiunea ghiveciului, scoateţi pământ atât cât să încapă sticla aşezată cu gura în jos şi fără dop. Perforaţi fundul sticlei în două locuri (găuri mici, cu diametrul de 5 mm maximum) şi umpleţi sticla cu apă. În acest mod, planta va putea să tragă apă continuu apă pe o perioadă îndelungată.
Dacă vi se pare prea complicată această metodă, puteţi să cumpăraţi din comerţ scoarţă de copac mărunţită pe care o presăraţi într-un strat consistent deasupra pământului din ghiveci şi apoi udaţi până ce lemnul este îmbibat cu apă. În acest mod se poate menţine umiditatea mai mult timp, iar planta nu se va usca. În loc de scoarţă, puteţi folosi şi paie.
La fel de eficientă este şi tehnica ligheanului. Aşezaţi pur şi simplu ghivecele cu flori într-un recipient plin cu apă, dar trebuie să fiţi atenţi ca ghiveciul să fie perforat la bază. Pentru ca metoda să fie şi mai eficientă, în vasul plin cu apă, aşezaţi în straturi cârpe din bumbac (prosoape), iar peste acest pat aşezţi ghiveciul.  Astfel planta va trage apă atât cât va avea nevoie.
Cât timp sunteţi plecaţi de acasă, faceţi un sacrificiu şi mutaţi ghivecele de flori din zonele însorite, iar dacă locuiţi la bloc, este bine să trageţi draperiile astfel încât florile să stea în permanenţă la umbră.
