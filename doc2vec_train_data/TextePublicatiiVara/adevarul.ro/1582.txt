6 iunie 2018, 12:32
Peisaj trist, cu ruinele unde s-a promis o investiţie de 6,25 milioane de euro FOTO Costel Crângan
Singurul complex public de agrement din Galaţi este închis de patru ani, după ce autorităţile nu au reuşit să asigure acolo minimele de condiţii de igienă prevăzute de lege. În ultimele 13 luni, obiectivul a fost dat sub administrare privată, însă a rămas în continuare închis, deşi erau promise investiţii fabuloase.
Noul port de ambarcaţiuni de agrement se face prin negociere directă, ...
Plaja Dunărea din Galaţi este singura plajă publică din oraş. Şi nu înseamnă doar un hectar de plajă la malul Dunării, ci este un complex de agrement în toată regula, incluzând două bazine de înot de mari dimensiuni, două piscine  pentru copii, vestiare, grupuri sanitare, duşuri, spaţii pentru comerţ şi restaurante, zonă pentru spectacole, o parcare genereroasă, ba chiar şi ceva terenuri pentru sport.
Construit acum o jumătate de secol, complexul de agrement a fost locul de bază pentru relaxare pe perioada verii pentru numeroase generaţii de gălăţeni. Atâta doar că din 1990 încoace acolo nu s-a mai investiti nimic, ci s-a mers într-o inerţie păguboasă, cârpindu-se pe ici, pe colo, la minima rezistenţă. 
Asta deşi venituri au fost mereu, atât din bilete, cât şi din o serie de spaţii din incinta complexului, care au fost concesionate cu bucăţica unor oameni cu proptele politice (cum ar fi ginerele fostului primar, actual deputat, Eugen Durbacă).
Acum patru ani, autorităţile sanitare, ajunse într-un control după ce fuseseră sesizate de o serie de gălăţeni că s-au pomenit cu boli de ochi şi de piele din cauza mizeriei de la plaja „Dunărea”, au închis activitatea complexului şi au cerut autorităţilor locale să investească dacă vor autorizaţie de funcţionare.
De atunci, zona de agrement a stat mai mult închisă, autorităţile locale nefiind în stare (nici în mandantul lui Marius Stan, nici în cel al Ionuţ Pucheanu) să găsească soluţii financiare (un studiu de fezabiliate întocmit în 2015 arăta că ar necesare cam 300.000 de euro) pentru a rezolva lucrurile. Asta în timp ce pe tot felul de concerte şi evenimente cu public s-au cheltuit din bugetul local, în ultimii patru ani, nu mai puţin de 1,8 milioane de euro.
Schiţele noului complex de agrement arătau fabulos FOTO Costel Crângan 
În urmă cu doi ani şi jumătate, autorităţile  din Galaţi anunţau că vor scoate la licitaţie complexul, astfel încât să se construiască acolo, din fonduri private, un adevărat paradis al distracţiei. Licitaţia n-a mers, însă, deloc aşa cum se aşteptau aleşii. Cu chiu, cu vai, a fost găsit un investitor, firma Karan Business & Finance SRL din Bucureşti (vorba vine, patronul era din Brăila), care promitea, prin contractul semnat în aprilie 2017, investiţii fabuloase, de peste 6,25 de milioane de euro, într-un parc acvatic, zonă de distracţie, spaţii de concerte, restaurante, cluburi, ba chiar şi un mic hotel.
În final însă firma amintită n-a construit absolut nimic (ba chiar şi-a schimbat proprietarul, ajungând pe mâna unui controversat om de afaceri italo-iranian, pe nume Mohammad Rezazadeh Kermani), ci doar a cosit câteva bălării din curte, a dat cu un pic de vopsea şi a montat o piscină din plastic, de 30 de metri pătraţi. În rest, doar promisiuni şi un singur fapt concret: majorarea de 8 ori a preţului de intrare la plajă.
„Investiţie”: piscină publică de 30 mp pentru un oraş de 300.000 de locuitori FOTO Costel Crângan
Consecinţa nerespectării contractului a fost că, în luna mai, primăria Galaţi a pornit procedurile de reziliere a concesiunii, ultima procedură (preluarea plajei de la „investitor”) fiind rezolvată zilele trecute. Cel mai probabil, totul se va solda şi cu un litigiu în instanţă, dat fiind că fostul concesionar revendică despăgubiri pentru o serie de cheltuieli făcute în perspectiva investiţiilor, însă municipalitatea nu-i recunoaşte pretenţiile, deoarece orice lucrări preliminare nu au fost autorizate.
Cât priveşte viitorul plajei „Dunărea”, gălăţenii au parte de noi promisiuni. „După această procedură de predare-primire urmează ca specialiştii noştri să evalueze posibilitatea ca Primăria să facă sau nu o investiţie rapidă în reabilitarea unuia din cele două bazine. Sperăm ca până la finele verii să avem măcar un bazin pentru gălăţeni. Dacă expertiza va recomanda luarea altor măsuri, vom intra pe o proiectare rapidă şi sperăm ca în 2019 să avem un ştrand la minim de calitate şi confort”, a declarat primarul Ionuţ Pucheanu. 
