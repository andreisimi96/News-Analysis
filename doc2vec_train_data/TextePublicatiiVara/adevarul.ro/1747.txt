6 iunie 2018, 18:57
Emirul Qatarului l-a îmbrăţişat pe un influent predicator musulman care a făcut apeluri la uciderea soldaţilor americani mobilizaţi în Irak şi şi-a exprimat speranţa pentru un nou Holcaust, relatează publicaţia conservatoare The Washington Free Beacon.
Potrivit unor imagini difuzate online, şeicul Tamim bin Hamad al-Thani, emirul Qatarului, apare îmbrăţişându-l pe Yusuf al-Qaradawi, un inspirator al Fraţilor Musulmani.
Cei doi s-au întâlnit în cadrul unui banchet oferit săptămâna trecută de emir cu prilejul Ramadanului.
Yusuf al-Qaradawi nu are drept de acces în Statele Unite, întrucât a făcut apeluri la uciderea evreilor şi americanilor. El este căutat şi de autorităţile egiptene.
De fapt, Egiptul a rupt relaţiile diplomatice cu Qatarul, la fel ca Arabia Saudită, Emiratele Arabe Unite şi Bahrainul. Cele patru ţări îi reproşează Qatarului că sponsorizează terorismul şi se apropie de Iran. Preşedintele american Donald Trump a formulat acuzaţii similare la adresa puterii de la Doha. Cu toate aceastea, el l-a primit în aprilie la Casa Albă pe emirul Qatarului, numindu-l un „mare prieten“.
Recent, ministrul Apărării din Qatar şi-a exprimat dorinţa aderării ţării sale la NATO.
