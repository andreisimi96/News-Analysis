6 iunie 2018, 14:14
Maşina a râmas în custodia Poliţiei de Frontieră FOTO Poliţia de Frontieră
Un autoturism de lux, furat din Marea Britanie, a fost descoperit de poliţiştii de frontieră români, la Ostrov. La volanul maşinii se afla un bărbat din judeţul Suceava.
Poliţiştii de frontieră din cadrul Gărzii de Coastă - P.T.F. Ostrov au depistat şi indisponibilizat un autoturism marca BMW, model X6, condus de un cetăţean român, ce figura ca fiind furat din Marea Britanie. Pe 5 iunie, la punctul de trecere a frontierei Ostrov, judeţul Constanţa, s-a prezentat pe sensul de ieşire din ţară un cetăţean român, în vârstă de 47 de ani, cu domiciliul în judeţul Suceava, la volanul autoturismului marca BMW, model X6, înmatriculat în Marea Britanie.
Cu ocazia controlului documentelor de călătorie, poliţiştii de frontieră au efectuat verificări suplimentare cu privire la autoturismul în cauză, în urma cărora au constatat că autovehiculul este căutat de autorităţile din Marea Britanie, acesta fiind declarat furat. Luat la întrebări, şoferul a declarat că nu este proprietarul maşinii şi că intenţiona să meargă în Bulgaria pentru a efectua formalităţile în vederea înmatriculării acesteia, fără să ştie că este semnalată ca fiind furată.
Autoturismul, în valoare de aproximativ 230.000 lei, a fost indisponibilizat la sediul Gărzii de Coastă până la finalizarea cercetărilor, iar în cauză poliţiştii de frontieră efectuează cercetări sub aspectul săvârşirii infracţiunii de furt, la finalizare urmând a fi luate măsurile legale ce se impun.
