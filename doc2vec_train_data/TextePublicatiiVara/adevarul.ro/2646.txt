12 iunie 2018, 00:57
Solista de muzică populară, Maria Butaciu a murit luni seara în urma unui accident vascular care a lăsat-o pe artistă în comă de mai bine de o lună, potrivit Realitatea.
Maria Butaciu s-a stins în jurul orei 22, după ce la începutul lunii mai, artista în vârstă de  78 de ani a suferit un accident vascular care a lăsat-o în comă.
Internată la spitalul Floreasca, starea de sănătate a artistei s-a înrăutăţit duminică dimineaţă când aceasta a făcut un stop cardio respirator. Luni seara, suferind de un alt stop medicii n-au mai reuşit să o stabilizeze, subliniază SpyNews.
Paul Surugiu, cunoscut şi ca Fuego, a confirmat vestea pe Facebook unde a scris despre artistă că a fost un om cald, „plin de viaţă şi înţelepciune”, şi care „mi-a fost exemplu de conduită”.
„Cu tristeţe am aflat acum de la Mioara Velicu, îndurerată, că a plecat buna noastră prietenă, marea artistă, Maria Butaciu! Se-ntâmplă să mă compleşească amintiri, clipe frumoase petrecute îmrepună, turnee, emisiuni şi nenumărate momente ce m-au marcat! A fost un om bun, cald, vesel, plin de viaţă şi înţelepciune! Ne-a bucureat pe toţi cu învăţăturile sale, iar mie mi-a fost model, exemplu de conduită! Artiştii cumva nu mai sunt ai noştri, sunt ai publicului, şi cred că publicul trebuie să şi-o amintească veşnic, demnă, autentică, mândră, o pagină importantă a folclorului românesc! Acum, de Centenar, la 100 de ani de la unire, Maria Butaciu şia şăsat vălul. şi-a aşezat pălăria simbolică peste România mare, care o iubeşte ca pe-o nestemată! Rămas bun, prietenă dragă, mare doamnă a României!, a scris Paul Surugiu pe Facebook.
Iuliana Tudor şi-a luat şi ea rămas bun de la Maria Butaciu, scriind pe Facebook că românilor le-au rămas cântecele artistei.
„S-a stins din viaţă Maria Butaciu! A fost cu adevărat o mare artistă! Ne rămân cântecele sale...fredonate de toţi românii!
Rămas bun!”, a precizat Iuliana Tudor.
