Care este scena care a atras criticile ministrului Culturii?
Scena în care maşina a fost îngropată (scena în care o maşină în care 4 tineri palestinieni au fost ucişi din greşeală de soldaţii israelieni este îngropată de Armata Israeliană pentru a muşamaliza cazul -nr.), deoarece Armata nu ar face niciodată un asemenea lucru. 
A mai fost o scenă care mi s-a părut destul de sensibilă: cea  în care tatăl tânărului soldat povesteşte cum a vândut Biblia deţinută de generaţii în familie pentru a-şi cumpăra o revistă Playboy. 
Nuuu, acea scenă nu a fost o problemă. Am întâlnit câţiva rabini care au râs la această scenă. Au înţeles. Este ceva mai sfânt decât Biblia în Israel, Armata. Nu ai voie să critici Armata, deoarece simbolizează eliberarea de traumele noastre trecute şi de cei 2.000 de ani în exil. Nu poţi să critici îngerul tău salvator. Oamenii nu fac asta. 
Efectul filmului: ministrul Culturii vrea să controleze fondurile publice pentru cinematografie
Dincolo de declaraţiile ministrului Culturii, în care filmul era criticat, aţi avut alte probleme în a produce şi promova filmul? 
Nu, nu am avut probleme. Acum încearcă să schimbe modul de finanţare a industriei cinematografice din Israel, astfel încât să existe un singur fond de finanţare care să fie controlat direct de guvern. Sper că nu va reuşi, pentru că acesta ar fi sfârşitul cinematografiei israeliene. Ar omorî cinematografia israeliană, care a fost în ultimii 15 ani cel mai de succes ambasador cultural al ţării. Tinerii cineaşti s-ar autocenzura ştiind că nu vor obţine finanţare dacă abordează scene mai îndrăzneţe. Am discutat deja cu câţiva dintre ei, care au spus că vor renunţa la anumite scene din cauza discuţiilor din jurul filmului meu. 
Oamenii cred că sunt un activist politic, dar nu e aşa. Eu nu simt că am avut curaj să fac acest film. Când scriu scenariul şi realizez filmul eu nu mă uit în stânga şi în dreapta, mă concentrez doar la ceea ce este relevant pentru drama pe care vreau s-o povestesc. Când începi să iei în considerare astfel de argumente, începi să baţi primul cui în coşciugul filmului tău. Experienţa mea mi-a arăta că la final, filmul va câştiga şi artistul va câştiga, dacă lucrează aşa. Când lucrez eu sunt convins că nu am nimic de pierdut.
Când făceam proiecţii în Europa, din când în când veneau la mine ambasadorii sau consulii şi-mi spuneau că un astfel de film îi poate scuti de un an de explicaţii, dar m-au rugat să nu spun asta ministrului Culturii. 
A fost un festival de film evreiesc în Franţa care a decis să proiecteze în deschidere Foxtrot, iar ministrul Culturii a spus directorului festivalului că nu are voie să facă acest lucru. Situaţia a ajuns în presa din Franţa şi a făcut mare gălăgie, a fost în deschiderea jurnalelor principale de ştiri. Să te iei de cultură în Franţa este la fel cum te-ai lua se forţele armate din Israel. Israelienii evrei care sunt cea mai de dreapta comunitate din Europa au venit la proiecţie şi mi-au spus că au venit să apare statul Israel, să apere Armata israeliană, să protesteze faţă de mine. Acum sunt un pic jenaţi, pentru că nu înţeleg despre ce a vorbit ministrul Culturii. 
Scena cu maşina e inspirată dintr-o situaţie reală pe care aţi trăit-o?
Nu, eu am avut experienţe diferite când am fost în Armată. Am ales să adaug un strat suprarealist la povestea cu Armata din film. Nu există în realitate un astfel de post de control precum cel din film. Am făcut asta ştiind că este o situaţie sensibilă şi nu am vrut ca oamenii să vadă imaginea de ansamblu. Le-am spus că nu există un astfel de post de control sau un astfel de computer cum sunt cele din film, deci este o alegorie. Am învăţat însă că atunci când vrei să vezi ceva, când nu ai mintea deschisă nu-ţi vei schimba perspectiva orice s-ar întâmpla. 
„Mi se pare că şi românii dansează, într-un fel, Foxtrot”
Care este mesajul filmului pentru israelieni? 
Cred că filmul meu este mai puţin politic şi mai social, deoarece într-un film politic împarţi personajele în băieţii buni şi băieţii răi, iar apoi te situezi de partea uneia dintre tabere. În cazul meu, am vrut să înţeleg, să analizez de ce ne purtăm aşa cum ne purtăm, pentru că după părerea mea nu suntem pregătiţi să rezolvăm problema deoarece nu realizăm care este cauza problemei. 
Cred că realizarea filmului a fost, cu ajutorul ministrului Culturii, că a reuşit să pornească o dezbatere aprinsă. A fost o dezbatere publică uriaşă care a durat luni întregi. A fost în presă, la televizor, pe reţelele sociale, în cafenele. A fost unul dintre subiectele zilei. Nu-mi fac iluzia că un film poate schimba o societate, dar cred că un film poate face un pas în direcţia schimbării şi cred că Foxtrot a făcut un pas, nu îndeajuns de mare, dar important. 
Filmul are şi un mesaj universal? Care ar fi mesajul pentru români? 
Aşa cum v-am mai spus, mi se pare că şi românii dansează, într-un fel, Foxtrot. De asemenea, este o dramă unei familii care se destramă, este despre o familie care este confruntată cu drama unei pierderi. Este de asemenea un film foarte cinematic, foarte vizual, sunt şi foarte multe surprize. Nu se reduce totul la mesaj.
