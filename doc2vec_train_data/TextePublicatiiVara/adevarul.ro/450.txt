Reforma privind muncitorii detaşaţi, aprobată de Parlamentul European
30 mai 2018, 11:03
Parlamentul European (PE), reunit în sesiune plenară la Strasbourg, a aprobat cu o largă majoritate de 456 la 147 de voturi şi 49 de abţineri reforma muncii detaşate, un text negociat timp de peste doi ani, scrie AFP.
La începutul lui martie, negociatori PE au ajuns la un acord cu Consiliul, care reprezintă cele 28 de state membre ale Uniunii Europene (UE), şi Comisia Europeană (CE).
Statele membre au de-acum termen doi ani să transpună această directivă.
Detaşarea muncitorilor le permite europenilor să muncească în altă ţară decât a lor şi să cotizeze la sistemul securităţii sociale din ţara lor de origine.
Subiectul a fost o temă emblematică a campaniei prezidenţiale franceze, iar acordul european este considerat o victorie a lui Emmanuel Macron.
„Un succes esenţial pentru o Europă care protejează!“, şi-a exprimat satisfacţia marţi, într-un mesaj postat pe Twitter, preşedintele francez.
„Această directivă revizuită va permite o îmbunătăţire a condiţiilor muncitorilor, asigurând o concurenţă mai loială între întreprinderile europene, care vor fi nevoite să concureze în competenţe şi nu în social“, a declarat eurodeputata franceză Élisabeth Morin-Chartier (PPE), coraportoare a textului, după adoptarea directivei.
