29 mai 2018, 13:34
Un tânăr în vârstă de 18 ani din Cugir a fost condamnat la pedeapsa internării într-un centru educativ pe o perioadă de 8 luni pentru tentativă la tâlhărie. Inculpatul se numeşte Sabău Marian şi mai este cercetat, respectiv judecat şi în alte dosare pentru infracţiuni similare.
Aventurile penale ale ”zugravului-ţepar” din Alba. După zeci de plânge...
În acest dosar s-a reţinut că inculpatul, în 29 martie 2017, a abordat doi minori în zona Pieţei ”1 Mai” din Cugir, cărora le-a cerut bani. Ulterior, a început să îl controleze în buzunare pe unul dintre aceştia, care s-a opus, motiv pentru care a fost lovit cu pumnul şi piciorul de către inculpat. Agresorul a fost oprit de un martor care se afla în zonă şi care a observat agresiunea asupra minorului. Inculpatul a recunoscut faptele şi a spus anchetatorilor că se afla sub influenţa băuturilor alcoolice.
Decizia a fost pronunţată în 2 mai şi nu a fost apelată de către inculpat. ”Admite în parte acţiunea civilă formulată de persoana vătămată minoră şi în consecinţă obligă inculpatul la plata sumei de 2.000 lei reprezentând daune morale către partea civilă. Ia act că persoana vătămată a recuperat integral prejudiciul material”, se afirmă în minuta deciziei de la Judecătorie. 
Sabău Marian mai este judecat într-un alt dosar pentru tâlhărie calificată. ”În timp ce persoana vătămată de sex feminin I. L. se afla într-o staţie de autobuz din oraşul Cugir, inculpatul i-a smuls din mâna dreaptă plasa din plastic în care avea o bluză, o fustă şi geanta care conţinea telefonul mobil marca Samsung, un ceas de mână, un inel de argint, mărgele, cercei, o brăţară, o cruciuliţă şi suma de 66 lei, şi a fugit de la faţa locului, cauzând persoanei vătămate un prejudiciu în cuantum de aproximativ 500 lei”, se afirmă într-un comunicat al IPJ Alba. Tânărul a mai fost trimis în judecată, în 2017, pentru săvârşirea mai multor infracţiuni similare de tâlhărie calificată, tâlhărie şi furt calificat. 
