Imagine de arhivă
Aproximativ 83 la sută dintre şcolile din mediul rural nu fac performanţă şi tot de la sat sunt şi cei mai mulţi elevi care abandonează şcoala, peste 25 de procente, potrivit Raportului de Dezvoltare Globală pentru anul 2018, realizat de Banca Mondială. Principala cauză o reprezintă subfinanţarea educaţiei, sub nivelul recomandat de organizaţiile internaţionale.
Anonimii sufletişti care construiesc case pentru nevoiaşi. „Nu ajutăm ...
Raportul Băncii Mondiale arată că multe dintre şcolile din România nu fac performanţă, altfel spus elevii nu ştiu să rezolve probleme complexe.
„În România, contează foarte mult unde trăieşti. În zonele rurale, doar 1 % din şcoli au performanţe ridicate, iar 83 % au performanţe scăzute”, susţine Tatiana Proskuryakova, country manager, Banca Mondială, citată de Digi24.
Raportul Băncii Mondiale arată şi că mulţi dintre angajatori spun că tinerii absolvenţi nu au competenţe practice, iar cei care au absolvit învăţământul profesional au competenţe învechite.
„De obicei dăm vina pe educaţie pentru anumite eşecuri din economie. Dar când pregătim tinerii şi îi trimitem pe o piaţă care nu are joburile respective, nu putem da vina pe sistemul de educaţie”, este de părere Halsey Rogers, coautor al Raportului Băncii Mondiale.
Probleme mari sunt şi în privinţa abandonului şcolar, iar potrivit reprezentanţilor Băncii Mondiale, pentru rezolvarea acestei probleme este necesară creşterea investiţiilor din educaţie.
„Aproape 27% dintre tinerii din zona rurală abandonează devreme şcoala, în timp ce în zona urbană, doar 6 %. Aceste diferenţe sunt cauzate de slaba finanţare a educaţiei. România investeşte cel mai puţin în educaţie faţă orice altă ţară din UE, ceea ce face ca ţării să îi fie foarte greu să concureze cu altele”, spune Tatiana Proskuryakova.
Mai exact, doar 3,1 la sută din PIB a mers anul acesta către educaţie, în timp ce UNESCO recomandă ca finanţarea să fie între 4 şi 6 procente, pentru obţinerea de performanţe.
„În anul 2017, 18,1% dintre tinerii cu vârsta între 18 si 24 de ani se aflau în situaţia de a fi părăsit prematur sistemul de educatie, finalizand cel mult învăţămantul gimnazial. Suntem datori să facem intervenţii rapide pentru a avea efect într-un an, 2 sau 3”, spune Valentin Popa, ministrul Educaţiei.
În acest sens, ministrul Educaţiei a anunţat că pregăteşte un proiect în valoare de 400 de milioane de euro astfel încât elevii care vin frecvent la ore să fie recompensaţi, iar profesorii de la oraşe să fie plătiţi cu ora pentru cursurile predate în şcolile din mediul rural. Tot din aceşti bani vor fi modernizate şi laboratoarele din şcolile de la sate.
