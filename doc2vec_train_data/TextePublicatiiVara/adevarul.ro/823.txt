2 iunie 2018, 16:52
Benedict Cumberbatch, erou şi în realitate FOTO Guliver/Getty Images
Actorul britanic Benedict Cumberbatch, cunoscut pentru rolul principal din serialul de televiziune „Sherlock Holmes“, dar şi din „Doctor Strange“, s-a transformat într-un veritabil erou, precum în filmele sale, salvând un ciclist din situaţia de a fi jefuit.
Actorul Benedict Cumberbatch a devenit tatăl unui băieţel
Cumberbatch, în vârstă de 41 de ani, „a sărit“ din Uberul care-l conducea acasă, în care se afla şi soţia lui, Sophie Hunter, pentru a veni în ajutorul unui ciclist, angajat al companiei „Deliveroo“, în timp ce era atacat de patru hoţi, pe străzile Londrei, scrie Reuters. 
Tentativa de jaf a avut loc pe Marylebone High Street, chiar la câţiva paşi de casa fictivă a personajului Sherlock Holmes de pe Baker Street, interpretat de Benedict. 
„Unul dintre hoţi a încercat să fugă cu bicicleta bărbatului, pe care l-a lovit iniţial cu pumnul în faţă, l-a trântit pe trotuar şi l-a lovit apoi cu casca de protecţie...“ au declarat reprezentanţii Poliţiei Metropolitane, adăugând că incidentul a avut loc în noiembrie, anul trecut. Informaţiile au apărut, însă, recent în presa internaţională. 
Văzând din maşină cum patru bărbaţi încercau să-l jefuiască pe biciclistul care transporta mâncare, actorul a sărit imediat în ajutorulu lui, strigând către atacatori: „Lăsaţi-l în pace“. Potrivit martorilor, hoţii au încercat să-l lovească pe actor, care a ştiut însă să riposteze. Curând, au renunţat şi au luat-o la fugă. 
„Ciclistul a fost norocos, Benedict este un super-erou“, a declarat şoferul Uber-ului, care a asistat la toată scena. „Benedict a dat dovadă de curaj  şi altruism. Dacă nu ar fi intervenit, biciclistul ar fi putut fi grav rănit“, a adăugat şoferul. 
„Hoţii au încercat să-l lovească pe Benedict, dar a reuşit să se apere, fără să fie rănit. Cred că au fugit în momentul în care şi-au dat seama cu cine au de-a face“, a mai spus şoferul de Uber. De asemenea, martorul a povestit că după ce hoţii au dispărut fără a reuşi să-i fure ceva, actorul l-a întrebat pe ciclist dacă este în regulă şi l-a îmbrăţişat. 
Ca reacţie la cele întâmplate, actorul a declarat pentru publicaţia tabloidă „The Sun“, că nu se consideră un erou, ci că a acţionat normal, sărind în ajutorul celui atacat. 
„Am făcut-o pentru că, nu ştiu, pur şi simplu era ceea ce trebuia să fac“, a declarat Cumberbatch. 
„Victima nu a necesitat tratament la spital. Nu s-au făcut arestări“, au precizat poliţiştii. 
Benedict Cumberbatch se bucură de o popularitate tot mai mare în ultimii ani, după succesul serialului „Sherlock“, produs de BBC, în care jacă rolul principal. Actorul britanic a interpretat personajul negativ în „Star Trek Into Darkness/ Star Trek în intuneric“, din 2013, şi a avut un rol important în trilogia „The Hobbit/ Hobbitul“, regizată de Peter Jackson. Actorul a fost distribuit alături de Meryl Streep în „August Osage County/ Ţinutul din mijlocul verii“, o adaptare hollywoodiană a unei celebre piese de teatru, dar şi în filme precum  „The Imitation Game/ Jocul codurilor“ , de Morten Tyldum, unde joacă rolul britanicului Alan Turing, care a spart codul Enigma folosit de nazişti pentru a comunica în timpul celui de-Al Doilea Război Mondial, „12 Years a Slave/ 12 ani de sclavie“, câştigătorul Oscarului pentru Cel mai bun film din 2013, şi „Tinker Tailor Soldier Spy/ Un spion care ştia prea multe“, din 2011.
Sophie Hunter este o regizoare de teatru şi actriţă şi a jucat şi în seriale precum „Crimele din Midsomer“, „Torchwood“ şi „Vanity Fair“.
Benedict Cumberbatch şi soţia sa, Sophie Hunter FOTO Getty Images
