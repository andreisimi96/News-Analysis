5 iunie 2018, 15:31
O companie germană de investiţii a decis să vândă pentru piese două aeronave Airbus superjumbo pentru care nu a mai găsit nicio companie aeriană interesată să le folosească.
Potrivit unui comunicat al companiei Dr. Peters Group, decizia a fost luată după ce Singapore Airlines a hotărât să nu prelungească contractele de leasing după încheierea perioadei de bază de zece ani.
„După negocieri ample şi intense cu diverse companii aeriene precum British Airways, Hi Fly şi Iran Air, Dr. Peters Group a decis să vândă componentele aeronavei şi va recomanda această abordare investitorilor săi”, a comunicat compania, precizând că va colabora cu VAS Aero Services pentru vânzarea componentelor. 
Compania germană consideră că va obţine 45 de milioane de dolari din vânzarea componentelor, conform calculului preliminar al VAS Aero Services. Suma reprezintă 10% din valoarea unei singure aeronave, preţul pieţei pentru un A380 fiind de 445 milioane de dolari.
„Principalul motiv pentru această evaluare este că multe companii aeriene care utilizează în prezent modelul A380-800 vor avea o cerere ridicată pentru a înlocui componentele individuale. În plus, strategia este de a continua contractul de leasing cu Rolls Royce sau cu o companie aeriană dincolo de luna martie 2019. Datorită numărului tot mai mare de maşini A380 operate de Rolls Royce, ceea ce va necesita întreţinere în următorii ani, Dr Peters Group se aşteaptă să genereze cel puţin venitul lunar curent de 480.000 USD pentru fiecare companie de investiţii. Se anticipează că motoarele vor fi vândute până la sfârşitul anului 2020”, se arată în comunicatul companiei de investiţii.
 De altfel, aceasta anticipează că principalele componente, precum platforma de aterizare sau motorul auxiliar vor fi vândute foarte rapid.
Strategia va fi votată la o reuniune a acţionarilor din 28 iunie 2018. Dacă votul va fi pozitiv, aceasta va fi pusă în aplicare imediat.
A380 generează probleme aeroporturilor
Airbus a 380-100 este cel mai mare avion de pasageri din lume aflat în producţie de serie şi primul avion de mare capacitate cu două punţi complete pentru pasageri. Capacitatea sa este de 525 pasageri (3 clase) sau 644 pasageri (2 clase) ori 853 pasageri (1 clasă).
Cu o lungime de 73 metri şi o anvergură a aripilor de 79,8 metri, A380 abia încape pe poarta standard (80X80 m), aeroporturile fiind nevoite să facă investiţii mari în infrastructură, precum lăţirea spaţiului de rulare, asfaltarea pragurilor pentru a nu se risca absorbţia de obiecte în motor, ranforsarea podurilor (acolo unde există), achiziţionarea de tractoare capabile să tragă uriaşa greutate a avionului, adaptarea porţilor pentru încărcarea a 500-800 pasageri. 
În plus, din cauza turbulenţelor provocate la decolare şi aterizare, trebuie asigurată o separaţie de 6-10 mile nautice faţă de următorul avion, mai mult decât în cazul oricărui avion, fiind necesare proceduri noi (avionul este încadrat în clasa „Super”, nu poate fi încadrat drept "Light", "Medium" sau "Heavy").
Avionul este cvadrimotor şi oferă zboruri de mare distanţă, de până la 15.200 km. Fiecare punte are câte două culoare, avionul fiind certificat pentru operaţiuni cu până la 880 pasageri (în mod tipic transportă numai 420 - 620 pasageri, în funcţie de dorinţa companiei proprietare). Prima companie care a folosit acest model a fost Singapore Airlines.
