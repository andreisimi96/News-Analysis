2 iunie 2018, 08:42
Bogdan Neagu, tânărul intrat în greva foamei la Vâlcea
După două zile de greva foamei, tânărul care protesta în faţa Parchetului de pe lângă Tribunalul Vâlcea a ajuns la spital. Nemâncat de 48 de ore, cu o stare a sănătăţii precară, bărbatul care luptă împotriva malpraxisului sistemului medical a fost internat în instituţia în care susţine că se petrec nereguli – Spitalul Judeţean Vâlcea.
UPDATE După 10 ani de luptă cu sistemul, a intrat în greva foamei pe t...
Bogdan Neagu (34 de ani) din Râmnicu Vâlcea a intrat în greva foamei joi, 31 mai. Tânărul a ales să protesteze în faţa Parchetului de pe lângă Tribunalul Vâlcea fiindcă acolo se află în lucru dosarul privind moartea suspectă a tatălui său, alături de alte cazuri în care este incriminat malpraxisul din sistemul medical vâlcean.
În ceea ce priveşte moartea suspectă a părintelui, Bogdan încearcă să facă lumină de mai bine de 10 ani, fără o finalitate, motiv care l-a determinat să concluzioneze că se încearcă muşamalizarea cazurilor de malpraxis din Vâlcea în aşa fel încât vinovaţii să nu poată să fie traşi la răspundere.
Acesta este şi motivul pentru care Bogdan Neagu s-a hotărât să protesteze şi în numele altor cazuri, pe care le cunoaşte foarte bine din postura iniţiatorului unui grup civic în urmă cu doi ani şi mai nou al unei asociaţii a victimelor malpraxisului medical.
S-a decis să facă greva foamei până vor veni la Vâlcea reprezentanţi ai corpului de control al Ministerului Justiţiei şi Ministerului Sănătăţii. 
Tânărul a declarat că nu va renunţa la acţiune nici dacă trebuie să-şi dea viaţa pentru cauza sa şi să lase orfani doi copii. Deşi bănuia că e posibil să i se facă rău, grevistul a declarat că după ce va ieşi din spital se va întoarce şi va relua protestul.
Reamintim povestea lui Bogdan Neagu a-l cărui tată a contactat în câteva zile, în care s-a internat pentru un banal concediu medical, o infecţie spitalicească, ce avea să-i provoace un stop-cardiorespirator după nici două săptămâni. De un deceniu se zbate ca cei care se fac vinovaţi de moartea tatălui său să fie traşi la răspundere.
El susţine şi cauzele altor vâlceni – unii şi-au pierdut copiii, alţii părinţii, ori s-au ales cu traume pe viaţă, din cauza, spun aceştia, a personalului medical din Spitalul Judeţean Vâlcea care nu şi-a făcut corespunzător datoria: nu au făcut ivestigaţii amănunţite, nu au descoperit cauzele în timp util, au tratat pacienţii pentru alte afecţiuni, nu le-au acordat dreptul la o a doua opinie medicală sau dacă au făcut-o acest lucru a fost tardiv etc. 
Nemâncat de două zile, aseară, cu puţin timp înainte de miezul nopţii, Bogdan Neagu a clacat. O ambulanţă la transportat la Spitalul Judeţean Vâlcea, iar înregistrări cu el în salvare au fost postate a scurt timp pe Facebook. Iniţiatoarea lor a titrat: „Tânărul Bogdan Neagu care îşi strigă dreptatea în stradă a fost dus la spital. Tânărul se afla în greva foamei de aproximativ 48 de ore”.
Tânărul aflat în greva foamei de două zile la Vâlcea a clacat şi a ajuns la spital II (Sursa Facebook)
Tot pe Facebook, ieri, grevistul recunoştea că o singură oficialitate i-a acordat atenţie - prefectul judeţului: „Îi mulţumesc domnului prefect Marin Florian pentru implicare şi pentru sprijinul promis. Este singurul reprezentant al unei instituţii publice care şi-a arătat interesul şi îngrijorarea în ceea ce priveşte demersul meu şi starea mea de sănătate venind personal în faţa Parchetului de pe lângă Tribunalul Vâlcea”.
Deşi destul de activ pe contul său de socializare, de această dată, prefectul Florian Marin nu a comentat în nici un fel cazul.
