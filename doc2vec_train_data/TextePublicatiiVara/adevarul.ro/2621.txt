11 iunie 2018, 18:18
Trecerea de pietoni 3D realizată în faţa Liceului de Arte „Margareta Sterian” intră în atenţia presei international. Potrivit viceprimarului Ionuţ Apostu, un jurnalist de la ABC News Australia şi-a manifestat interesul de a realiza un material despre proiectul realizat de în colaborare cu Primăria Buzău.
VIDEO Prima zebră 3D din România, realizată de elevii Liceului de Arte...
„După ce a fost realizată această trecere de pietoni, în luna noiembrie, am postat mai multe imagini pe Facebook şi pe contul meu de Instagram. Ele au fost apoi preluate de cei de la revista Descoperă. Ulterior, jurnalista Aneeta Bhole de la televiziunea ABC NEWS Australia i-a contactat pe cei de la Descoperă, întrebându-i dacă poate folosi imaginile pentru un material mai amplu. Ziariştii români i-au spus că poate lua legătura cu mine pentru că fotografiile sunt ale mele. Am vorbit cu jurnalista australiană şi i-am lăsat un mesaj cu toate datele”, a declarat viceprimarul Ionuţ Apostu.
Elevii Liceului de Artă conduşi de profesorul Ana Maria Bogleş şi directorul Mioara Sângeorzan, alături de angajaţii Urbis au refăcut marcajul singurei treceri de pietoni 3D din România. 
Aceasta este proiectată în aşa fel încât şoferii să aibă impresia că dungile albe plutesc, lucru care le va spori atenţia, obligându-i să oprească pentru a da prioritate pietonilor. O astfel de trecere de pietoni poate fi realizată doar pe străzile cu sens unic şi asta pentru că iluzia optică se creează doar dacă o priveşti dintr-un anumit unghi, calculat cu atenţie de proiectanţi. 
