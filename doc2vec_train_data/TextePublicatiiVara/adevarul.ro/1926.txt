Parlamentul a respins iniţiativa socialiştilor privind audierea lui Pa...
„Hoţul de miliarde Ilan Şor minte cu neruşinare că eu aş fi luat bani în plic. Nu am luat niciodată bani nici în plic, nici altfel de la Şor, Filat şi nimeni altcineva. Mi-am câştigat întotdeauna banii cinstit. Mai mult, de când am început să fac politică, am cheltuit propriile economii”, a scris Maia Sandu pe pagina sa de Facebook.
Ea a precizat că este „cu banii la vedere”. „Din 2012, când am acceptat funcţia de ministru, mi-am făcut publică declaraţia de avere, inclusiv economiile pe care le-am făcut în afara ţării. Pot să justific provenienţa legală a veniturilor şi cheltuielilor mele până la ultimul bănuţ”, a explicat preşedinta PAS.
Totodată, Maia Sandu a dat de înţeles că Ilan Şor este cel care, de fapt, şi-ar ascunde averea.
„Cheltuielile lor nu sunt făcute publice, dar pot fi văzute cu ochiul liber: vacanţe scumpe (închiriere de hoteluri private şi iahturi în Nice şi Maldive), avioane şi maşini de lux, concerte cu staruri naţionale şi internaţionale, magazine sociale peste tot în ţară, publicitate stradală la tot colţul, bani plătiţi oamenilor sărăciţi tot de ei pentru a-i aduce în stradă ca să ceară protejarea hoţilor de justiţie şi multe altele. Sursa acestor cheltuieli este, bineînţeles, miliardul furat, pentru că în declaraţiile sale de avere Şor se declară falit cu un salariu de 2.800 de lei pe lună şi datorii”, a subliniat lidera PAS.
Potrivit Maiei Sandu, primarul de Orhei vine cu acuzaţii la adresa ei „pentru că îi este frică”. 
„Trebuie să-i fie frică. Pentru furtul unui miliard de dolari termenul de prescripţie nu expiră niciodată. Şi nu există locuri pe pământ unde ar putea să se ascundă. Mai devreme sau mai târziu, el şi ceilalţi care se fac vinovaţi de furtul secolului vor fi traşi la răspundere şi vor înfunda puşcăria până la sfârşitul vieţii”, a spus Sandu.
Aceasta a afirmat că îl va da în judecată pe Ilan Şor pentru defăimare.
„Este adevărat că din cele o duzină de procese de judecată pe care le-am iniţiat în ultimii ani, m-am ales doar cu cheltuieli pentru achitarea taxei de stat. Procesele de judecată sunt tergiversate la nesfârşit. În pofida acestor experienţe, noi o să insistăm pe aplicarea legii”, a mai adăugat Maia Sandu.
