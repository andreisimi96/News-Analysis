1 iunie 2018, 09:27
Documentaţiile pentru pârtiile ce vor fi amenajate în zona montană a judeţului sunt în curs de realizare
Ministrul Turismului, Bogdan Gheorghe Trif, a declarat joi, în Staţiunea Padina - Peştera, că proiectul de realizare a primei pârtii de schi în zona montană a judeţului Dâmboviţa va fi sprijinit de Minister pentru a primi finanţare, după ce vor fi depuse documentaţiile necesare.
''În zona Padina Peştera sunt peisaje excepţionale, nu degeaba a fost declarată staţiune de interes naţional. Mă bucur că sunt mulţi turişti. Pârtia care se va face în această zonă este prinsă pe Masterplanul în turism, urmează să vină cu toată documentaţia şi cu siguranţă, aşa cum v-am spus, va avea sprijin real în Ministerul Turismului. Bineînţeles că da (va primi finanţare de la minister, n.r.). Aşteptăm să depună documentaţia completă'', a precizat ministrul Turismului, citat de Agerpres.
Iniţial, autorităţile judeţene au vorbit despre realizarea a patru pârtii de schi în zona Padina Peştera. Ulterior, au demarat proceduri pentru două dintre acestea.
''Am depus deja documente pentru trei proiecte: proiectul unu este pârtia de schi, proiectul numărul doi este parcarea publică din zona telecabinei de la Peştera şi proiectul numărul trei pe care l-am depus este Centrul de servicii pentru Poliţie, Jandarmerie şi ISU. Acestea trei sunt anul acesta de luat în analiză la Ministerul Turismului şi ne-am propus ca la rectificarea bugetară să existe o sumă de bani alocată, cu titlul de credit bugetar. Dacă avem credit bugetar şi credit angajament avem posibilitatea să facem achiziţiile publice şi ne-ar permite ca anul viitor, de exemplu, să lucrăm pe cele trei proiecte'', a precizat senatorul PSD de Dâmboviţa Adrian Ţuţuianu.
Potrivit acestuia, documentaţiile pentru pârtiile ce vor fi amenajate în zona montană a judeţului sunt în curs de realizare.
''Pentru una dintre pârtii avem pregătit proiectul tehnic, avem exproprieri, avem studiu de fezabilitate. Pentru celelalte avem pentru încă una exproprierile făcute, dar trebuie să lucrăm documentaţia tehnică. Astăzi domnul ministru ne-a dat o veste bună, în sensul că simplifică documentaţia tehnică necesară şi vom fi selectaţi la stadiul de studiu de fezabilitate'', a afirmat Ţuţuianu.
Ministrul Turismului, Bogdan Gheorghe Trif, a fost prezent joi în judeţul Dâmboviţa. S-a întâlnit la sediul Consiliului Judeţean cu autorităţi locale, parlamentari de Dâmboviţa şi investitori din turism, apoi a vizitat obiective turistice din municipiul Târgovişte. Ministrul a mai fost prezent în staţiunea balneo-climaterică Pucioasa şi în staţiunea Padina-Peştera, care în martie anul acesta a devenit staţiune de interes naţional. 
Pe hârtie, autorităţile judeţene vor ca la Padina să răsară două pârtii de schi (zona Moroeni), o parcare publică (zona telecabină Peştera) şi un centru multifuncţional de servicii (zona Salvamont). Obiectivul, pe termen lung, este de a transforma zona Padina - Peştera într-o staţiune turistică de interes naţional, cu 4.000 locuri de cazare. 
