31 mai 2018, 09:41
Scandalul de la Liceul Tehnologic Forestier din Sighetu Marmaţiei, care are în prim-plan sărutul pătimaş dintre un profesor de engleză şi eleva lui, a făcut înconjurul internetului. Profesorul şi-a recunoscut fapta şi a demisionat.
Cum se practică TRX, sportul ingenios care foloseşte greutatea propriu...
Istoria abundă în poveşti care au şocat lumea, de-a lungul anilor: profesori care s-au îndrăgostit de eleve, elevi care au dezvoltat sentimente nepotrivite faţă de dascălii lor. Poate cea mai cunoscută din istorie este idila dintre Mary Kay Letourneau şi elevul său de 13 ani Vili Fualaau. Pentru acest lucru, profesoara a fost condamnată, însă nici perioada petrecută în închisoare nu i-a putut separa pe cei doi. Eu au ajuns, în cele din urmă, să formeze o familie în toată regula.
Mary Kay Letourneau şi Vili Fualaau
Iubirea controversată dintre preşedintele Franţei şi profesoara sa
Poate cea mai cunoscută poveste de dragoste dintre un profesor şi elevul său este cea a cuplului prezidenţial francez - Emmanuel Macron şi soţia sa, Brigitte, cu 24 de ani mai în vârstă decât preşedintele. El avea doar 15 ani pe când s-au cunoscut şi era elevul lui Brigitte, profesoara de dramaturgie şi artă teatrală. „La 17 ani, mi-a spus că orice se va întâmpla el se va căsători cu mine”, a povestit ea pentru Paris Match. 
Emmanuel Macron, alături de Brigitte. Foto: Daily Mail
„Singura problemă este că el e mai tânăr decât mine”. Într-un interviu foarte cinstit, femeia în vârstă de 64 de ani, a recunoscut că îşi dă seama de această diferenţă în fiecare dimineaţă, când se trezeşte şi se uită la soţul său în vârstă de 39 de ani. „Desigur, luăm micul dejun, eu cu ridurile mele, el cu o faţă proaspătă, dar aşa se întâmplă”, a spus Brigitte Macron. 
Nici în România nu lipsesc astfel de poveşti. Opinia publică este astăzi marcată de povestea profesorului de engleză din Sighetu Marmaţiei care a fost filmat în timp ce săruta pătimaş o elevă chiar în timpul orelor. După ce filmuleţul a ajuns pe internet, profesorul şi-a recunoscut fapta şi a demisionat. Aceste fapte par de neimaginat, însă studiul psihologic al fenomenului i-a măcinat pe foarte mulţi cercetători.
Dr. Drean Haddock a făcut un studiu bazat pe subiecţi care s-au îndrăgostit de-a lungul timpului de elevele lor şi mai apoi i-a consiliat după arest. „Mulţi profesori pe care i-am intervievat ştiau că ceea ce fac este greşit, doar că pur şi simplu nu îşi pot controla impulsurile. Este vorba despre un sentiment de putere atunci când simt că o elevă tânără se poate îndrăgosti de un profesor, mai ales atunci când profesorul este în vârstă”, a spus Haddock pentru ABC News. 
Cristina Cătălin, psiholog clinician, susţine că există şi posibilitatea ca eleva/elevul să facă primul pas spre o idilă, mai ales dacă este vorba despre vârste mai înaintate ale elevilor. Ştiind că isprava este filmată, elevul ar putea să vrea să îşi distrugă profesorul. Pe de altă parte, profesorul trebuie să fie pregătit să nu dea curs acestor propuneri. „Este normal ca un profesor să fie mai empatic faţă de elevi, însă acest lucru nu trebuie să se traducă niciodată în instincte sexuale”, a spus Cristina Cătălin pentru Adevărul.
„O traumă din copilărie nu poate să fie motivul pentru care un profesor începe o relaţie cu o elevă. Sunt poveşti. Profesorul este un adult, faptul că o anumită elevă îi aduce aminte de iubirea lui din liceu nu este un argument psihologic susţinut pentru o astfel de faptă“, mai adaugă psihologul. 
Testele psihologice pentru profesori sunt obligatorii, conform Legii Educaţiei Naţionale nr. 1/2011. 
