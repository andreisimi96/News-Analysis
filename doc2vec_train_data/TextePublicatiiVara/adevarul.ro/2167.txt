Trump trece cu vederea anexarea Crimeei şi cere revenirea la formatul G8, cu Rusia la masa negocierilor
8 iunie 2018, 16:38
Preşedintele american Donald Trump şi-a îndemnat vineri omologii din G7 să ia în calcul reprimirea Rusiei în grupul celor mai industrializate ţări din lume, relatează AFP.
Moscova şi Washingtonul negociază un summit Putin-Trump. Austria, posi...
„Ei au alungat Rusia, ar trebui să reintegreze Rusia. Pentru că trebuie să avem Rusia la masa negocierilor“, a declarat liderul de la Casa Albă înainte de a pleca spre Canada, unde urmează să participe la summitul G7.
Formatul G7 este valabil din 2014, când s-a restrâns de la G8, în urma excluderii Rusiei, din cauza anexării peninsulei Crimeea.
Această declaraţie vine în contextul apariţiei unor informaţii cu privire la pregătirea unui summit Putin-Trump.
Conform presei ruse, cei doi lideri ai lumii ar urma să se întâlnească în cursul acestei veri, iar gazda ar putea fi Austria.
Guvernul canadian a respins ideea revenirii la formatul G8 cu Rusia în calitate de membru, în timp ce noul premier italian Giuseppe Conte a susţinut propunerea preşedintelui american. Este un nou semn al lui Conte de a intra în graţiile Moscovei. Anterior, şeful Guvernului italian s-a pronunţat pentru ridicarea sancţiunilor internaţionale impuse Rusiei pentru anexarea Crimeei şi susţinerea separatiştilor proruşi din estul Ucrainei.
Întrebat despre declaraţia lui Trump, purtătorul de cuvânt al Kremlinului Dmitri Peskov a spus că „Rusia se concentrează pe alte formate, pe lângă cel al G7“.
