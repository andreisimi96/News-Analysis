La o seară după mitingul organizat de PSD în Piaţa Victoriei din Bucureşti, liderul social-democrat, Liviu Dragnea, a lansat o serie de ameninţări. Liderul PSD i-a avertizat pe procurori „să nu dea curs demenţei“ de a cerceta plângerea penală împotriva Vioricăi Dăncilă, i-a numit „şobolani“ pe protestatarii #rezist şi i-a acuzat pe liderii UE şi NATO că au finanţat „statul paralel“.
Dragnea, avertisment pe tema plângerii penale pe numele lui Dăncilă: S...
Liderul PSD Liviu Dragnea a vorbit duminică seara, la Antena 3, despre mitingul organizat în Piaţa Victoriei, anunţând că acesta a fost doar „mitingul mic”. „A fost o emoţie puternică în Piaţă, nu pot spune că a fost o emoţie pozitivă, a fost o descărcare a celor din Piaţă. Ăsta a fost mitingul mic. Următorul va fi uriaş, într-o altă locaţie, pentru că în Piaţa Victoriei nu are loc. Au făcut un miting pe care l-au photoshopat, au aruncat în presă sute de mii. Le-am arătat noi ce înseamnă sute de mii,” a explicat acesta.
Liderul Camerei Deputaţilor a precizat că speră ca preşedintele Klaus Iohannis să nu facă „greşeala fatală” de a nu pune în aplicare o decizie CCR, avertizând că PSD „nu va sta cu mâinile în sân”.
„Eu am spus că suntem hotărâţi să mergem până la capăt. Eu nu sunt prezicător şi nu ştiu ce va face Iohannis. Dar dacă va face greşeala fatală de a nu pune în aplicare o decizie a CCR, pe noi nu o să ne lase indiferenţi. Noi nu putem să stăm cu mâinile în sân. Vom utiliza tot ce avem la dispoziţie. Se poate ajunge la orice”, a anunţat Dragnea.
Totodată, întrebat despre plângerea penală făcută de preşedintele PNL Ludovic Orban pe numele Vioricăi Dăncilă cu acuzaţia de „înaltă trădare”, Liviu Dragnea a declarat că speră ca procurorii să nu „rişte atât de mult” încât să dea curs unei astfel de „demenţe”.
„Nu ştiu dacă vor merge mai departe cu demenţa. Ce vă pot spune cu siguranţă este că este o comandă foarte fermă. Sper să nu fie niciun procuror care să rişte atât de mult încât să dea curs la această demenţă. Este o demenţă. Foarte mulţi procurori riscă să plătească greu. Frica pe care o au îi face să nu mai aibă nicun fel de raţiune”, a avertizat preşedintele Camerei Deputaţilor.
La plecarea din Piaţa Victoriei, patru persoane din rândul protestarilor #Rezist l-au întrebat pe Liviu Dragnea „de ce a rămas mizerie în urma mitingului PSD”, acuzându-l de asemenea că „manipulează” oamenii. Duminică seara, liderul PSD a amintit momentul discuţiei din final, numindu-i pe protestari „şobolani”. „Aseară, când mergeam spre maşină, erau patru şobolani care puneau tot felul de întrebări. Cu mine mai erau 30-40 de oameni încărcaţi cu adrenalină, care puteau să le răspundă”, a explicat Dragnea.
Liderul PSD a mers până-ntr-acolo încât a acuzat instituţii ca NATO şi UE că au finanţat „statul paralel“ din România.  „Toţi partenerii noştri, NATO, UE, ne-au spus şi ne-au promis că o să ne înveţe democraţia pentru că noi nu o ştiam, venind din comunism, noi trebuia să învăţăm democraţia de la dumnealor. Eu zic că ar trebui să îşi asume toţi, toţi partenerii noştri străini, această responsabilitate că au încurajat — ba chiar parţial au şi finanţat acest stat paralel, acest sistem odios. Chiar au susţinut public, în mai multe rânduri”, a spus Dragnea.
