12 iunie 2018, 12:48
Primarul Mirel Hălălai
Primarul Mirel Hălălai din Teiuş a fost achitat de Curtea de Apel Alba Iulia. Instanţa s-a pronunţat, marţi, în dosarul în care atât Parchetul de pe lângă Judecătoria Aiud, cât şi inculpatul, au atacat sentinţa prin care Hălălai a fost condamnat la 2 ani de închisoare cu suspendare sub supraveghere pentru conflict de interese.
Cum a plătit un primar PSD peste 170.000 de lei din bani publici către...
Decizia Curţii de Apel a fost luată ca urmare a modificării de către Parlament a definiţiei conflictului de interese. Surse oficiale au precizat că şi Parchetul de pe lângă Curtea de Apel a solicitat achitarea primarului PSD din Teiuş ca urmare a modificării legislative menţionate.
Primarul Mirel Vasile Hălălai, a fost declarat incompatibil de Agenţia Naţională de Integritate în luna iunie 2015. Agenţia Naţională de Integritate a sesizat Parchetul de pe lângă Judecătoria Aiud pentru suspiciuni privind săvârşirea infracţiunii de conflict de interese. Procurorii au constatat comiterea infracţiunii şi l-au trimis în judecată pe primar. Potrivit raportului ANI, „în perioada exercitării mandatului de primar, Mirel Hălălai (PSD) a încheiat un număr de 10 contracte şi un act adiţional cu S.C. Dami Prod S.R.L., societate comercială în cadrul căreia acesta a deţinut calitatea de asociat (în perioada 23 noiembrie 1994 – 10 iulie 2012), precum şi funcţiile de director general şi administrator (în perioada 13 ianuarie 2010 – 25 iunie 2012), iar soţia sa deţine funcţia de contabil începând cu data de 10 martie 2009. În baza contractelor şi a actului adiţional, Primăria Oraşului Teiuş a efectuat plăţi către S.C. Dami Prod S.R.L., în cuantum de 105.913,38 lei.
De asemenea, aşa cum rezultă din declaraţia de avere completată la data de 14 iunie 2013, persoana evaluată avea acordat, la data de 31 decembrie 2012, un împrumut în sumă de 330.270 lei către S.C. Dami Prod S.R.L., din care, până la data de 31 decembrie 2013, a fost returnată suma de 79.500 lei”. Relaţiile dintre primar şi firma acestuia au fost descoperite şi de Curtea de Conturi. Potrivit raportului făcut public de Curtea de Conturi cu privire la activitatea din 2013, Primăria Teiuş a realizat cheltuieli ilegale de 224.000 de lei. Banii au fost plătiţi către patru firme, la care existau interese printre reprezentanţii administraţiei locale. Astfel, primarul Mirel Hălălai a fost asociat la una dintre ele, arhitectul şef este încă asociat la alta, iar în cazul consilierilor locali, unul este director economic, iar celălalt asociat, la altă firmă.
La prima instanţă, primarul Teiuşului a fost condamnat la 2 ani de închisoare cu suspendare sub supraveghere şi la interdicţia de a mai ocupa o funcţie publică, tot timp de 2 ani. Decizia a fost pronunţată în data de 27 octombrie 2017 de Judecătoria Aiud.
Firmele care au transformat Alba într-un judeţ prosper. Peste 2 miliarde de euro este cifra de afaceri a companiilor germane
