12 iunie 2018, 20:43
Expoziţia este deschisă până la sfârşitul lunii FOTO Alexandra Georgescu
În perioada 11 - 28 iunie, Galeria de Artă a Palatului Culturii „Teodor Costescu” invită publicul interesat de artă la expoziţia de grafică, semnată de artiştii Ştefănescu Sebastian şi George Doru Roşoga.
Expoziţie de pictură inedită. O tânără artistă care suferă de autism î...
„În principiu tehnicile pe care le folosesc sunt specifice gravurii sau tehnici adiacente lor pentru a rezulta diferite forme sau urme, elemente care redau imagini din natură sau pot fi abstractizate şi unite într-un context artistic. Ele au o tentă sintetică, duc la o anamorfoză, la o transformare de la o linie la o formă recognoscibilă sau invers de la deformare. Sunt oarecum avantajoase tehnicile gravurii pentru că permit multiplicarea unei lucrări”, a spus George Doru Roşoga, student masterand al Facultăţii de Arte şi Design din Timişoara, specializarea grafică publicitară şi de carte.
„Noi am încercat să aducem o sferă nouă în mare parte asupra viziunii noastre şi am adus gravura, care necesită o tehnică un timp şi un spaţiu mai elaborat”, a spus Ştefan Sebastian, student al Facultăţii de Arte şi Design din Timişoara, specializarea grafică.
Vernisajul expoziţiei a avut loc luni seară.
„Timp de trei săptămâni putem admira expoziţia a doi artişti plastici, care sunt din Severin, au absolvit liceul de artă şi sunt studenţi ori au absolvit Facultatea de Arte şi Design din Timişoara. Este un semn bun că artiştii pe care acest spaţiu i-a născut şi i-a oferit spre studiu altor spaţii se întorc pentru a ne oferit produsul creativităţii lor. Sunt foarte tineri, extrem de talentaţi şi îmi place să cred că viitorul artei plastice severinene sună încântător de bine. Noi găzduim acest eveniment, acest vernisaj, la care sunt prezenţi doi artişti de mare forţă, de plasticitate uluitoare şi dincolo de delicateţea şi aparenta lor fragilitate au o vigoare a mesajului plastic absolut admirabilă. Ne bucurăm să găzduim un astfel de eveniment în preambulul unei piese de teatru de excepţie”, a spus în deschiderea vernisajului, Sorin Vidan, managerul Palatului Culturii „Teodor Costescu”.
