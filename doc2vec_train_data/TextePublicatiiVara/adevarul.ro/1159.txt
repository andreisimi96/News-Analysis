Andrei Năstase l-a învins pe Ion (Ivan) Ceban, candidatul socialiştilor, partidul preşedintelui prorus Igor Dodon, aliat pe sub masă cu oligarhul Vladimir Plahotniuc, cel care controlează guvernul asa-zis proeuropean din Republica Moldova.
Planul Dodon-Plahotniuc a fost următorul: Ceban ar fi trebuit să câştige din primul tur, profitând de prezenţa redusă la vot şi de faptul că dreapta a avut mai mulţi candidaţi care urmau să-şi „canibalizeze“ voturile. Cei doi oligarhi au avut şi o variantă de rezervă. PD, partidul controlat de Plahotniuc, nu a avut candidat oficial, ci a susţinut-o pe Silvia Radu, aşa-zisă tehnocrată. În cazul în care Ceban n-ar fi câştigat din primul tur, în runda finală s-ar fi „luptat“ cu Silvia Radu şi, indiferent de rezultat, Kremlinul ar fi câştigat. Numai că socoteala de la sediul de partid nu s-a potrivit cu cea din târg: Andei Năstase a ajuns în turul doi, deşi Ceban a avut 9 procente în faţa sa.
Cum a reuşit sa întoarcă rezultatul?
A luat Chişinăul la pas şi a adunat vot cu vot atât de la proeuropeni, cât şi de la unionişti, ba chiar şi de la moldovenii dezamăgiţi de Dodon sau de la cei care au pus ştampila pe Silvia Radu în primul tur. A contat sprijinul pe care Năstase l-a primit în turul doi de la PL (partidul fostului primar Dorin Chirtoacă) şi de la PUN (partidul unionist condus de Traian Băsescu). A fost susţinut şi de Maia Sandu, pe care, la rândul sau, Andrei Năstase a sprijinit-o la alegerile prezidenţiale.
Din România, au făcut campanie pentru Năstase PNL, USR şi Dacian Cioloş. Comparativ, PSD, prin Gabriela Firea, a fost alături de Silvia Radu. De altfel, PSD este înfrăţit cu PD, partidul lui Plahotniuc, nu cu PSRM, partidul socialist al lui Dodon. 
A mai contat enorm şi sistemul electoral cu două tururi de scrutin. În ciuda disensiunilor, dreapta proeuropeană s-a coagulat în turul doi şi a învins stânga preşedintelui Dodon. 
Andrei Năstase a învins propaganda abjectă a rivalilor. Trusturile media controlate de Plahotniuc „au dezvăluit“ că Andrei Năstase va aduce 30.000 de sirieni la Chişinău, că va concesiona oraşul arabilor şi că are în proprietate 11 case. De asemenea, în timpul campaniei au apărut înregistrări cu Năstase în care acesta îi cerea imperativ mamei sale să iasă la vot.
Scrutinul pentru primăria Chişinăului arată că la alegerile parlamentare din toamnă dreapta europeană are şansa să învingă stânga prorusă şi să orienteze din nou ţara spre Vest. Problema va fi din nou Plahotniuc. Potrivit estimărilor, e imposibil ca partidele conduse de Maia Sandu şi Andrei Năstase să obţină majoritatea în parlament. Celelalte partide de dreapta, PL şi PUN (ambele unioniste), riscă să nu treacă pragul electoral. Deci balanţa va fi cel mai probabil înclinată de PD, partidul chipurile de dreapta al lui Plahotniuc, care momentan guvernează la Chişinău mimând opoziţia faţă de Dodon. Dar cum va arăta o Alianţă Maia Sandu-Andrei Năstase-Plahotniuc, în condiţiile în care primii doi au făcut din Plahotniuc emblema corupţiei peste Prut? Soluţia există: o mobilizare exemplară la urne a electoratului de dreapta i-ar putea lăsa pe Plahotniuc şi pe Dodon în afara guvernării. Electoratul tăcut care a oferit Chişinăului un primar proeuropean ar putea impune şi o majoritate parlamentară reformistă. Spirala tăcerii poate răsturna calculele mafiei de peste Prut. Alţi patru ani pierduţi ar însemna ieşirea definitivă de pe orbita vestică a Republicii Moldova.
