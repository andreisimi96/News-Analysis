MUM Button – butonul prin care o anunţi pe mama că ai ajuns cu bine acasă
3 iunie 2018, 18:03
Compania Renault derulează în perioada 1 – 5 iunie campania „Chat cu mama”, prin care pune la bătaie 200 de butoane pe care, dacă le apeşi, o anunţi pe mama că ai ajuns cu bine acasă după ce ai fost la drum.
Test Drive Renault Kadjar 1.6 dCi 130CP Zen Energy X-Tronic
Iniţiatorii campaniei spun că proiectul vine în contextul în care părinţii sunt îngrijoraţi pentru copii atunci când ştiu ca aceştia conduc şi simt nevoia să se asigure că au ajuns la destinaţie în siguranţă.
„Când vine vorba despre călătoriile tale, mama este prima care-şi face griji să ajungi cu bine la destinaţie. Pentru asta şi pentru că te face adesea să zâmbeşti, merită să-i m ulţumeşti prin cel mai frumos cadou. Lasă-ne un comentariu în care ne descrii sau ataşezi un printscreen cu cel mai amuzant mesaj primit de la mama, iar noi te ajutăm să o faci să zâmbească. Te premiem cu unul dintre cele 200 de butoane care îi trimite mesajul ei preferat de la tine: «Am ajuns cu bine!»”, se arată în mesajul companiei.
Campania a început în data de 1 iunie 2018, ora 12:00, ora României şi se va încheia în data 5 iunie 2018, ora 12 :00.
Premiile oferite în cadrul prezentei Campanii promoţionale constau în 200 butoane MUM Button, câte un buton pentru fiecare câştigător.
Cu ajutorul unei aplicaţii pentru smartphone, utilizatorul stabileşte un mesaj înainte de călătorie, putând să îşi aleagă un mesaj mai simplu, de tipul „am sosit în siguranţă” sau un mesaj mai lung precum „am ajuns cu bine la destinaţie, traficul a fost lejer. Ne revedem curând!”, apoi se defineşte numărul destinatarului, iar la final utilizatorul trebuie doar să apese butonul când ajunge la destinaţie.
„Adaptabil la orice vehicul şi foarte uşor de folosit, acest buton îi informează pe cei dragi că utilizatorul este în siguranţă, cu un gest cât se poate de simplu. Părinţii îngrijoraţi se pot linişti mai repede, iar tinerii vor avea o grija mai puţin”, precizează Renault.
Aplicaţia este gratuită şi este disponibilă pentru telefoanele cu sisteme de operare Android şi iOS, fiind accesibilă pe app store-ul celor două platforme pentru descărcare gratuită, însă folosirea lui este condiţionată de folosirea butonului fizic.
