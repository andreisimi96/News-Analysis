13 iunie 2018, 07:34
Silviu Radu Luncan, scos din apă de turişti            FOTO Captură video Antena 1
Magistraţii Judecătoriei Mangalia decid astăzi dacă admit contestaţia  formulată de Silviu Radu Luncan împotriva deciziei procurorului de a  clasa plângerea penală făcută la adresa a trei salvamari.
Capacitate 2018. Peste 6.000 de elevi ieşeni sunt aşteptaţi să susţină...
Un avocat din Bucureşti, Silviu Radu Luncan (60 de ani), a depus o plângere penală la Parchetul de pe lângă Judecătoria Mangalia împotriva a trei salvamari şi a unui poliţist local care l-au scos din apă în anul 2016, într-o zi în care era arborat steagul roşu, semn că înotul este interzis. Procurorul de caz a clasat plângerea avocatului, pe motiv că faptele nu există, dar acesta s-a adresat instanţei cu contestaţie, astfel că dosarul se judecă miercuri, 13 iunie, la Judecătoria Mangalia.
Silviu Radu Luncan îi acuză pe salvamari de purtare abuzivă, iar pe poliţistul local - de privare de libertate în mod ilegal. Totodată, le cere câte 10.000 de euro daune fiecăruia.
Incidentul s-a produs pe 22 august 2016, pe o plajă din staţiunea Mangalia. În ziua respectivă au fost şase cazuri de persoane înecate pe plajele din Mangalia, marea fiind agitată. Din declaraţiile avocatului, menţionate de anchetatori, acesta a intrat în apă pentru a-şi „face baia zilnică de două ore în mare“. Deşi era steag roşu, omul spune că nu depăşea geamandura. Mai mult, susţine că este un înotător experimentat, care a participat în trecut la campionate de înot. Acestea ar fi fost motivele pentru care nu a vrut să iasă din apă când cei trei salvamari i-au cerut asta. În tot acest timp, pe plajă, un echipaj SMURD resuscita un bărbat scos din valuri, care ulterior a murit, iar salvamarii căutau un copil dispărut, pe care apa l-a scos a doua zi la mal mort.
După mai bine de o oră de tratative, mai mulţi turişti au intrat şi l-au scos forţat pe avocat, pe plajă fiind încătuşat de un poliţist local şi dus la poliţia municipală pentru identificare.
În faţa Judecătoriei Mangalia şi-au anunţat prezenţa mai multe persoane care îi susţin pe salvatori, oamenii spunând că prin acceptarea unui astfel de comportament s-ar crea un precedent periculos.
George-Cătălin Cojocaru, salvamar pe plaja din Eforie, spune că este alături de colegii lui din Mangalia. „Se creează un precedent, indiferent că este la Mangalia sau la Eforie sau la Năvodari. Eu cred că şi turiştii trebuie să înţeleagă că nu suntem puşi acolo degeaba.”
Salvamarii şi-ar dori un cadru legislativ prin care să poată lua totuşi primele măsuri (amenzi, de exemplu) în cazul persoanelor recalcitrante care ignoră avertismentele salvatorilor.
„Sper ca omul acesta să fie dat ca exemplu chiar de către instanţă. Ne-ar ajuta pe noi, salvamarii, ca pe viitor să le arătăm altor persoane cu care intrăm în contact ce se poate întâmpla”, mai spune George.
Pe aceeaşi temă:
