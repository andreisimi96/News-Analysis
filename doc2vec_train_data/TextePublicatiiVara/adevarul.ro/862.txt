Promo-LEX a fixat cazuri de transportare organizată a alegătorilor şi votare în grup
3 iunie 2018, 15:26
Misiunea de Observare a alegerilor a Asociaţiei Promo-LEX a înregistrat cel puţin două cazuri de transportare organizată a alegătorilor în cadrul procesului electoral al turului doi de scrutin din Chişinău. Este vorba despre două secţii de votare, în sectorul Botanica şi în Tohatin. De asemenea, observatorii au raportat cazuri de încălcare a secretului votului, dar şi deficienţe în listele electorale, transmite IPN.
Silvia Radu: Am ales pe cel care va putea face lucruri bune pentru Chi...
Şeful Misiunii, Pavel Postica, a declarat într-o conferinţă de presă că observatorii au înregistrat primele cazuri de votare în grup în sectorul Râşcani şi în comuna Băcioi. În ambele cazuri, au votat concomitent soţii, iar motivul invocat a fost necesitatea de a se ajuta.
Observatorii constată tot mai multe cazuri de prezenţă nejustificată a persoanelor neautorizate în incinta secţiilor de votare sau în perimetrul a mai puţin de 50 de metri. În mare parte, este vorba despre reprezentanţi sau simpatizanţi ai partidelor politice, care deţin anumite funcţii publice şi datorită acestui fapt sunt uşor identificaţi.
Potrivit şefului Misiunii, a fost raportat şi un zvon cu referire la oferirea unor recompense băneşti sau materiale. Este vorba despre secţia nr. 57 din sectorul Botanica, unde observatorul Promo-LEX a constat o discuţie între funcţionarii electorali, care au spus că au mai mulţi alegători de pe aceeaşi stradelă, care au venit la aceeaşi secţie de vot, povesteau că urmează să fie plătiţi pentru că îşi dau votul pentru un concurent electoral anume. Situaţiile urmează să fie cercetate.
Observatorii asociaţiei au constat noi cazuri de deficienţe în listele electorale – 12 la număr. În mare parte, este vorba despre persoane care nu mai locuiesc pe adresa respectivă. De asemenea, au fost fixate cazuri izolate de prezenţă a persoanelor decedate în listele electorale, necorespundere între domiciliu sau situaţii în care alegătorii nu figurează în SIAS alegeri. În alte cazuri a fost înregistrată fotografierea buletinelor de vot. Au existat şi semnale de agitaţie electorală pe portaluri online – cel puţin şase portaluri. Potrivit lui Pavel Postica, este vorba despre informaţie plasată anterior, dar difuzată expres în ziua alegerilor.
Către ora 15.00, şi-au exercitat dreptul la vot peste 154 de mii de locuitori ai municipiului Chişinău, ceea ce constituie peste 24% din numărul alegătorilor înscrişi pe listele electorale. În turul doi de alegeri nu se impune o rată de participare obligatorie pentru validare. Este declarat ales candidatul care a obţinut cel mai mare număr de voturi.
