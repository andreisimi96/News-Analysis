PSD mistifică realitatea în cazul primirii lui Halep pe Arena Naţională. Cine a fost coordonatorul acţiunii
13 iunie 2018, 19:19
Gabriel Harabagiu, fostul coordonator al PSD pe online, FOTO  ziarpiatraneamt.ro
Mai multe organizaţii judeţene ale PSD au promovat pe paginile lor de internet mesajul că Simona Halep ar fi fost ţinta huiduielilor celor „circa 20.000 de «fani»“ prezenţi pe Arena Naţională, nu primarul Gabriela Firea. Ulterior, liderii locali au declarat că nu au ştiut de el şi se disociază de mesaj, iar Liviu Dragnea a precizat că l-a concediat pe coordonatorul PSD online.
Ce scria pe WhatsApp „coordonatorul comunicării PSD“ pe Facebook după ...
Primirea rece pe care a avut-o primarul Gabriela Firea pe „Arena Naţională“, unde cei strânşi au huiduit-o la evenimentul în care venise să o felicite pe Simona Halep pentru succesul de la Roland Garros şi să-i ofere „Cheia Oraşului Bucureşti“, i-a determinat pe cei care se ocupă de conturile online ale PSD să publice un video scurt şi un colaj de fotografii în care se precizează că ţinta jignirilor de luni ar fi fost jucătoarea de tenis, nu Firea.
„Simona Halep, marea noastră campioană. Huiduită de circa 20.000 de «fani» pe «Arena Naţională», pe data de 11.06.2018, aplaudată de sute de mii de români în Piaţa Victoriei, pe data de 09.06.2018 (n.r.- adică la mitingul PSD din weekend)“, se arată în mesajul din colajul de fotografii distribuit iniţial de pe pagina de Facebook a PSD Bucureşti, apoi dat şi pe paginile PSD Giurgiu, PSD Teleorman, PSD Constanţa sau PSD Tulcea. Mai mult, în filmul pus pe contul de Facebook se vorbeşte de „manipularea #Rezist“ de pe stadion şi de faptul că momentul ar fi fost pregătit cu minciuni ordinare. 
Ponta: Materiale mincinoase şi mizerabile
Mesajele au stârnit un val de reacţii negative în mediul online. Unul dintre cei care a reacţionat a fost şi fostul premier şi preşedinte al PSD, Victor Ponta, care i-a criticat pe foştii colegi pentru postări şi a indicat cine ar fi în spatele mesajelor. „Oamenii nu ştiu (aşa cum ştiu eu) că aceste materiale mincinoase, manipulatoare şi absolut mizerabile sunt gândite şi postate direct de la Sediul Central din K10 de un personaj dubios adus de Liviu Dragnea de la Neamţ (numele lui este George Harabagiu) şi ascultă doar de «Dom’ Preşedinte»!“, a fost precizarea lui Ponta. Harabagiu, fost jurnalist în Neamţ, a venit cu o replică pentru un site de ştiri local în care a subliniat că acuzaţiile sunt nefondate pentru că el ar fi de o săptămână în Piatra Neamţ, dar nu şi faptul că nu are nicio legătură cu comunicarea online a PSD.
Dragnea: „L-am concediat“. Organizaţiile şterg postările
De altfel, rând pe rând, o parte dintre liderii din teritoriu unde organizaţiile au distribuit materialele în spatele cărora ar fi fost Harabagiu s-au delimitat de acesta. „Adevărul“ a vrut să afle dacă liderii din teritoriu îşi asumă mesajele referitoare la Halep sau nu. Dintre şefii de organizaţii care au promovat mesajele lui Harabagiu, singurul care a dat mai multe detalii a fost Adrian Gâdea, şeful PSD Teleorman. Într-o primă fază, Gâdea, în prezent secretar de stat în Ministerul Dezvoltării Regionale, a declarat că nu ştie despre ce e vorba.
Colajul distribuit pe online de mai multe organizaţii judeţene ale PSD. FOTO Facebook
Apoi, acesta a revenit cu un telefon şi a subliniat că organizaţia pe care o conduce se discociază clar de mesajele apărute şi pe pagina de Facebook a PSD Teleorman. „Noi nu avem nicio treabă cu aceste mesaje. Nu suntem de acord cu ele, ne disociem. Am dat telefon la băieţii de la online, din organizaţia noastră şi ei mi-au zis că nu au pus nimic de acest fel“, a precizat Gâdea pentru „Adevărul“, care a punctat că nu ştie mai multe detalii despre cum s-a ajuns la această situaţie. Şi primarul PSD al Constanţei, Decebal Făgădău, a subliniat că nu e de acord cu mesajele publicate, într-o declaraţie pentru G4Media. De altfel, colajul cu „umilirea“ lui Halep a fost retras de pe toate paginile de Facebook ale PSD unde fusese încărcat. Singura reacţie a lui Liviu Dragnea a fost printr-un scurt mesaj la Antena 3, liderul PSD anunţând sec poziţia sa faţă de tot acest scandal în ceea ce-l priveşte pe Harabagiu: „L-am concediat“. 
