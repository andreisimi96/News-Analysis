Dacian Cioloş, locomotiva partidului RO+ Foto: Octav Ganea
Fondatorii partidului Mişcarea România Împreună (RO+), condus de Dacian Cioloş, cer demisia imediată a lui Liviu Dragnea din funcţia de preşedinte al Camerei Deputaţilor, subliniind că discursul său violent şi ameninţător este inacceptabil pentru un demnitar al statului român.
Orban, săgeţi către Cioloş şi USR: „Sunt voci care vorbesc de unificar...
”Preşedintele PSD şi al Camerei Deputaţilor trebuie să demisioneze imediat din funcţia deţinută în statul român şi să înceteze să-şi mai folosească puterea politică pe care i-o conferă statutul public de preşedinte de Cameră parlamentară şi de partid pentru a ameninţa magistraţii, societatea civilă şi alţi cetăţeni. De asemenea, ameninţările proferate de preşedintele PSD la adresa aliaţilor noştri strategici şi structurilor europene şi Nord-Atlantice din care facem parte, ameninţări care au drept singură motivaţie lupta lui Liviu Dragnea cu dosarele sale penale, arată că pentru a scăpa de Justiţie acest personaj este pe cale să scoată România de pe harta democraţiilor occidentale de care ne-am apropiat cu mari sacrificii în ultimii 30 de ani”, se arată într-un comunicat al Mişcării România Împreună (RO+).
Fondatorii mişcării atrag atenţia că ”discursul violent, ameninţător şi plin de ură şi invective folosit de Liviu Dragnea la adresa judecătorilor, procurorilor, preşedintelui României şi a societăţii civile este o încercare disperată şi grotescă de a timora Justiţia, administraţia prezidenţială, membrii mişcărilor civice şi alţi cetăţeni care apără valorile şi principiile democratice în România”.
”Acest lucru este inacceptabil şi trebuie să înceteze de îndată prin demisia acestui personaj toxic pentru ţară din toate funcţiile publice deţinute”, subliniază semnatarii.
Aceştia mai arată că, în lupta sa cu un personaj imaginar numit “statul paralel”, Liviu Dragnea a trecut toate liniile roşii ale moralităţii, decenţei şi respectului pentru justiţie şi funcţia publică, iar singura ieşire acceptabilă din această situaţie este demisia sa imediată din funcţiile deţinute în statul român şi în PSD, în cazul în care acest partid mai aspiră la statutul de organizaţie democratică.
”Prin poziţionarea liderilor săi împotriva procurorilor şi a sistemului de justiţie, PSD este departe de a mai fi compatibil cu principiile de funcţionare ale democraţiei şi cu legislaţia partidelor politice care cere tuturor organizaţiilor politice respectarea ordinii de drept şi a principiilor democratice”, se mai arată în comunicat.
