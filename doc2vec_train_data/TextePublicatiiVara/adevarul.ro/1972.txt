TVR va difuza în această săptămână un documentar care spune povestea sportivului Tibi Uşeriu, triplu câştigător al celei mai dure competiţii din lume, ultramaratonul 6633 ARCTIC.
Documentarul „Pe cale – cu Tibi Uşeriu“, realizat de Ana Preda, ne spune povestea resetării campionului Tibi Uşeriu, un om cu un trecut greu de depăşit. Este despre voinţă şi schimbare. Despre redarea încrederii, despre a renaşte din propria cenuşă. 
Documentarul va fi difuzat de TVR 1 vineri, 8 iunie, de la ora 21.00.
Oricât de jos ai cădea în viaţă, ai resurse nebănuite şi poţi renaşte din propria cenuşă, dacă ai sprijinul familiei, al celor foarte apropiaţi, dacă ţi se redă încrederea în tine. „Când nu mai poţi, mai poţi un pas!“ - este credinţa campionului absolut Tibi Uşeriu, triplu câştigător al celei mai dure competiţii din lume, ultramaratonul 6633 ARCTIC, trei ani la rând: 2016, 2017 şi 2018. 
„Filmul Pe cale – cu Tibi Uşeriu caută să afle ce resorturi interioare şi ce stimuli l-au ajutat pe Tibi Uşeriu să-şi remodeleze viaţa. Când, cum şi de ce s-a produs revelaţia schimbării? Ca noi toţi, Tibi este produsul mediului în care a trăit, o familie în care educaţia era bazată pe pedepse corporale, şcoala şi comunitatea abuzau la rândul lor de el. A fost slugă a profesorilor, ciobanilor, părinţilor, bunicilor, a trăit o adolescenţă într-o Românie dezorientată, în tranziţie, fără perspective, din care tinerii plecau în străinătate pentru un trai mai bun, total nepregătiţi pentru ce-i aştepta, dar gata să facă orice pentru a dovedi că au reuşit“, ne dezvăluie Ana Preda, realizatoarea filmului.
Documentarul „Pe cale - despre voinţă şi schimbare“ vorbeşte despre resetarea lui Tibi Uşeriu, un om cu un trecut greu de depăşit. Fost infractor, condamnat pentru jaf armat şi închis într-o închisoare de maximă securitate în Germania, ajutat de familia lui, Tibi devine ultramaratonist de succes şi activist social. „Povestea copilăriei sale este încă, din păcate, realitatea multor copii din România: violenţă în familie şi-n afara ei, lipsă de educaţie şi de îndrumare reală din partea părinţilor şi a profesorilor”, punctează Ana Preda.
Valorile şi principiile vieţii se schimbă odată cu evoluţia/involuţia noastră, în funcţie de alegerile pe care le facem: dacă în copilărie Tibi şi fratele său, Alin, au fost învăţaţi să fure lemne din pădure, acum ei au ajuns să-i educe pe copii şi adulţi cum să protejeze pădurea, cum să planteze copaci, cum să se opună defrişărilor ilegale, să îi inveţe ce beneficii îţi poate returna natura, dacă n-o distrugi. Pentru Tibi, TĂŞU (Asociaţia Tăşuleasa Social) e locul resetării sale, care i-ar fi schimbat destinul, dacă ar fi existat în timpul adolescenţei sale. Chiar şi aşa, Tibi îşi asumă atât ce ţine de trecutul său, cât şi prezentul.
Un element particular al documentarului este îmbinarea filmărilor reale cu animaţia, care vine să susţină povestea din trecutul personajului principal, dar e aleasă şi ca mijloc vizual de exprimare dramatică. Ilustraţia şi prelucrarea computerizată au fost realizate de Ioana Florea Nutz.   
