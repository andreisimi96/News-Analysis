11 iunie 2018, 15:32
Consiliul Concurenţei a analizat piaţa şi a concluzionat că în România preţurile sunt mai mici decât media europeană, dar asta nu împiedică importurile masive de fructe şi legume. În opinia retailerilor, principalul motiv pentru care se importă atât de mult este că producătorii români încă nu au capacitatea de a îndeplini nişte standarde comerciale.
Cum găsim produse româneşti de sezon veritabile. „Nu avem la data asta...
"S-a constat, printre altele, că majorarea preţurilor la produsele alimentare este sub nivelul din Uniunea Europeană şi, în prezent, preţurile noastre sunt cam la nivelul de 60% din media europeană, ceea ce este o situaţie bună", a declarat, citat de Agerpres, Dragoş Vasile, consilier la Consiliul Concurenţei.
Oficialul Concurenţei a amintit că instituţia pe care o reprezintă nu analizează creşterea preţurilor în general, ci se uită la cazuri punctuale, care pot ridica semne de întrebare privind o posibilă încălcare a regulilor de concurenţă.
"Există şi o categorie de produse unde aprovizionarea se face majoritar din import, cum sunt legumele şi fructele, în condiţiile în care preţurile sunt mai mari decât ar fi la produsele româneşti. Care ar fi explicaţiile? Unele sondaje, realizate de retaileri, arată faptul că producătorii români încă nu au capacitatea de a îndeplini nişte standarde comerciale. Le lipsesc utilaje de sortare, de calibrare, nu au capacităţi de stocare. Toate acestea pot fi desigur corectate în timp prin creşterea capacităţii lucrătorilor de a respecta anumite standarde tehnice", a subliniat reprezentantul autorităţii de concurenţă.
