12 iunie 2018, 00:57
Lucrările Elenei pot fi cumpărate
O expoziţie inedită de pictură va fi vernisată joi, 14 iunie, la Casa de Cultură din municipiul Motru. Lucrările Elenei Alexandra Cojocaru, în vârstă de 13 ani, vor fi expuse pe simeze. Tânăra artistă suferă de o formă de autism, dar şi-a găsit liniştea în pictură.
Este pentru prima dată când lucrările tinerei din comuna Văgiuleşti sunt prezentate publicului.
Artista suferă de o formă de autism, însă şi-a găsit refugiul în pictură. 
Expoziţia este denumită „Culori şi sentimente“. 
„Să desenez mă defineşte. Aşa pot eu să mă exprim şi să transmit multe emoţii ce în cuvinte nu reuşesc să le expun“,
spune Elena. Vor fi prezentate pe simeze 60 de lucrări, iar expoziţia va fi cu vânzare. Toţi banii care se vor strânge vor fi folosiţi pentru recuperarea Elenei. Mai mult decât atât, familia a creat o pagină pe Facebook prin intermediul căreia lucrările realizate de Elena Alexandra pot fi şi achiziţionate.
Se exprimă prin desen
Elena se exprimă cu dificultate, dar pictura şi limba engleză sunt principalele ei pasiuni. Teodor Popescu, bunicul Elenei este alături de ea şi o susţine mereu: „Elena pictează ca să se relaxeze şi când vrea să-mi spună ceva. Ea nu reuşeşte să spună în cuvinte. Nu reuşeşte să exprime ceea ce simte şi atunci o face printr-un desen. Aşa călătoreşte prin lumea ei. Pictează ceea ce îşi imaginează“.
