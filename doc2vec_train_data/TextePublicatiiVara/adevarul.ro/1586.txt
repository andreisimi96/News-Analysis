Preşedintele Senatului şi liderul ALDE, Călin Popescu Tăriceanu. Foto: Inquam
Călin Popescu Tăriceanu, a anunţat, miercuri, că ALDE va aduce la mitingul organizat de PSD sâmbătă seara aproximativ 20.000 de oameni, afirmând că judeţele aflate la cel mult 250 de kilometri distanţă faţă de Bucureşti vor avea o normă mai mare de oameni, în timp ce judeţele mai îndepărtate vor avea o normă mai mică.
Parcarea Parlamentului va fi folosită de participanţii la mitingul PSD...
Preşedintele Senatului Călin Popescu Tăriceanu a anunţat miercuri că 20.000 de oameni vor participa sâmbătă la mitingul PSD din partea partidului ALDE. Acesta a spus că zona Bucureşti – Ilfov are obligaţii mult mai mari şi trebuie să aducă în jur de 4.000 de persoane la miting.
„Am programat să aducem din toate judeţele din ţară, în funcţie de distanţa la care se situează judeţele de Bucureşti. Cele până în 250 de kilometri vor avea o normă mai mare, cele între 250-500 de kilometri o normă ceva mai mică şi cele peste 500 de kilometri vor aduce, probabil, un număr redus, la nivel de 100 de persoane. Bucureştiul şi Ilfovul au obligaţii mult mai mari, care se cifrează în jurul cifrei de 4.000. Per total, scontăm aproximativ 20.000 de persoane să vină”, a anunţat liderul ALDE.
Mitingul organizat de PSD va avea loc în 9 iunie de la ora 20:00, în Piaţa Victoriei, şi va avea ca temă apărarea democraţiei şi a statului de drept, a afirmat luni, după şedinţa Comitetului Executiv Naţional, liderul partidului, Liviu Dragnea.
