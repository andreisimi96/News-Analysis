27 mai 2018, 11:44
Moody’s a pus sub supraveghere ratingul Italiei, pentru o posibilă retrogradare, din cauza riscurilor semnificative de înrăutăţire a solidităţii financiare a ţării, provocate de planurile noului guvern de coaliţie, care are o orientare anti-sistem. Anunţul survine avertizărilor Maltei privind posibilitatea ca Italia să genereze în zona euro o criză similară cu cea produsă de Grecia în 2010.
Reformele care au avut loc în Italia în ultimii ani ar putea stagna, iar unele dintre acestea ar putea fi chiar analuate, a avertizat vineri agenţia de evaluare financiară, transmite MarketWatch.
Punerea sub supraveghere a ratingului de ţară va permite Moody’s să obţină mai multă claritate legată de planurile guvernului de la Roma, care includ introducerea unui sistem de impozitare unică şi a unui venit universal.
Moody’s a luat decizia de pune sub supraveghere calificativul Italiei după ce noua coaliţie a Italiei, formată de Mişcare 5 Stele şi Liga Nordului, a obţinut autoritatea din partea preşedintelui Sergio Mattarella de a forma guvernul.
Partidele s-au angajat să conteste regulile bugetare ale UE şi să reducă taxele, în paralel cu majorarea cheltuielilor bugetare.
În prezent, Italia beneficiază din partea Moody’s de rating de ţară Baa2, aflat cu două trepte peste nivelul junk,  nerecomandat investiţiilor.
Malta: Italia riscă să genereze în zona euro o criză similară celei din Grecia în 2010
Ministrul Maltez al Finanţelor, Edward Scicluna, a avertizat că Italia riscă să genereze în zona euro o criză similară cu cea produsă de Grecia în 2010 dacă noul guvern populist se concentrează doar pe cheltuieli.
"Dacă problema se pune doar să fie făcute împrumuturi şi cheltuieli, din păcate va fi o reeditare a crizei din Grecia", a declarat Edward Scicluna în cursul unei reuniuni desfăşurate la Bruxelles.
Liderii ţărilor din zona euro şi specialiştii în domeniul pieţelor financiare au exprimat preocupare în legătură cu desemnarea lui Giuseppe Conte pentru funcţia de premier al Italiei, politicianul fiind susţinut de formaţiunea antisistem Mişcarea Cinci Stele şi de partidul eurosceptic Liga Nordului.
Slovacia avertizează Italia să nu ia ostatice ţările din zona euro
Noul guvern populist al Italiei va trebui să evite să ia ostatice restul ţărilor din zona euro, avertizează Peter Kazimir, ministrul Finanţelor din Slovacia.
"Sper sincer că noul guvern din Italia nu va ignora regulile şi nu va lua ostatică zona euro de dragul promisiunilor electorale. Ar fi ceva foarte riscant", a declarat Peter Kazimir.
"Dacă vor decide să meargă într-o misiune sinucigaşă şi să părăsească nava, atunci să facă aşa, dar ... să fie foarte clar, nu sunteţi singuri la bordul navei!", a atras atenţia Kazimir.
