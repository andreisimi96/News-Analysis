6 iunie 2018, 22:08
Sunt disponibile peste 3.400 de posturi
Procesul de recrutare şi selecţie a rezerviştilor voluntari ai Armatei României continuă în anul 2018 cu o nouă etapă care a început pe 2 aprilie, cu selecţionarea candidaţilor care doresc să încadreze funcţii de ofiţeri, maiştri militari, subofiţeri şi soldaţi-gradaţi rezervişti voluntari.
Ministerul Apărării prelungeşte perioada de recrutare a rezerviştilor ...
Pentru anul 2018 sunt disponibile peste 3.400 de posturi, dintre care aproximativ 380 pentru ofiţeri, aproximativ 140 pentru maiştri militari, aproximativ 680 pentru subofiţeri şi peste 2.200 pentru gradaţi şi soldaţi rezervişti voluntari.
Recrutarea candidaţilor se va desfăşura în perioada 2 aprilie – 8 iunie – etapa I şi în perioada 11.06.2018 - 22.06.2018 – etapa a II-a, iar selecţia candidaţilor, repartizarea pe funcţii, anunţarea candidaţilor declaraţi admişi şi instruirea acestora se vor desfăşura conform unui calendar care va fi anunţat în timp util.
Pentru înscrierea în procesul de recrutare şi selecţie, candidaţii se vor prezenta la sediul Centrului militar judeţean Mehedinţi, pentru a completa o cerere, având asupra lor următoarele documente:
a) actul de identitate, în original şi în copie;
b) certificatul de cazier judiciar, eliberat cu maxim şase luni înainte de data depunerii;
c) acte de studii şi alte documente care atestă alte competenţe dobândite, în original şi în copie;
d) permisul de conducere, în original şi în copie, dacă este cazul, pentru candidaţii fără pregătire militară, dacă îndeplinirea atribuţiilor postului pentru care candidează presupune conducerea tehnicii specifice;
e) livretul militar, în original şi în copie, dacă este cazul, numai pentru cei care deţin calitatea de rezervist.
Centrul militar judeţean Mehedinţi nu are repartizate funcţii în anul 2018, dar candidaţii care doresc să încadreze funcţii de ofiţeri, maiştri militari, subofiţeri şi soldaţi-gradaţi rezervişti voluntari pot să opteze pentru îndeplinirea serviciului militar în calitate de rezervist voluntar, pentru locurile prevăzute în planurile de recrutare ale altor centre militare dislocate în judeţele limitrofe.
Procedurile de recrutare a rezerviştilor voluntari se desfăşoară în baza Legii nr. 270 din 10 noiembrie 2015 privind Statutul rezerviştilor voluntari şi a Normelor metodologice de aplicare a acesteia.
Rezerviştii voluntari reprezintă o categorie de personal militar în rezervă, distinctă faţă de cea a personalului militar în activitate.
