6 iunie 2018, 14:40
Elena Udrea, urmărită internaţional - site-ul Poliţiei Române
Elena Udrea, aflată în Costa Rica şi condamnată la 6 ani de închisoare în dosarul Gala Bute, apare de astăzi pe site-ul Poliţiei Române ca persoană urmărită, fiind menţionat ca motiv existenţa unui mandat de executare a pedepsei cu închisoarea.
Ca motiv al urmăririi este indicat "mandat de executare a pedepsei închisorii nr. 44 din 05.06.2018 emis de Tribunalul Bucureşti Secţia I a Penală, condamnată la 6 ani închisoare".
Este menţionată şi fapta comisă: "luare de mită şi abuz în serviciu"
"Udrea Elena Gabriela a fost condamnată la 6 ani închisoare pentru săvârşirea infracţiunilor de luare de mită şi abuz în serviciu", se mai arată pe pagina Poliţie i.
Ministrul Justiţiei Tudorel Toader a declarat, miercuri, că extrădarea Elenei Udrea este posibilă chiar şi în absenţa unui acord bilateral în acest sens. El a adăugat că există un precedent şi că deja este pe rol un alt caz de extrădare din Costa Rica.
El a precizat că până la acest moment MJ nu a primit niciun document referitor la solicitarea de extrădare, dar că instituţia va comunica în fiecare moment stadiul în care se află.
”Ştim că de la Poliţie s-a făcut solicitarea către instanţa care a pronunţat şi emitenta mandatului de arestare. Concluzionând, trebuie ca instanţa să verifice condiţiile, să adreseze Ministerului Justiţiei, care la rândul lui să verifice şi să formuleze cererea de extrădare. Până la acest moment, la Ministerul Justiţiei nu a sosit, ministerul nu a primit nicio solicitare, nicio informare cu privire la procedura de extrădare a persoanei la care ne referim, procedură care se află în prima etapă de desfăşurare”, a afirmat Tudorel Toader.
„În acest moment nu avem un tratat bilateral cu Costa Rica în materie, însă cooperarea cu autorităţile di Costa Rica se poate desfăşura pe două nivele. Fie vorbim de un aspect al curtoaziei internaţionale, pe bază de reciprocitate, iar în trecut am avut un astfel de caz, şi în acest moment avem un alt caz pe rol în care autorităţile cooperează în baza acestui principiu”, a declarat Tudorel Toader. 
Ştim că precedentul la care a făcut referire ministrul Tudorel Toader a vizat o persoană condamnată la 13 ani de închisoare pentru trafic de droguri, în cazul acestuia, procesul de extrădare întinzându-se pe perioada unui an de zile.
În ceea ce priveşte modalitatea secundă în care procesul de extrădare poate fi dus la capăt, ministrul Justiţiei a confirmat poziţia susţinută de cotidianul „Adevărul” încă de când Elena Udrea a susţinut că are statut de refugiat politic în Costa Rica, şi anume că procesul poate avansa în baza unor convenţii internaţionale la care ambele state sunt semnatare. „Este necesar ca domeniul de reglementare al acestei convenţii să se subscrie tipului de infracţiuni pentru care a fost pronunţată condamnarea”, a afirmat minsitrul Tudorel.
„În acest moment, în ceea ce priveşte prima cale de extrădare avem un precedent, iar în ceea ce priveşte a doua cale, putem spune că avem temeiuri”, a susţinut în concluzie Tudorel Toader care a precizat că până la acest moment MJ nu a primit niciun document referitor la solicitarea de extrădare, dar că instituţia va comunica în fiecare moment stadiul în care se află.
Elena Udrea a fost condamnată definitiv, marţi, de magistraţii Curţii Supreme, la 6 ani de închisoare cu executare în dosarul „Gala Bute” în care a fost acuzată de luare de mită şi abuz în serviciu. Completul de cinci judecători a menţinut astfel pedeapsa dată de instanţa de fond.
În acest moment, Elena Udrea mai este trimisă în judecată în două dosare aflate pe rolul Curţii de Apel Bucureşti, dosarul Hidroelectrica unde este acuzată de trafic de influenţă şi spălarea banilor şi dosarul finanţării campaniei electorale din 2009.
