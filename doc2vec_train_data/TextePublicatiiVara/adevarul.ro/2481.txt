11 iunie 2018, 07:25
Absolvenţii de gimnaziu încep susţinerea primei probe la ora 9,00 FOTO: arhiva
Absolvenţii clasei a VIII-a încep astăzi examenul de Evaluare Naţională, cu susţinerea probei la Limba şi literatura română. În judeţul Olt sunt aşteptaţi în sălile de concurs aproape 3.000 de candidaţi, din cei 3.605 înscrişi la începutul anului şcolar în clasa a VIII-a.
Evaluare Naţională, sesiunea 2018. Elevii de clasa a VIII-a susţin pro...
Absolvenţii de gimnaziu încep astăzi examenul de Evaluare Naţională, cu proba la Limba şi literatura română. În judeţul Olt au fot înscrişi, la începutul anului şcolar 2017-2018, 3.605 elevi, dintre aceştia însă aproape 2.900 reuşind să încheie cu bine anul şi să poată susţine, conform metodologiei, probele primului examen important.
Cum va arăta subiectul
Elevii vor avea de rezolvat, în cadrul primei probe, două subiecte, de 40, respectiv 36 de puncte,  14 puncte fiind acordate pentru redactarea întregii lucrări şi 10 puncte din oficiu. Primul subiect va avea şase cerinţe pe baza textului la prima vedere şi de redactat o compunere, la al doilea vor avea din nou un text cu cerinţe şi să redacteze o naraţiune pe baza unei teme date.
Examenul propriu-zis va începe la ora 9,00, iar accesul în săli se va realiza până la ora 8,30, elevii legitimându-se cu buletinul sau certificatul de naştere. Proba va fi înregistrată audio şi video.
Cea de-a doua probă se susţine marţi, 13 iunie 2018, elevii care au de susţinut şi proba la limba maternă prezentându-se şi joi, 14 iunie 2018. Iată calendarul întregului examen:
11 iunie 2018: Limba şi literatura română – probă scrisă
13 iunie 2018: Matematica – probă scrisă
14 iunie 2018: Limba şi literatura maternă – probă scrisă
19 iunie 2018: Afişarea rezultatelor obtinute la evaluarea naţională înaintea contestaţiilor (până la ora 12:00)
19 iunie 2018: Depunerea contestaţiilor (orele 14:00 – 19:00)
20-22 iunie 2018: Soluţionarea contestaţiilor
23 iunie 2018: Afişarea rezultatelor finale ale evaluării naţionale după soluţionarea contestaţiilor.
Notele obţinute în cadrul probelor examenului de Evaluare Naţională au o pondere de 75% în media de admitere la liceu, 25% contând media din anii de gimnaziu.
