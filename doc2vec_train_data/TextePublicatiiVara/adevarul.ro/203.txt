28 mai 2018, 13:26
Medicul neurolog Teodor Stoiculescu FOTO Facebook/Consiliul Judeţean Călăraşi
Trei tâlhari mascaţi au luat cu asalt locuinţa medicului neurolog Teodor Stoiculescu, sâmbătă dimineaţă, atacând-o pe soţia acestuia care se afla singură în casă, medicul fiind plecat în afara localităţii. Femeia, în vârstă de 68 de ani, a fost trezită din somn de indivizii cu cagule care au ameninţat-o să le dea toţi banii.
IGPR: 526 de permise, reţinute de poliţişti în prima zi de Rusalii
Sâmbătă dimineaţă, în jurul orei 03.00, Miora Stoiculescu, a dat alarma, imediat după ce tâlharii s-au făcut nevăzuţi. Femeia, care a povestit că a fost legată şi ameninţată, a sunat la 112 şi a reclamat fapta. Imediat, poliţiştii au demarat cercetările, iar la faţa locului, la locuinţa situată în strada Griviţa, au ajuns oamenii legii, dar şi o ambulanţă. În stare de şoc din cauza celor întâmplate, victima a declarat că s-a trezit în toiul nopţii, după ce a auzit zgomote în casă. Imediat a fost atacată şi obligată să spună unde are banii şi bijuteriile. Ca să li se piardă rapid urma, hoţii au fugit la volanul maşinii victimei, care era parcată în faţa casei, un Chevrolet Cruz.
Maşina a fost abandonată
La câteva ore de la comiterea faptei, poliţiştii au găsit maşina abandonată pe vechiul drum care leagă oraşul Călăraşi de localitatea Cuza Vodă. Poliţia are déjà un cerc de suspecţi, iar prindere autorilor este o chestiune de ore, spun anchetatorii.
“Ancheta se desfăşoară sub coordonarea Serviciului de Investigaţii Criminale din cadrul IPJ Călăraşi. Există un cerc de suspecţi, însă, în acest moment nu vă putem oferi mai multe detalii întrucât am periclita ancheta. Poliţia lucrează. În aceste zile, colegii mei au desfăşurat o gamă largă de activităţi pentru identificarea şi prinderea autorilor“, a precizat Bianca Ghiveci, purtător de cuvânt al IPJ Călăraşi. Oamenii legii urmează să stabilească exact suma de bani care a fost sustrasă, dar şi ce cantitate de bijuterii lipseşte din locuinţă.
Medic de elită
Teodor Stoiculescu este unul dintre medicii de elită ai oraşului. Activează în Spitalul Judeţean de Urgenţă din Călăraşi din anul 1984. A reuşit să trateze, în ciuda lipsurilor cu care se confruntă unitatea medical, mii de pacienţi cu un simţ clinic desăvârşit. Prin mâna neurologului, trec zilnic zeci de pacienţi.
