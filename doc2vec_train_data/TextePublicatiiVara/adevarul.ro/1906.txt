7 iunie 2018, 13:08
Sală de operaţie Spitalul Neurochirurgie FOTO Consiliul Judeţean
Medicii neurochirurgi au la dispoziţie, de astăzi, o sală de operaţie modernă, cu echipamente ce se găsesc doar în spitalele din Germania, Austria şi Franţa.
VIDEO Fenomen determinat de poluarea masivă din marile oraşe: apă pluv...
Cele mai moderne echipamente în domeniul neurochirurgiei şi chirurgiei spinale din sud-estul Europei, aflate în cadrul Spitalului Clinic de Urgenţă “Prof.Dr. N. Oblu”, au fost certificate, au anunţat oficialii Consiliului Judeţean Iaşi, care au finanţat dotările.
Costul pentru achiziţionarea aparaturii a fost de un milion de euro. „Sala dispune de un sistem de imagistică ultraperformant, un dispozitiv de ultimă generaţie O-Arm2, o masă de operaţie radiotransparentă din fibră de carbon şi un sistem de neuronavigaţie care permite efectuarea intervenţiilor chirurgicale în modul 3D. Astfel, operaţiile vor fi efectuate în condiţii de maximă siguranţă atât pentru pentru pacient, cât şi pentru cadrele medicale“, au transmis reprezentanţii CJ Iaşi. Şi secţia de anestezie şi terapie intensivă (ATI), cu o capacitate de 30 de paturi, va fi modernizată şi dotată cu aparatură ultramodernă, valoarea investiţiei fiind de 2 milioane de euro.
Dotările moderne vin şi în contextul în care, la Iaşi, se doreşte înfiinţarea unui Centru de Neuroexcelenţă cu o suprafaţă de 2500 de metri pătraţi, valoarea investiţiei fiind de 4,5 milioane de euro.
„Într-o prima etapă se vrea alocarea sumei de 98.200 lei pentru realizarea studiului de fezabilitate pentru extinderea unui corp de clădire în vederea înfiinţării unui astfel de centru. Este vorba de o clădire nouă ce va fi făcută în prelungirea spitalului, cu sala de conferinţe, bazine de fizioterapie, bloc operator, săli de operaţie de 70 mp fiecare, imobilul urmând a fi ridicat pe 3 nivele. Avem o echipa medicală extrem de performanţă în spital. Astăzi, în România, nu avem competitori de marcă”, a declarat managerul spitalului Lucian Eva, citat de Ziarul Evenimentul Regional al Moldovei. Costurile estimate la 4,5 milioane de euro vor fi suportate de Consiliul Judeţean.
Pe de altă parte, în următoarele zile, 80 de specialişti din ţară şi din Republica Moldova vor avea ocazia să testeze aparatura în cadrul Simpozionului şi Workshop-ului Hands-On „Tehnici moderne de imagistică intraoperatorie în neurochirurgie şi chirurgie spinală”.
