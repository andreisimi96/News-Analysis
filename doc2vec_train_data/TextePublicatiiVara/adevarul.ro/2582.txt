11 iunie 2018, 16:44
Elevii care au susţinut proba au spus că se aşteaptă la note mari FOTO: Alina Mitran
Evaluatorii dintr-un alt judeţ vor primi de la Olt 2.760 lucrări la limba şi literatura română, fiind peste 300 de absenţi la prima probă a examenului pe care îl susţin absolvenţii de gimnaziu.
VIDEO Subiecte Evaluarea Naţională 2018. „A fost uşor,  mai uşor ...
Elevii care au încheiat cu bine clasa a VIII-a au fost aşteptaţi să susţină prima probă a Evaluării Naţionale, în judeţul Olt, în 77 centre de examen. Au lipsit 307 elevi, dintre care un elev din promoţia anterioară. Alţi peste 500 înscrişi la începutul anului şcolar în clasa a VIII-a au rămas cu media neîncheiată şi nu pot susţine probele. La prima probă, supravegheată audio şi video, nu s-a înregistrat, în schimb, niciun incident.
Despre o bună parte dintre absenţii de astăzi s-a ştiut că nu vor participa, motivul fiind acela că au ales să se înscrie la şcolile tehnice, unde admiterea se poate face fără media de la Evaluarea Naţională, procedura, în schimb, fiind aceea de a înscrie în programul informatic, pentru Evaluarea Naţională, toţi absolvenţii.
Prima probă a Evaluării Naţionale i-a pus pe candidaţi în faţa unor subiecte cu un grad scăzut de dificultate, au apreciat atât elevii, cât şi profesorii. „Subiectele nu au fost dificile, însă copiii buni tratează lucrurile uşoare cu superficialitate, şi aici este posibil să se fi greşit. Subiectele nu au fost de aşa natură încât să facă diferenţa între elevi. Ar putea, da, să fie proba la care se obţin note foarte mari, dar la fel de posibil este ca elevii buni să rateze nota maximă“, este de părere Eugenia Vlad, profesor de limba română la Şcoala Gimnazială „George Poboran“.
