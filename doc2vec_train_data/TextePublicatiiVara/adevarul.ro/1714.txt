Doi bărbaţi au fost arestaţi, după ce au spart casa unui rival şi l-au lovit cu pumnii şi picioarele
6 iunie 2018, 17:50
Foto: arhivă Adevărul
Un tânăr de 22 de ani a ajuns la spital cu mai multe traumatisme, fiind lovit cu bestialitate de mai mulţi consăteni, cu care avusese anterior un conflict. Doi dintre arestaţi au fost încarceraţi, iar al treilea este cercetat în libertate.
Răzbunarea unui sinucigaş gelos. Şi-a bătut iubita până i-a fracturat ...
Poliţiştii din cadrul secţiei 5 Poliţie Rurală Rădeşti au identificat trei bărbaţi, cu vârsta cuprinsă între 23 şi 38 ani, toţi din comuna Fârţăneşti, bănuiţi de săvârşirea infracţiunilor de lovire sau alte violenţe, violare de domiciliu şi distrugere.
”Din cercetări a reieşit că, în noaptea de 21/22.05.2018, în urma unui conflict pe care unul dintre aceştia l-ar fi avut cu victima,  un consătean de 22 de ani, cei trei bărbaţi ar fi pătruns fără drept, în locuinţa lui, distrugând uşile de acces, după care l-ar fi lovit cu pumnii şi picioarele, provocându-i mai multe leziuni”, a declarat comisarul şef Gabriela Costin, purtătorul de cuvânt al Inspectoratului de Poliţie Judeţean Galaţi.
Cei trei agresori au fost reţinuţi de poliţişti, pe bază de ordonanţă, pentru 24 de ore, fiind ulterior prezentaţi magistraţilor cu propunere de arestare preventivă. Instanţa a dispus, pentru doi dintre aceştia, arestarea preventivă pentru 30 de zile, cel de-al treilea fiind cercetat, în continuare, în stare de libertate.
