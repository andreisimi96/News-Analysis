9 iunie 2018, 10:21
Un proiect de lege iniţiat de Liviu Dragnea, Virginel Iordache şi de alţi cinci parlamentari PSD împroprietăteşte Arhiepiscopia Sucevei şi Rădăuţilor cu hectarele de pădure pe care nu a reuşit să le obţină în instanţă, în 2017, când a pierdut definitiv un proces de aproape 16 ani cu Romsilva.
Proiectul de lege, depus la Senat la 30 mai,  iniţiat de Dragnea prevede că instituţiile de cult pot deveni proprietare pe terenuri forestiere din fond, dacă acesta le-a avut în administrare sau folosinţă. 
„Centrele eparhiale, protoieriile, mănăstirile, schiturile, parohiile, filiile şi alte structuri ale unităţilor de cult, dobândesc în proprietate suprafeţe până în limita de 30 ha terenuri forestiere din fondul bisericesc al cultului căruia îi aparţin, recunoscut de lege, dacă acestea le-au avut în folosinţă sau administrare”, se arată în modificarea Legii 1/2000, iniţiată de Liviu Dragnea şi parlamentarii PSD Iordache Virginel, Stan Ioan, Bejinariu Eugen, Cobuz Maricela, Havrici Emanuel-Iuliu şi Rădulescu Alexandru. 
Actul normativ prevede şi că terenurile atribuite „nu vor putea depăşi cumulat suprafaţa avută în proprietate, folosinţă sau administrare din fondul bisericesc căruia aparţin, în judeţul în care s-a constituit centrul, protoieria, mănăstirea, schitul, parohia sau filia”. 
În 2017, instanţa a dat câştig de cauză Romsilva în procesul în care Arhiepiscopia Sucevei şi Rădăuţilor - Fondul Bisericesc Ortodox Român al Bucovinei cerea reconstituirea dreptului de proprietate asupra 166.613 de hectare terenuri forestiere din Fond, care însă fusese înfiinţat, după 1918, ca instituţie de drept public a statului, care administra pădurile din Bucovina, care erau în proprietatea statului.  
În sprijinul propunerii legislative, Liviu Dragnea şi ceilalţi politicieni PSD susţin că se îndreaptă o inechitate făcută Arhiepiscopiei, pentru că în schimbările legislative care au vizat regimul proprietăţii a fost „omisă” situaţia patrimonului bisericesc reglementat prin legea de organizare a BOR din 1925, care reglementa situaţia juridică a Fondul Bisericesc Ortodox Român al Bucovinei. 
Acesta a fost de altfel şi argumentul forte al Arhiepicopiei în procesul cu Romsilva, care a durat aproape 16 ani şi pe parcursul căruia s-au încercat o serie de soluţii politice ale litigiului. În noiembrie 2004, printr-o Ordonanţă de Urgenţă emisă de Guvernul Năstase, Arhiepiscopia Sucevei şi Rădăuţilor a fost împroprietărită cu 90.000 de hectare de pădure, dar legea de aprobarea a acestei ordonanţe a fost declarată neconstituţională de CCR la sesizarea unor parlamentari PSD. De asemenea, un alt premier, Victor Ponta, a încercat o înţelegere cu arhiepiscopul Sucevei şi Rădăuţilor, IPS Pimen, în sensul ca o parte din veniturile Romsilva Suceava de pe terenurile în litigiu să revină pentru întreţinerea monumentelor istorice din Bucovina. Propunerea a fost însă refuzată. 
„Pentru Biserică, dobândirea proprietăţii devine un mijloc de atingere a scopurilor misionar-filantropice pentru care este constituită şi un act de restabilire a adevărului juridic şi istoric”, se arată în Expunerea de motiv e.
„Potrivit uzanţelor - scriu iniţiatorii - statul nu are obligaţia să suporte în întregime cheltuielile legate de întreţinerea valorilor de patrimoniu, dacă se află în proprietate privată, fapt confirmat de mecanismele de finanţare de la bugetul consolidat al statului sau al Uniunii Europene. (...) Soluţia legislativă identificată este determinată de necesitatea asigurării unui minim pentru funcţionarea şi întreţinerea unităţilor de cult, pentru ca acestea să-şi poată îndeplini misiunea”, se arată în documentul citat.
Arhiepiscopia a primit până în prezent, 15.000 de hectare de pădure, câte 30 pentru fiecare unitate de cult. 
ASUR: PSD şi BOR vor să jefuiască pădurile Statului
Asociaţia Secular-Umanistă (ASUR) trage un semnal de alarmă în privinţa proiectului legislativ prin care biserica îşi va mări proprietăţile ”în scopuri misionar-filantropice cu păduri pe care nu le-a avut niciodată”. 
„Prin această propunere, se retrocedează bisericii păduri pe care le-a avut în folosinţă sau administrare, dar pe care nu a avut niciodată drept de proprietate. Este inadmisibil! Ne aflăm în faţa unei tentative de jefuire a statului român pusă la cale de PSD şi BOR! Politicienii încearcă să cumpere supunerea preoţilor, oferindu-le noi şi noi averi, pe lângă sutele de milioane pompate anual în vistieria bisericii, pentru ca la următoarele alegeri - cum s-a întâmplat de atâtea ori - preoţii să îndemne enoriaşii să voteze cu Partidul. O mână spală pe alta şi ambele ne jefuiesc! După îngenuncherea justiţiei şi atragerea bisericii, ne îndreptăm cu paşi repezi spre un stat medieval totalitar. Pentru binele copiilor noştri, lucrurile nu pot continua aşa.” a declarat Toma Pătraşcu, preşedinte ASUR.
Bisericile împroprietărite abuziv în mandatul lui Adrian Năstase au pierdut în instanţe pădurile care au aparţinut statului roman. Cu toate acestea, prin actuala propunere legislativă înaintată de parlamentarii PSD, se vizează ignorarea acelor hotărâri judecătoreşti definitive şi înstrăinarea domeniul public către entităţi private”, susţin reprezentanţii Asociaţiei, cerând stoparea finanţării cultelor de la bugetul de stat şi de la bugetele locale. 
„Cultele se pot autosusţine, după cum au dovedit, şi nu au nevoie de cadourile oferite de politicieni aflaţi în căutare de sprijin în campanie”, încheie ASUR.
