7 iunie 2018, 13:26
Bătaie în clasă FOTO Adevărul
O femeie de 46 de ani este cercetată de poliţişti, după ce a intrat val-vârtej într-o clasă a unei şcoli din Tulcea, unde a lovit cu băţul un elev de 16 ani şi o profesoară.
VIDEO Profesoara teroristă, filmată în timp ce lovea un elev. „Te bagi...
Miercuri după amiază, 6 iunie, a avut loc un conflict între o fată în vârstă de 15 ani şi un băiat de 16 ani, ambii elevi în aceeaşi clasă la şcoala generală numărul 11 “Ioan Neniţescu” din Tulcea. Fata şi-a sunat mama şi i-a povestit cele întâmplate, iar femeia a venit la şcoală să-i facă dreptate.
Mama adolescentei a intrat în sala de clasă şi s-a dus către banca în care stătea băiatul pentru a-l lovi cu băţul pe care îl avea asupra sa. Profesoara a încercat să împiedice agresiunea şi s-a aşezat în faţa femeii respective, dar atât ea, cât şi elevul au fost loviţi. O altă profesoară dintr-o sală de clasă apropiată a auzit scandalul şi a sunat la 112, iar la faţa locului şi-a făcut apariţia un echipaj de jandarmi care a aplanat conflictul. 
Femeia, în vârstă de 46 de ani, s-a ales cu dosar penal pentru comiterea infracţiunii de loviri şi alte violenţe. Cazul va fi preluat de procurorii Parchetului de pe lângă Judecătoria Tulcea.
