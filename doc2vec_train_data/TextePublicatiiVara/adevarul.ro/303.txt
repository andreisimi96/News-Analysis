29 mai 2018, 09:37
Ministerul Finanţelor a postat spre dezbatere un proiect de hotărâre prin care majorează sumele decontate funcţionarilor aflaţi în delegaţie, fără a le mai cere documente justificative. Excepţie fac demnitarii şi persoanele care ocupă funcţii de conducere asimilate demnitarilor, cărora li se decontează integral cheltuielile în baza documentelor justificative, chiar dacă depăşesc limita impusă de lege.
Ministerul Finanţelor a actualizat cuantumul sumelor care poate fi decontat de funcţionarii aflaţi în delegaţie, ţinând cont de creşterea accentuată a preţurilor şi implicit de avansul inflaţiei din ultima perioadă.
Aşa se face că alocaţia de hrană a crescut de la 17 lei/zi (indiferent de funcţia pe care o îndeplineşte persoana şi de  autoritatea sau instituţia publică în care-şi desfăşoară activitatea), cât este în prezent, la 20 lei/zi.
Ministerul Finanţelor propune şi creşterea cheltuielilor pentru cazare ce pot fi decontate, de la 45 lei/noapte – pentru personalul care nu se cazează în unităţi de primire turistică - şi 50% din tariful perceput de hotelurile de 3 stele, la un tarif fix de 230 lei/noapte, indiferent de locul unde s-au cazat funcţionarii.
O altă modificare importantă adusă legii cadru 153/2017 privind salarizarea personalului plătit din fonduri publice este legată de justificarea cheltuielilor, Ministerul Finanţelor considerând că aceasta nu mai este necesară.
Pe de altă parte, demnitarii şi persoanele care ocupă funcţii de conducere asimilate unei funcţii de demnitate publică din cadrul autorităţilor şi instituţiilor publice, care se deplasează în interesul serviciului în alte localităţi din ţară, li se decontează cheltuielile de cazare pe baza documentelor justificative, fără a se aplica prevederile privind alocaţia de hrană de 20 lei/zi şi cea de cazare de 230 lei/zi – tarif în care este inclus şi micul dejun.
Deplasări la clasa I
Alte sume care pot fi decontate privesc transportul dus-întors, în cazul deplasărilor pe o distanţă mai mare de 50 km de localitatea de domiciliu.
Astfel, sunt decontate cheltuielile cu avionul pe orice distanţă, clasa economică; cu orice fel de tren, clasa a II-a, pe distanţe de până în 300 km, şi la clasa I-a pentru distanţe mai mari de 300 km.
Pentru transportul cu navele de călători, se decontează tariful perceput la clasa I-a; pentru mijloacele de transport în comun, pe baza legitimaţiilor de călătorie; iar pentru mijloacele de transport auto ale instituţiilor sau autorităţilor publice, dacă acestea au aceste posibilităţi, decontarea se face cu încadrarea în consumurile lunare de combustibil.
Se decontează drept cheltuieli de transport şi transportul efectuat cu mijloace de transport în comun la şi de la aeroport, gară, autogară sau port; taxele pentru trecerea podurilor, taxele de traversare cu bacul, taxele de aeroport, gară, autogară sau port, alte taxe privind circulaţia pe drumurile publice.
În ce priveşte deplasarea cu autoturismul proprietate personală, aceasta se poate face numai cu aprobarea prealabilă a conducătorului instituţiei sau autorităţii publice, atât pentru posesorul autoturismului, cât şi pentru persoanele din cadrul aceleiaşi instituţii care se deplasează împreună cu acesta. 
În acest caz, posesorul autoturismului va primi contravaloarea a 7,5 litri de carburant la 100 km parcurşi pe distanţa cea mai scurtă, fără a mai fi nevoit să prezinte documentele justificative.
Proiectul de act normativ are în vedere informaţiile venite din partea Ministerului Mediului, Ministerului de Interne, Ministerul Finanţelor şi ANAF, referitoare la sumele care au fost decontate în anul 2018 pentru cazarea în diferite locaţii din ţară.
