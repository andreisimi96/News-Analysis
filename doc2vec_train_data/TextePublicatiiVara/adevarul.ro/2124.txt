Managerul Institutului de Boli Cardiovasculare din Iaşi, Grigore Tinică, acuzat de DNA de complicitate la deturnare de fonduri publice
8 iunie 2018, 14:59
Chirurgul cardiolog Grigore Tinică, managerul Institutului de Boli Cardiovasculare din Iaşi, a fost trimis în judecată de procurorii Direcţiei Naţionale Anticorupţie (DNA) sub acuzaţia de complicitate la abuz în serviciu.
Cum sunt afectaţi bolnavii cardiaci din Moldova de incendiul de la Ins...
Tinică este acuzat de anchetatori că ar fi fost complice la deturnarea a aproape 100.000 de euro, bani care ar fi fost acordaţi de Ministerul Sănătăţii pentru realizarea unei investiţii la Instititul de Boli Cardiovasculare
Contactat telefonic, Tinică a spus că nu ştie despre ce e vorba întrucât nu a primit încă rechizitoriul de la DNA. Pavel Abraham, avocatul său, nu a răspuns la telefon. 
Alături de medic a mai fost trimis în judecată şi Victor Fărcăşel, fost director administrativ al unităţii sanitare, care este acuzat de obţinere ilegală de fonduri şi abuz în serviciu. Gabriel Alexoae, administratorul unei firme, este acuzat şi el de complicitate la abuz în serviciu.
Potrivit DNA, la sfârşitul anului 2010, Victor Fărcăşel, în înţelegere cu inculpatul Alexoae Nicolaie-Gabriel, a întocmit şi comunicat la Ministerul Sănătăţii o notă de fundamentare în care a inserat date false, prin care solicita ajutor financiar în vederea efectuării unor investiţii în cadrul Institutului de Boli Cardiovasculare „Prof. Dr. G.I.M. Georgescu” Iaşi ce priveau reabilitarea şi dotarea unei săli hibride de chirurgie cardiovasculară.
„Solicitarea inculpatului Fărcăşel Victor a fost transmisă în condiţiile în care lucrările de amenajare ale acelei săli fuseseră executate de societatea administrată de inculpatul Alexoae Nicolaie-Gabriel, în calitate de subcontractor, şi recepţionate la data de 20.05.2009. În acest context, în perioada noiembrie-decembrie 2010, inculpatul Fărcăşel Victor, pentru a crea o aparenţă de legalitate pentru efectuarea viitoarelor plăţi ilegale, a iniţiat şi participat în mod nemijlocit în procesul de derulare a unei proceduri fictive de achiziţie publică pentru atribuirea contractului de lucrări societăţii administrate de inculpatul Alexoae Nicolaie-Gabriel”, se arată într-un comunicat al DNA. 
Sechestre puse de procurori 
În acelaşi document se mai menţionează că, la data de 29 decembrie 2010, la aproximativ trei săptămâni de la încheierea contractului, inculpatul Fărcăşel, cu încălcarea prevederilor legale, a semnat o ordonanţare de plată prin care s-a dispus transferul sumei de 407.000 lei din contul Institutului de Boli Cardiovasculare „Prof. Dr. G.I.M. Georgescu” în cel al firmei administrate de inculpatul Alexoae Nicolaie-Gabriel, reprezentând plata lucrărilor pretins executate.
„În realizarea demersurilor infracţionale, inculpatul Fărcăşel Victor a beneficiat şi de ajutorul managerului Tinica Grigore care a semnat mai multe documente necesare pentru organizarea licitaţiei şi pentru plata lucrărilor pretins executate”, se mai arată în comunicatul citat.
În cauză s-a dispus poprirea sumelor da bani datorate cu orice titlu de către persoane fizice sau juridice (unităţi bancare/instituţii publice/societăţi comerciale, etc) inculpaţilor Alexoae Nicolaie-Gabriel, Fărcăşel Victor şi Tinica Grigore respectiv instituirea sechestrului asigurător asupra bunurilor mobile şi imobile aflate în proprietatea acestora. Ministerul Sănătăţii a solicitat să se constituie parte civilă în procesul penal cu suma de 407.000 lei, au mai spus procurorii. 
