Subiectele de la proba scrisă la Limba Română, din cadrul Evaluării Naţionale 2018, vor fi rezolvate luni, începând cu ora 15.00, de către profesoara Cristina Tunegaru la Adevărul Live. Peste 150.000 de elevi au susţinut, astăzi, acest examen. Următoarea probă are loc miercuri, la Matematică.
URMĂREŞTE emisiunea în modulul Adevărul Live
După finalizarea probei de Limba şi literatura română de astăzi, 11 iunie, subiectele şi baremele vor fi afişate, la fel ca în anii precedenţi, pe site-ul  www.subiecte.edu.ro , după ora 15:00.
„Subiectele au avut un nivel de dificultate mediu spre uşor. Au fost mai uşoare decât anul trecut, pentru că de data aceasta textul dat la prima vedere este mai uşor de înţeles, spre deosebire de cel de anul trecut. Atunci copiilor li s-a dat o poezie despre trecerea timpului, care este ceva mai greu de înţeles.
Textul literar de la Subiectul I a fost accesibil.  Este vorba de un text care aparţine genului epic, care este preferat de elevi în comparaţie cu celelalte genuri literare, pentru că acţiunea este mult mai uşor de rezolvat şi de argumentat. În general, copiii sunt mai atraşi de poveste.
Singura chestiune care putea să-i încurce este faptul că textul dat începe cu un pasaj descriptiv, şi după aceea trece la naraţiunea propriu-zisă. Or, sper că elevii nu s-au concentrat pe descriere mai mult decât e cazul pentru că genul Epic se bazează în primul rând pe acţiune“, a explicat pentru „Adevărul“ profesoara de Limba Română Cristina Tunegaru.
