Simona Halep a „măturat“ cu Elise Mertens, aşa cum făcuse şi în precedentele două partide cu Petkovici (107 WTA) şi cu Towsend (72 WTA).
A fost 6-2, 6-1 în doar 59 de minute, prestaţia Simonei confirmând că aceasta e pe un trend ascendent la Roland Garros. E o veste bună, fiindcă pentru liderul WTA urmează cel mai echilibrat duel de până acum de la French Open. Halep o va întâlni pe Kerber (12 WTA) în sferturi în ceea ce va fi o reeditare a duelului din semifinalele de la Australian Open 2018. Atunci, a ieşit un duel teribil de două ore şi 22 de minute!
Simona a început meciul ca din tun, a condus cu 5-0 şi s-a impus în prima manşă cu 6-3. În partea a doua, Kerber a revenit de la 3-1 pentru Simona şi a tranşat setul: 6-4. Decisivul a fost o luptă cum rar se vede. Mai întâi, Simona a irosit două mingi de meci la 5-4. Apoi, românca a salvat două mingi de meci la 6-5 pentru Kerber. În fine, constănţeanca a reuşit break-ul decisiv la 8-7 şi s-a calificat în finala de la Melbourne, după un meci la care a fost greu şi să te uiţi!
Halep conduce cu 5-4 în duelurile directe cu nemţoaica de 30 de ani. Iată istoricul partidelor precedente:
*2018 (Australian Open): 6-3, 4-6, 9-7 Halep
*2016 (Turneul Campioanelor): 6-4, 6-2 Kerber
*2016 (Cincinnati): 6-3, 6-4 Kerber
*2016 (Montreal): 6-0, 3-6, 6-2 Halep
*2016 (Wimbledon): 7-5, 7-6 Kerber
*2016 (Fed Cup): 6-2, 6-2 Kerber
*2015 (Toronto): 6-3, 5-7, 6-4 Halep
*2014 (Doha): 6-2, 6-3 Halep
*2009 (Saint Raphael): 5-7, 6-2, 7-5 Halep
VEZI REZUMATUL MECIULUI HALEP - KERBER LA AUSTRALIAN OPEN
