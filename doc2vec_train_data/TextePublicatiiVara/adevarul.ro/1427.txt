5 iunie 2018, 18:11
La programul „Prima Casă” vor putea aplica şi tinerii care deţin mai puţin de şase metri pătraţi pentru un membru al familiei, adică nu au suficient spaţiu. Până în prezent erau eligibile doar persoanele care nu au deţinut împreună cu soţul/soţia o altă locuinţă în decurs de un an până la solicitarea creditului.
Cabinetul de miniştri a avizat marţi, 5 iunie, pozitiv o iniţiativă legislativă care include mai multe măsuri de îmbunătăţire a programului „Prima Casă”.
De asemenea, beneficiari vor putea fi şi tinerii care deţin locuinţe în sate, dobândite prin moştenire sau donaţie, cu excepţia cazurilor în care acestea sunt situate în suburbiile municipiului Chişinău.
„Odată cu punerea în aplicare a proiectului „Prima Casă”, au ieşit în evidenţă nişte lucruri care au trebuit corectate. Mulţumesc Ministerului Finanţelor pentru că, luând în considerare perioada scurtă, au fost receptivi la observaţii şi au venit cu rectificări pentru eliminarea constrângerilor, ceea ce lărgeşte numărul celor care pot aplica la acest proiect pentru a avea o locuinţă”, a subliniat, în context, Pavel Filip.
Totodată, în contextul programului „Prima Casă 2”, în Codul fiscal şi în Legea bugetului social de stat pe 2018 va fi introdusă o nouă categorie de prestaţii - compensaţia bănească acordată din bugetul de stat beneficiarilor programului. Se propune ca sumele acestor compensaţii să constituie surse de venit neimpozabile, măsură care are drept scop facilitarea accesului bugetarilor la achiziţia unei locuinţe. Modul de acordare din bugetul de stat a compensaţiilor va fi stabilit printr-un Regulament aprobat de Guvern.
De asemenea, potrivit proiectului, organizaţiile de microfinanţare vor fi obligate să prezinte cel puţin unui birou al istoriilor de credit informaţiile de care dispun în privinţa debitorilor persoane fizice. Astfel, băncile comerciale vor avea acces la informaţii depline despre împrumuturile obţinute de către solicitanţi de la alte instituţii financiare.
Programul „Prima Casă” a fost lansat la 26 martie curent şi până în prezent de acesta au beneficiat peste o sută de persoane.
