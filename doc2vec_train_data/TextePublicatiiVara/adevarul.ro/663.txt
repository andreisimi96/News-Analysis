Preţurile oţelului şi aluminiului au crescut joi, după ce administraţia Trump a anunţat că va impune, începând de vineri, tarife pentru importurile de oţel şi aluminiu provenite din aliaţii Statelor Unite Canada, Mexic şi Uniunea Europeană, iar analiştii spun că incertitudinile legate de impactul deciziei vor amplifica volatilitatea de pe pieţele metalelor, transmite MarketWatch.
Trump i-a spus lui Macron că nu mai vrea să vadă maşini de lux germane...
”Statele Unite sunt de mult timp o piaţă atractivă pentru livrările de oţel în străinătate, media importurilor de oţel ale ţării find de 31 de milioane de tone pe an, începând din 2010”, a declarat Joseph Innace, director de conţinut la S&P Global Platts.
Majoritatea acestor livrări de oţel provin din Canada, Mexic şi UE, care nu vor mai fi scutite de tarife, a arătat Innace.
Casa Albă a anunţat joi că va impune tarife de 25% pentru importurile de oţel şi 10% pentru importurile de aluminiu din Canada, Mexic şi UE, începând de vineri. Cei trei aliaţi au beneficiat de derogări pentru luna mai, guvernul american încercând să obţină concesii din partea UE şi să renegocieze pactul comercial NAFTA.
Guvernul american a anunţat tarifele pentru importurile de oţel şi aluminiu provenite din întreaga lume în luna martie.
În urma anunţurilor anterioare preţurile aluminiului au crescut, dar secretarul american pentru Comerţ, Wilbur Ross, a spus că aşteaptă cu interes continuarea negoierilor, el semnalând flexibilitate.
Preţurile aluminiului au crescut joi, la Londra, şi au închis în urcare cu 1%, la 2.292 de dolari pe tonă, potrivit firmei Marex Spectron.
Având în vedere că SUA sunt un  importator major, tarifele de 25% pentru produsele din oţel vor tinde să reducă importurile, rezultând o schimbare a ofertei globale şi presiuni pentru scăderea preţurilor oţelului la nivel global, a arătat Innace.
”Oţelul livrat pe piaţa americană va trebui să găsească noi pieţe, iar concurenţa preţurilor ar putea fi mare”, a spus acesta.
În SUA în schimb, preţurile contractelor futures pentru oţelul laminat la cald au urcat cu 37 de dolari, sau cu 4,2%, la 922 de dolari tona. În acest an, preţurile au crescut cu aproape 39%.
”Pentru toată lumea care produce oţel în SUA este o veste foarte bună, aşa că acţiunile producătorilor americani de oţel sunt în creştere”, a spus Mike Shorr, trader de opţiuni la firma VantagePoint Software.
Moody’s a revizuit perspectiva pentru următoarele 12-18 luni a industriei americane a oţelului de la stabilă la pozitivă, parţial datorită reducerii importurilor aşteptată în urma introducerii tarifelor pentru importurile de oţel din Canada, Mexic şi UE.
Joe Casucci, director general la producătorul de oţel FJM Ferro, a declarat că tarifele anunţate în martie au făcut deja ca producătorii americani de oţel să majoreze preţurile cu aproape 30%.
Inflaţia din SUA ar putea urca ca urmare a costurilor mai mari de producere  a bunurilor din aluminiu şi oţel, în timp ce tarifele care ar putea fi impuse de alte state ca reacţie ma măsura SUA sunt un real  pericol, a estimat Will Rhind, director general ls firma GraniteShares.
Aceste tarife ar putea reduce cererea pentru unele exporturi americanr, ceea ce ar putea avea ca efect încetinirea creşterii economice, a arătat Rhind.
