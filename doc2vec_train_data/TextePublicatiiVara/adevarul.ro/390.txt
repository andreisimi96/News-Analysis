S-au reluat operaţiunile la rafinăria Petrobrazi. Următoarea revizie este programată pentru 2022
29 mai 2018, 17:10
Operaţiunile la rafinăria Petrobrazi din Ploieşti s-au reluat în data de 28 mai, conform planului. Revizia refinăriei a durat 6 săptămâni şi a necesitat aproximativ 2 milioane de ore lucrate.
OMV Petrom investeşte 60 de milioane de euro într-o nouă unitate la Pe...
Revizia a constat în lucrări periodice de mentenanţă, inspecţii şi verificări ale instalaţiilor din rafinărie. Valoarea totală a proiectului, care include investiţii şi costuri, a fost de circa 45 milioane de euro.
La revizia rafinăriei Petrobrazi au fost lucrate 2 milioane de ore lucrate, fără incidente semnificative, au fost implicaţi 5.000 muncitori, cu 4.000 mai mult decât în perioadele de funcţionare normală şi au fost făcute verificări la 3.720 de conducte şi 9.300 de echipamente electronice şi de automatizare.
„Instalaţiile noastre sunt acum 100% funcţionale, iar producţia de produse rafinate a fost reluată după ce instalaţiile au fost puse treptat în funcţiune. După repornire, suntem complet operaţionali şi avem capacitatea de a procesa peste 12.000 de tone de ţiţei pe zi. Sunt bucuros că această revizie, care a însemnat zeci de mii de operaţiuni diferite, s-a desfăşurat cu bine, fără incidente semnificative sau accidente care să determine întreruperea lucrului, în timp ce am continuat să asigurăm carburanţii necesari în reţeaua noastră de benzinării”, a spus Neil Anthony Morgan, membru al Directoratului OMV Petrom, responsabil pentru Downstream Oil.
Următoarea revizie este planificată pentru 2022, peste patru ani. Investiţiile semnificative şi lucrările de modernizare efectuate de-a lungul anilor au permis extinderea perioadei dintre revizii. Înainte de 2014, astfel de revizii se efectuau anual, iar, după finalizarea programului de modernizare a Petrobrazi, perioada dintre revizii a fost prelungită la doi ani. Ca practică generală în industrie, operaţiunile de producţie se suspendă în timpul reviziilor.
Rafinăria Petrobrazi, cu o capacitate de rafinare de 4,5 milioane de tone de ţiţei anual, este una dintre cele mai importante unităţi de acest tip din ţară. Producţia Petrobrazi poate acoperi necesarul de carburanţi anual pentru 3 milioane de autovehicule.
În perioada 2005-2017, rafinăria Petrobrazi a beneficiat de investiţii de peste 1,5 miliarde euro în proiecte de modernizare, de construire a unor instalaţii noi şi în proiecte de mediu. În prezent, rafinăria Petrobrazi funcţionează la cele mai înalte standarde de performanţă şi de mediu. 
