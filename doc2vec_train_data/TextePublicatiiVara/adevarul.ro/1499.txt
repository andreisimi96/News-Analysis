Cum să faci bani în vacanţa de vară lucrând într-un şantier arheologic
6 iunie 2018, 05:56
Ai cel puţin 16 ani, eşti apt de muncă, dar nu ai bani de buzunar pentru a-ţi satisface micile plăceri în timpul vacanţei de vară? Poţi munci câteva ore pe zi pe un şantier arheologic şi vei fi plătit pentru asta.
Teme inedite pregătite de Curtea Domnească pentru copii, în "Şcola Alt...
Adolescenţii care au împlinit vârsta de 16 ani şi care vor să câştige bani în timpul vacanţei de vară pot merge să lucreze pe unul dintre şantierele deschise de arheologii din cadrul Muzeului de Istorie şi Arheologie din Prahova.
Pentru a fi admis în echipa arheologilor prahoveni nu este nevoie de experienţă sau de studii de specialitate în domeniu. Trebuie doar să fiţi apt de muncă, să aveţi vârsta minimă legală pentru a putea lucra Conform Codului Muncii în vigoare, adica 16 ani împliniţi, şi să vă doriţi să lucraţi în aer liber, într-un sit arheologic.
”Doritorii trebuie să ia legătura cu mine, îi evaluăm, vedem dacă sunt apţi de muncă, îi instruim şi le dăm echipament. De oameni avem nevoie”, a declarat Alin Frânculeasa, şeful secţiei Arheologie din cadrul Muzeului de Istorie Prahova.
Tinerii selectaţi vor fi plătiţi conform muncii prestate. Nu există un salariu fix, o sumă exactă, plata făcându-se la sfârşitul lunii, în funcţie de numărul de ore lucrate. Cei interesaţi se pot adresa arheologului Alin Frânculeasa sau la Muzeul de Istorie din Ploieşti începând cu data de 1 iulie. În judeţul Prahova se va lucra în această vară în cel puţin patru situri arheologice, în localităţile Târgşor, Budureasca, Soimeşti (Ceptura) şi Urlaţi.
Dincolo de faptul că puteţi câştiga bani, aveţi posibilitatea să lucraţi alături de profesionişti de la care puteţi afla informaţii reale despre trecutul de acum câteva mii de ani ale celor care au trecut prin zona Prahovei. Nu este exclus să fiţi şi martorii unor descoperiri istorice de mare valoare.
Situl arheologic de la Urlaţi este activ încă din anul 2002. Aici au fost decoperite obiecte din ceramică, unelte din silex, piatră, os, corn, reprezentări antropomorfe şi zoomorfe din lut. Piesele datează din epoca eneolitică şi au fost atribuite culturii Gumelniţa, cea mai reprezentativă manifestare arheologică pentru sudul României (4500-4200 î.Chr.).
Cel mai spectaculos este fără doar şi poate situl arheologic din comuna prahoveană Târgşoru Vechi, unul dintre cele mai valoroase din România. Primele descoperiri au fost făcute aici în anii ’50, iar în prezent rezervaţia arheologică se întinde pe o suprafaţă de aproape 17 hectare.
Pe teritoriul rezervaţiei arheologice au fost identificate obiecte din Paleolitic, Neolitic, Epoca Bronzului, epoca romană şi post romană. Cele mai interesante pentru publicul larg au fost considerate monumentele romane – în special termele castrului aflat aici, care aparţine liniei de fortificaţii romane din epoca traiană, curtea domnească şi târgul medieval.
