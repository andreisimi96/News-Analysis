PSD Prahova va participa cu 5.000 de persoane la mitingul de sâmbătă. Liderii locali se vaită că oamenii au anunţat că au bilete la mare sau că sunt invitaţi la nunţi
5 iunie 2018, 12:00
Filiala PSD Prahova va asigura cel puţin 5.000 de participanţi la mitingul ”împotriva abuzurilor” organizat sâmbătă la Bucureşti, a declarat liderul social-democraţilor prahoveni, Bogdan Toader. În schimb, organizatorii din filialele locale se vaită că le este greu să convingă oamenii să vină în Capitală, mulţi dintre ei având deja concedii programate sau alte evenimente.
Bucureştiul, paralizat sâmbătă de trei proteste autorizate şi unul org...
Conform unor surse politice, din Ploieşti, unde este cea mai mare organizaţie PSD din judeţ, vor pleca 2.000 de susţinători, pentru ca din zona Câmpina şi Valea Prahovei, filialele locale trebuie să asigure cel puţin o mie de participanţi.
Unii dintre liderii social-democraţi din Prahova, care au responsabilitatea să organizeze membrii de partid pentru marele miting de sâmbătă, au recunoscut sub protecţia anonimatului că au întâmpinat mari prbleme când a fost nevoie să-şi convingă colegii de partid să fie prezenţi sâmbătă la Bucureşti.
Unii au invocat faptul că au cumpărat bilete în staţiunile de pe litoral şi că vor pleca cu familia în concediu, alţii că sunt invitaţi la nuntă sau la alte evenimente programate cu mult timp în urmă.
În schimb, Bogdan Toader, liderul PSD Prahova, a declarat pentru ”Adevărul” că totul este pregătit pentru mitingul de sâmbătă şi că Prahova va participa cu peste 5.000 de persoane.
”Vom participa cu cât mai mulţi. Peste 5000”, a declarat Toader.
Întrebat dacă oamenii au confirmat prezenţa, Bogdan Toader a precizat că odată ce s-au înscris într-un partid politic ştiau că trebuie să răspundă prezent atunci când partidul o cere, ceea ce se va şi întâmpla.
Liderul social-democraţilor din Prahova a adăugat că deplasarea la Bucureşti se va face cu ajutorul autocarelor şi microbuzelor închiriate sau cu autoturismele proprii. Maşinile vor pleca din zona Valea Prahovei, Valea Teleajenului şi Ploieşti şi vor prelua oamenii de pe drum, din anumite puncte dinainte stabilite.
Ca semn distinctiv, social-democraţii care vor merge la protestul de la Bucureşti vor avea în mână steaguri tricolore din hârtie, a precizat Toader.
Contactat telefonic, senatorul PSD Emanoil Savin a precizat că el nu este implicat în organizarea evenimentului de sâmbătă, dar ştie că PSD Buşteni, unde există cea mai puternică flială a partidului din zona Valea Prahovei, va participa cu aproximativ o sută de persoane, iar alte două sute de participanţi vor veni din Sinaia, Azuga şi Comarnic, dar şi din comunele din apropiere.
