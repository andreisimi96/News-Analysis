Foto: ISU Galaţi
Două autospeciale cu spumă şi apă au acţionat astăzi în vecinătatea localităţii gălăţene Băleni pentru stingerea incendiului care izbucnise după aterizarea forţată a unui avion de mici dimensiuni într-un lan de grâu.
Un accident aviatic a avut loc astăzi, 6 iunie 2018, în judeţul Galaţi. Un avion utilitar de mici dimensiuni (folosit pentru lucrări agricole) a aterizat forţat pe un câmp din zona localităţii gălăţene Băleni. 
Se pare că incidentul s-a produs din cauza unei defecţiuni tehnice a aparatului de zbor.Aterizarea forţată s-a produs în jurul orei 14,15, iar la bordul aeronavei se aflau două  persoane, care au reuşit să iasă singure din avion. 
La faţa locului s-au deplasat două autospeciale de stingere a incendiilor (un lan de grâu din apropiere a luat foc în urma ciocnirii dintre avion şi remorca unui camion, imediat după aterizarea forţată), dar şi o ambulanţă SMURD şi un echipaj medical SAJ. De asemenea, a fost alertat si elicopterul SMURD.
Ocupanţii avionului au suferit arsuri şi traumatisme, iar şoferul camionului lovit de aparatul de zbor a fost evaluat medical, însă, din fericire, acesta nu a fost rănit.
”Una dintre cele două persoane rănite în accidentul de avion a fost dusă la Unitatea de Primiri Urgenţe a Spitalului de Urgenţe din Galaţi cu elicopterul SMURD, iar cealaltă cu ambulanţa”, a declarat locotenent colonelul Eugen Chiriţă, purtătorul de cuvânt al Inspectoratului pentru Situaţii de Urgenţă Galaţi. Incendiul care a afectat atât lanul de grâu, cât şi avionul, a fost lichidat.
