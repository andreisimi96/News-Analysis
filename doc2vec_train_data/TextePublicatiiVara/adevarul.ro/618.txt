Claudiu Manda la comisia SRI / FOTO Inquam Photos / Octav Ganea / 19 sep 2017
Preşedintele Comisiei de control parlamentar a activităţii SRI, Claudiu Manda, a anunţat vineri că numărul de mandate de interceptare pe siguranţă naţională în perioada 2005-2016 este de peste 300.000, afirmând că, dacă la un mandat se face o medie de 20 de persoane, numărul celor interceptaţi trece de şase milioane, iar cifra ar putea să fie mai mare.
Inspecţia Judiciară demarează un control tematic la toate parchetele&n...
Tot Manda spune că ar fi oportună, în cadrul Comisiei de modificare a legilor securităţii naţionale, înfiinţarea Autorităţii Unice de Interceptare, care să intermedieze între operatorii de telefonie mobilă şi cei care pun în aplicare mandatele de supraveghere. Senatorul a explicat că a fost sesizat cu privire la faptul că în 2012 a fost interceptat aproape tot Guvernul, iar din rândul parlamentarilor, peste 100 dintre “cei mai importanţi şi vocali”.
“Vedem la Comisie o serie de date care arată că avem o creştere a mandatelor de securitate naţională de la 1.395 în anul 2005, până la 3.701 mandate în 2013, adică aproape de trei ori. La nivelul mandatelor, per total de acte de autorizare şi supraveghere, avem creşteri de la 5.000 în 2005, la 8.000 în 2006, până la cifre de genul peste 44.000 în anul 2014, respectiv peste 51.000 în anul 2015, iar în 2016, odată cu apariţia deciziei CCR, vorbim de 12.000 în primele două luni de zile”, a declarat Claudiu Manda, într-o conferinţă de presă.
El a spus că în perioada 2005 - 2016 au fost autorizate peste 300.000 de mandate de supraveghere. Manda spune că, dacă la un mandat se face o medie de 20 de persoane, numărul persoanelor intercepate trece de şase milioane, iar cifra ar putea să fie mai mare
“Totalul acestor acte de autorizare şi supraveghere în perioada 2005 - 2016 înseamnă peste 311.000 de mandate. În contextul în care pe un mandat de supraveghere putem să ne gândim că vorbim de o medie de 20 de persoane sau de posturi interceptate, putem să gândim că au fost mai mult de 6 milioane de persoane interceptate în această perioadă. Cifra ar putea să fie şi mai mare de atât. După 2016 şi în 2017, dacă ne uităm la media anilor precedenţi, putem să vorbim de încă 50.000, plus 50.000 de astfel de mandate sau de autorizaţii”, a mai explicat Manda.
Potrivit senatorului, Comisia crede că numărul persoanelor interceptate este foarte mare, în condiţiile în care populaţia activă a României este de nouă milioane de oameni.
“Ni se par nişte cifre extraordionar de mari şi de multe. Nu putem să comentăm sau să contestăm noi, la nivelul Comisiei, atât timp cât ele au fost stabilite de procurori în temei legal sau de jucători, însă credem că sunt prea multe astfel de ascultări, milioane de oameni ascultaţi în această perioadă, în contextul în care populaţia activă a României este de nouă milioane”, crede acesta.
Preşedintele Comisiei a anunţat că membrii Comisiei vor merge la SRI pentru a le solicita să le pună la dispoziţie documentele care să dovedească aceste interceptări, afirmând că românii şi Parlamentul trebuie să afle dacă mandatele au restricţionat drepturile persoanelor.
“Sigur că o să mergem la SRI o să solicităm să ne pună la dispoziţie, pentru că în mod normal aceste documente există. Fie că vorbim de mandatele de securitate naţională, fie că vorbim de mandatele de supraveghere tehnică sau autorizaţiile pe care procurorii le dădeau pentru perioada aceea de 48 de ore. E o perioadă destul de mare, sunt peste 300.000 de mandate, dar cred că este foarte important ca şi noi, şi românii şi Parlamentul, să ştie câte astfel de mandate şi la câte persoane le-au fost restricţionate drepturile în baza acestor mandate”, a mai adăugat Claudiu Manda.
Preşedintele Comisiei SRI mai crede că ar fi oportună, în cadrul Comisiei de modificare a legilor securităţii naţionale, înfiinţarea Autorităţii Unice de Interceptare, care să intermedieze între operatorii de telefonie mobilă şi cei care pun în aplicare mandatele de supraveghere
“Sunt persoane interceptate de două ori, trei ori, cinci ori pe un mandat. Pe o medie putem să vorbim de minimum şase milioane de români. (…) Considerăm că ar fi oportun să înfiinţăm, dacă vom continua cu legile securităţii naţionale, Autoritatea Unică de Interceptare, care să fie doar o structură care să intermedieze între ooperatori şi cei care pun în aplicare mandatele de supraveghere, astfel încât să nu mai existe nicio bănuială că pot să fie interceptate comunicaţiile sau comunicările oamenilor fără să exite un mandat”, a mai explicat acesta.
Potrivit lui Mandat, Comisia SRI a fost sesizată cu privire la faptul că în 2012 a fost interceptat aproape tot Guvernul, iar din rândul parlamentarilor, peste 100 dintre “cei mai importanţi şi vocali”.
“Am fost sesizaţi la Comisiei că a existat în 2012 aproape tot Guvernul interceptat pe mandate de securitate naţională, fie de supraveghere tehnică şi la nivel de Parlament se spunea la un moment dat de minim 100 de parlamentari dintre cei mai importanţi şi vocali. Am fost sesizaţi şi suntem într-o corespondenţă cu SRI dacă membrii CSAT au fost interceptaţi pe mandate de securitate naţională. Am trimis această întrebare SRI şi încă nu ne-a venit un răspuns. Unul dintre campioni este domnul (Sorin – n.r.) Strutinsky”, a adăugat Claudiu Manda.
