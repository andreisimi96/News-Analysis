6 iunie 2018, 15:32
Tinerii n-au avut nicio reacţie la mesajul autorităţilor FOTO: Alina Mitran
Ministerul pentru Românii de Pretutindeni a iniţiat o campanie de informare care se va derula în toate judeţele ţării, la Slatina zeci de liceeni luând parte, de fapt, la discursurile unor şefi de instituţii care au avut, toţi, acelaşi mesaj incomplet: „Dacă plecaţi în străinătate neinformaţi, vă supuneţi riscurilor“.
Dulceaţa de cireşe amare, „regina“ din cămară. Cea mai simplă reţetă...
Campania intitulată „Informaţi acasă, în siguranţă în lume“, a menţionat pentru presă subsecretarul de stat din Ministerul pentru Românii de Pretutindeni, Victor Ionescu, prezent, miercuri, 6 iunie 2018, la Slatina, se va derula în toate judeţele ţării, astăzi o primă acţiune de informare având loc în 20 dintre acestea. Scopul este acela de a le oferi tinerilor bagajul minim de informaţii necesare atunci când călătoresc sau merg în străinătate pentru a lucra sau pentru a studia, astfel încât să nu cadă pradă infractorilor care îi pot exploata sub diverse forme.
Mobilizarea a fost exemplară, sala de festivităţi a Colegiului Naţional „Ion Minulescu“ din Slatina fiind plină. Au venit foarte mulţi liceeni, dar şi profesori, câţiva părinţi şi destul de mulţi şefi de instituţii.
La prezidiu, reprezentanţii tuturor instituţiilor care, în activitatea curentă, pot oferi informaţii legate de munca sau şederea în străinătate, în primele rânduri din sală, alţii asemenea. Toţi s-au referit la cum ministerele şi-au dat mâna pentru prima dată şi participă la o campanie care nu nu-i încurajează pe români să plece peste hotare, ci are ca obiectiv informarea corectă asupra riscurilor unei plecări fără contract în afară. În tot acest timp, pe un ecran au rulat slide-uri despre cum să nu cazi pradă celor care te pot exploata sexual sau prin muncă etc.
Cei de la prezidiu au spus multe, mai puţin ceea ce, teoretic, şi-au propus să transmită prin intermediul campaniei 
După cuvintele frumoase de început, rostite de subsecretarul de stat prezent, de şeful Inspectoratului Şcolar Judeţean, de şefii AJOFM, ITM, DGASPC etc., un singur participant a avut iniţiativa de a şi-i apropia pe tineri, reprezentanta Agenţiei Naţională de Luptă împotriva Traficului de Persoane, Anca Amza, vorbindu-le despre cum un vis frumos se poate transforma în coşmar. Nici aceasta, însă, nu a intrat în detalii despre cum se produc, în mod concret, aceste racolări, despre ce ar avea de făcut tinerii dacă se trezesc înşelaţi, într-o ţară străină, lăsând astfel de amănunte pe un alt prilej, „când vom ajunge în şcolile voastre“ , asta deşi totul, după cum menţionau chiar organizatorii, ar fi trebuit să fie o acţiune în cadrul căreia  „li se vor explica obligaţiile, riscurile şi tot ceea ce înseamnă oportunitatea desfăşurării unei activităţi în afara ţării“.
După toate vorbele frumoase şi fără a le spune nimic concret tinerilor, cei de la prezidiu i-au întrebat pe cei din urmă dacă au întrebări. Tinerii au tăcut. S-a încercat chiar iniţierea unui joc, tinerii fiind mai întâi întrebaţi câţi dintre ei ar dori să plece în străinătate (iar sala a fost atât de lipsită de reacţie încât nici această întrebare n-a primit răspuns), iar ulterior puşi să-şi imagineze ce-ar face dacă ar ajunge într-o ţară în care nu cunosc limba, nu au telefon şi nici bani. Nici asta n-a mers. După un răspuns timid al unei eleve a mai avut o scurtă intervenţie o profesoară, urmată de replica de final: „dacă nu mai aveţi întrebări, atunci noi vă mulţumim...“.
„Ce-a fost, mă, asta?!“, s-au trezit întrebându-se unul pe celălalt participanţii, în timp ce profesorii de la liceele din Slatina au recunoscut că mulţi dintre proaspeţii absolvenţi „au deja biletele cumpărate, nici la BAC nu le mai stă gândul“.
