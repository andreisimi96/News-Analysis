Cum să faci cea mai bună plăcintă cu spanac şi ciuperci. Ordinea corectă de sotare a ingredientelor
9 iunie 2018, 04:17
Plăcintă cu spanac şi ciuperci Foto: clickpoftabuna.ro
Plăcinta cu spanac şi ciuperci este un preparat tradiţional românesc de post, dar poate fi servit şi ca garnitură alături de o bucată de carne la grătar. Numărul de ingrediente de care avem nevoie se numără pe degete, iar timpul de preparare nu depăşeşte o oră.
Delicatesă cu hribi. Reţeta unei ciorbe aromate pe care trebuie neapăr...
Vom începe prin a opări spanacul în apă cu sare pentru maxim cinci minute. Spanacul va fi adăugat în apă când aceasta deja clocoteşte. După  ce l-am opărit, îl scoatem din apă şi îl scurgem, lăsându-l apoi la răcit.
”Ciupercile vor fi spălate şi tăiate, ca şi ceapa, urmând să fie sotate într-o tigaie. Vom pune într-o tigaie separată ciupercile în puţin ulei, astfel încât acestea să elimine surplusul de apă. În al doilea recipient vom pune ceapa tot cu puţin ulei şi puţină sare, iar când aceasta s-a înmuiat, adăugăm spanacul, dacă este congelat. Dacă este spanac proaspăt, îl adăugăm după ce punem ciupercile”, explică Nichi Mărăcine, maestru de artă culinară.
-Spanac proaspăt (un kilogram) sau congelat (jumătate de kilogram);
-Ciuperci Champignon-un kilogram;
-Mărar şi pătrunjel, câte o legătură;
-Sare şi piper, după gust;
-Ceapă-jumătate de kilogram;
-Ulei-100 de mililitri.
Deci, ordinea corectă a punerii ingredientelor la sotat este ceapa, ciupercile şi spanacul proaspăt. Dacă spanacul este congelat, acesta va fi adăugat înaintea ciupercilor. După ce s-au călit pentru 10-15 minute, vom pune şi piper şi sare după gust, compoziţia urmând să capete o textură legată.
Vom da tigaia de pe foc, lăsând ingredientele să se tempereze, ungând între timp cu puţin ulei tava unde vom coace plăcinta. ”Vom construi plăcinta, punând trei foi de plăcintă una peste cealaltă, unse cu ulei, peste care vom veni cu un strat de compoziţie, peste care vom aşeza alte trei foi de plăcintă unse cu ulei, şi tot aşa, până când terminăm compoziţia. Vom introduce în interior marginile foilor de plăcintă, astfel încât plăcinta să aibă şi o formă estetică, ungând cu ulei şi ultimele foi de plăcintă”, detaliază maestrul Nichi Mărăcine.
Plăcinta cu spanac şi ciuperci va fi introdusă în cuptorul setat la temperatură moderată, iar recomandarea maestrului de artă culinară este ca aceasta să fie porţionată în numărul de porţii dorit înainte de a fi pusă la copt. Motivul este simplu: când plăcinta este scoasă de la cuptor şi începem să o tăiem, este posibil ca foia de plăcintă să se sfărâme, lucru ce poate fi evitat dacă o tăiem înainte de supunerea la tratamentul termic.
Plăcinta cu spanac şi ciuperci se serveşte cu  un sos uşor, indicat fiind un sos de iaurt. Dacă dorim să mai adăugăm în sos un castravete şi un căţel de usturoi, după preferinţa fiecăruia, este la fel de bine. Preparatul poate fi servit ca aperitiv, dar şi la deschiderea mesei, ca primul fel de mâncare, însă merge şi ca garnitură alături de o bucată de carne la grătar.
