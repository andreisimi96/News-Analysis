13 iunie 2018, 08:29
Biserică din Cisnădie
O secţiune aparte a Festivalului Internaţional de Teatru de la Sibiu (8-17 iunie)  este cea a concertelor şi evenimentelor muzicale din bisericile  evanghelice fortificate ale Transilvaniei. De la Sibiu până la Criţ,  lăcaşurile de cult îşi deschid porţile pentru artişti de seamă ai scenei  muzicale naţionale şi internaţionale.
Ambasadorului Rusiei i-a fost furat portofelul cu bani şi cardul diplo...
Nu mai puţin de 46 de reprezentaţii sunt deja sold out, la cea de-a 25-a ediţie a Festivalului Internaţional de Teatru de la Sibiu (FITS) ce se desfăşoară până duminică în Cetatea de pe Cibin. Ediţia aniversară adună, timp de zece zile, în perioada 8-17 iunie, 3.300 de invitaţi din 73 de ţări.
Misterele Lisabonei poposesc în satele săseşti prin Cristiano de Sousa, unul dintre „fiii” muzicii Fado. Familia sa a fost mulţi ani conectată cu muzica din Lisabona, şi a generat în el o relaţie apropiată cu muzica fado. Astfel, încă de când era copil, Cristiano a avut onoarea de a cânta alături de cei mai importanţi cântăreţi de fado din industria acestui gen. A cunoscut nume precum Fernando Maurício (regele muzicii fado), Celeste Rodrigues (sora lui Rodrigues de Amalia), Artur Batalha (numit prinţul muzicii din Lisabona). În 2007 Cristiano a câştigat premiul oferit de „Great Lisbon Fado Gala”. A susţinut câteva concerte în toată ţara şi a participat inclusiv la unul din cele mai mari festivaluri de muzică din Portugalia (Rock in Rio Lisboa). A mai susţinut spectacole în Franţa, SUA, Germania, Olanda, Iordania, Rusia, Anglia. În 2010 Cristiano a înregistrat primul album intitulat „Fados do Meu Fado” şi a fost invitat să facă parte din echipa muzicală „Café Luso”, care este Catedrala muzicii Fado din Portugalia, locul în care vedeta fado, Amália Rodrigues, a înregistrat un concert live. A asculta Cristiano de Sousa înseamnă a trăi cuvintele muzicii Fado şi a respira poveştile poemelor.
Un concert de orgă de excepţie este şi cel susţinut de Jürg Leutert. Născut în 1964, în Richterswil (Elveţia), a făcut liceul la Şcoala Monahală din Einsiedeln şi a luat lecţii de orgă de la părintele Hansjürg Leutert, Verena Lutz, Bert Matter, Rudolph Meyer şi Jean-Claude Zehnder. Împreună cu siţia, a trăit pe Insulele Lofoten din nordul Norvegiei, şi tot împreună cu ea a lucrat ca organist, dirijor de cor, profesor de muzică. Leutert a predat toate instrumentele cu coarde la şcoala locală de muzică şi a înfiinţat o orchestră de coarde pentru copii. De asemenea, a fost asistentul constructorului de orgi, F. Stemmer, şi a luat parte la restaurarea mai multor orgi în Austria, Transilvania şi Norvegia. Cei doi artişti locuiesc în Sibiu din 2015. Leutert dirijează corul „Hermannstädter Bachchor”, fiind responsabil şi cu muzica din Biserica Evanghelică la nivel naţional. Există multe orgi clasice şi muzică de care acesta trebuie să se ocupe.
Un alt concert de orgă programat la ediţia a XXV-a FITS este susţinut de Helmut Deutsch, profesor de orgă la Staatliche Hochschule für Musik und Darstellende Kunst Stuttgart (Universitatea de Muzică din Stuttgart). Acesta a avut numeroase turnee în majoritatea ţărilor europene şi a călătorit în Rusia, Coreea de Sud şi Japonia. De asemenea, Deutsch este convocat ca membru al juriului în cadrul concursurilor internaţionale de muzică (International Organ Competition St. Albans, Grand Prix André Marchal Biarritz, Mendelssohn Competition Berlin, printre altele) şi susţine ateliere de interpretare organistică în Germania şi în alte ţări (la International Organ Academy Haarlem şi la facultăţile din Berlin, Danzig, Köln, Copenhaga, Londra, Seul, Tokio). Helmut Deutsch a transcris lucrări importante de orchestră şi pian pentru orgă, ca de exemplu: Jean Sibelius, Simfonia Numărul 2 în D major op. 43 (comandată de Kyoto Concert Hall Society); Franz Liszt, Les Préludes (Bärenreiter); Après une lecture de Dante (Schott). Din anul 2000 până în 2013, înainte să i se ofere postul de profesor în Stuttgart, Helmut Deutsch a predat ca profesor de orgă la Universitatea de Muzică din Freiburg. Din 2004, acesta activează regulat ca profesor invitat la Royal Academy of Music din Londra. Punctul central al spectacolelor sale este interacţiunea sa intensă cu orgi istorice din diferite perioade stilistice şi de diverse origini, precum şi interesul său în ceea ce priveşte tipurile variate de instrumente şi muzică.
Peste 10.000 de bilete au fost achiziţionate pentru FITS 2018 până în acest moment, iar peste 46 de reprezentaţii din cele care au fost puse în vânzare sold out.
Festivalul Internaţional de Teatru de la Sibiu este organizat de Teatrul Naţional „Radu Stanca” Sibiu în coproducţie cu TVR şi SRR.
