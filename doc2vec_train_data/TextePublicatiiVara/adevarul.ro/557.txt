31 mai 2018, 09:49
Candidatul PPDA la funcţia de primar de Chişinău, Andrei Năstase, susţine că va lansa o campanie de atragere a investiţiilor locale şi externe, orientate spre dezvoltarea infrastructurii, creşterea eficienţei serviciilor publice şi consolidarea capacităţii instituţionale a municipiului. În platforma sa electorală, el menţionează că va lansa un program de granturi pentru antreprenorii din suburbii şi cei din domeniul businessului mic şi mijlociu.
VIDEO Andrei Năstase şi Ion Ceban, din nou faţă-n faţă: Ce soluţii au ...
Candidatul promite sprijinirea investitorilor şi a mediului de afaceri, debirocratizarea administraţiei. În plus, îşi propune să creeze, împreună cu antreprenorii, condiţiile necesare pentru valorificarea la maximum a potenţialului uman şi atragerea de capital uman înalt calificat, cu accent pe dezvoltarea de competenţe înalte în rândul tinerilor antreprenori. 
Andrei Năstase îţi asumă să asigure infrastructură pentru parcuri industriale şi centre de dezvoltare a afacerilor. Un exemplu ar fi lansarea Platformei Chişinău Cluster 2023. De asemenea, urmează a fi create registre publice online ale actelor emise de structurile administraţiei publice municipale, asigurând astfel cetăţenii cu informaţiile privind procedurile şi actele necesare pentru iniţierea unor activităţi, proiecte sau accesarea de servicii.
O altă promisiune fixată în programul electoral este introducerea instrumentelor financiare de stimulare a cooperării între Primărie, mediul academic şi sectorul privat, având drept obiectiv absorbţia de tehnologii şi cunoştinţe în scopul soluţionării problemelor practice ale municipiului şi impulsionării creşterii economice bazate pe cunoştinţe. 
Un alt obiectiv este implementarea mecanismului de cofinanţare a proiectelor de infrastructură publică, dar şi utilizarea procedurii de dialog competitiv (licitaţii de soluţii) pentru asigurarea concurenţei veritabile în alocarea resurselor publice limitate;
Andrei Năstase promite stimulente pentru antreprenorii care creează locuri de muncă incluzive, pentru persoanele cu nevoi speciale. La fel, este vorba despre promovarea şi acordarea suportului necesar pentru aplicarea programelor de responsabilitate socială şi dezvoltarea antreprenorialului social. O altă promisiunea este planificarea zonelor în cadrul spaţiilor verzi pentru a permite încadrarea armonioasă a activităţilor comerciale destinate vizitatorilor.
