Nicola Inquieto, italianul acuzat că spăla banii mafiei italiene în România, a fost extrădat în ţara natală
31 mai 2018, 14:48
Nicola Inquieto a fost predat autorităţilor italiene FOTO: Denis Grigorescu
Cercetat pentru asociere şi participare în scopul comiterii de infracţiuni de tip mafiot, italianul Nicola Inquieto a fost extrădat astăzi în Italia. Inquieto a fost dus la aeroportul Henri Coandă din Bucureşti de către un echipaj de poliţie din Piteşti şi a fost preluat prin intermediul Interpol de către autorităţile din Italia, urmând a ajunge la Roma în această după-amiază.
Italian cu afaceri de milioane de euro în România, arestat pentru spăl...
Săptămâna trecută, Înalta Curte de Casaţie şi Justiţie a respins contestaţia omului de afaceri Nicola Inquieto la decizia din 11 mai a Curţii de Apel Piteşti, prin care era admisă cererea autorităţilor italiene de predare a lui Inquieto pentru o perioadă de 180 de zile. Decizia Înaltei Curţi este definitivă.
Iată mai jos şi decizia Înaltei Curţi de Casaţie şi Justiţie prin care a respins contestaţia lui Nicola Inquieto: ”Respinge, ca nefondată, contestaţia formulată de persoana solicitată Inquieto Nicola împotriva încheierii penale nr. 77/F din data de 11 mai 2017 pronunţată de Curtea de Apel Piteşti – Secţia penală şi pentru cauze cu minori şi de familie. Obligă contestatorul persoană solicitată la plata sumei de 200 lei, cu titlu de cheltuieli judiciare către stat. Definitivă. Pronunţată în şedinţă publică, astăzi 23 mai 2018”.
Nicola Inquieto a venit în România în 2004 şi a construit un adevărat imperiu imobiliar, cu sute de apartamente şi terenuri, deţinând şi cel mai modern centru spa din Argeş. Nicola Inquieto (43 de ani) a reţinut pe 12 aprilie a.c. ca urmare a unui mandat de arestare european emis de Direcţia Antimafia din cadrul Procuraturii Napoli. Împreună cu Nicola Inquieto (43 de ani) este cercetat şi fratele său Giuseppe, care locuieşte în Italia. Conform procurorilor italieni, cei doi fraţi aparţin clanului mafiot Casalese şi, în particular, facţiunii lui Michele Zagara.
