Mircea Ismail, primar al comunei dâmboviţene Doiceşti din 1982 FOTO George Enache
Cel mai longeviv primar în funcţie din România se declară satisfăcut de proiectul parlamentarilor de a acorda pensii speciale inclusiv edililor, la încetarea mandatului. Mircea Ismail, primar în Doiceşti, Dâmboviţa, se află la al optulea mandat şi a ieşit deja la pensie, având 72 de ani.
Primarii au început şantajul preelectoral: cer pensii speciale. Motivu...
"În niciun caz nu primesc această decizie cu supărare, având în vedere că şi pensia, şi salariul au fost foarte mici o perioadă. Când mi-a venit sorocul să ies la pensie, că sunt născut devreme eu, aveam 46 de ani de vechime, fără grupă, fără nimic şi încasam 1.360 de lei acum 7 ani. De atunci s-au mai mărit pensiile şi am ajuns la 2.100 de lei. Salariul meu actual de primar este 8.500 de lei brut - 5.000 de lei net. Ar fi o recuperare din trecut, pentru că au fost foarte mici pensiile. Mi-i dă, nu mi-i ia, deci e bine. Ar fi o reechilibrare faţă de pensiile speciale ale parlamentarilor, dar şi a celor din sistem care ies la 45 de ani la pensie cu o indemnizaţie de peste 10.000 de lei", spune Mircea Ismail, primarul comunei dâmboviţene Doiceşti.
Potrivit prevederilor proiectului de lege care urmează să fie supus votului în Senat, Ismail ar urma să fie retribuit pentru trei mandate, cu câte 800 de lei. Practic, ar urma să încaseze 2.400 de lei din pensia specială, la care se va adaugă venitul din pensia normală - de 2.100 de lei. În total, 4.500 de lei. 
Mircea Ismail este primar la Doiceşti din 1982. Înainte să ajungă primar, a lucrat 17 ani în industrie, un an la fabrica chimică de anvelope din Floreşti. Din 1965, a jucat fotbal la Textila Pucioasa pentru o perioadă, apoi a lucrat ca laborant la fabrica de textile de la Pucioasa. Când a plecat de la fabrica de textile era tehnician specialist pe probleme de salarizare. 
Proiectul Codului administrativ
"Persoanele alese începând cu anul 1992 de către cetăţeni, prin vot universal, egal, direct, secret, respectiv prin vot secret indirect şi liber exprimat, respectiv primarii, viceprimarii, preşedinţii şi vicepreşedinţii consiliilor judeţene, care îndeplinesc condiţiile vârstei standard de pensionare, ale vârstei standard de pensionare redusă aşa cum sunt prevăzute în Legea nr 263/2010 privind sistemul unitar de pensii publice, cu modificările şi completările ulterioare, sau cele prevăzute de alte legi speciale au dreptul, la încetarea mandatului, la o indemnizaţie pentru limită de vârstă de la data la care li se acordă drepturile de pensie pentru limită de vârstă, dar nu mai devreme de data încetării mandatului aflat în derulare", se arată în articolul 248 al(1) din proiectul Codului administrativ.
Nu vor beneficia de indemnizaţii speciale primarii, viceprimarii, preşedinţii şi vicepreşedinţii consiliilor judeţene care au fost condamnaţi definitiv pentru comiterea de infracţiuni.
O altă prevedere din articolul adoptat prevede: "Indemnizaţia pentru limită de vârstă se acordă în limita a trei mandate şi se calculează ca produs al numărului lunilor de mandat cu 0.40% din indemnizaţia brută lunară aflată în plată'', potrivit art. 248, al 3.
