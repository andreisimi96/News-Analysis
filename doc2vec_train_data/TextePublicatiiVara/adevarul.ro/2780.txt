Aproape 200.000 de maşini second-hand înmatriculate în România în primele cinci luni din 2018. Maşinile noi, de patru ori mai puţine
12 iunie 2018, 16:37
Înmatriculările de maşini second-hand au scăzut cu 8% faţă de perioada similară din 2017 FOTO: arhiva Adevărul
Înmatricularile de autoturisme noi în România în mai 2018, au crescut cu +43.33% fata de mai 2017, atingând un volum de 11.555 unităţi, conform datelor furnizate de ACAROM (Asociaţia Constructorilor de Automobile din România). Pe primele cinci luni din 2018, volumul autoturismelor noi înmatriculate a atins 47.827 unităţi, în creştere cu 29.34% faţă de perioada similară din 2017.
INTERVIU Yves Caracatzanis, director general Dacia: „Dacă nu menţinem ...
În ceea ce priveste autoturismele second hand înmatriculate pentru prima oară în România, volumul acestora a atins în mai 2018 cifra de 39.890 unităţi, o scadere de –15.22% faţă de mai 2017, volumul acestora fiind pe primele cinci luni din 2018 la un nivel de 197.010 unităţi, ceea ce reprezintă o scădere cu -8.08% faţă de perioada similară din 2017. Cele mai multe autoturisme second-hand înmatriculate în primele cinci luni au fost Volkswagen, nu mai puţin de 49.792, adică mai mult decât toate autoturismele noi înmatriculate în aceeaşi perioadă.
Clasamentul pe mărci autoturisme noi ianuarie – mai 2018 este următorul: Dacia-12.591 unităţi (o creştere de 39,3% faţă de perioada similară din 2017), Volkswagen-4.306 unităţi, Skoda-4.200 unităţi, Ford-3.927 unităţi, Renault-3.008 unităţi, Opel-2.765 unităţi (o creştere de 55,25% faţă de perioada ianuarie-mai 2017).
Conform datelor publicate de DRPCIV în 2017, în România, au fost înmatriculate 105.000 de autoturisme noi, în creştere cu 10,71% faţă de aceeaşi perioadă din anul anterior, în timp ce numărul înregistrărilor de maşini rulate a bătut toate recordurile şi a ajuns la aproape 519.000 de unităţi, mai mult cu 74,55% faţă de 2016.
