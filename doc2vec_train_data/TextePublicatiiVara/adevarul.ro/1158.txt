5 iunie 2018, 09:54
Poliţiştii din Prahova au deschis o anchetă la unul dintre Centrele unde sunt internate persoane adulte cu probleme psihice aflat în subordinea Direcţiei de Asistenţă Socială şi Protecţia Copilului. Ancheta vizează suspiciunui de agresiune sexuală şi viol, victima fiind una dintre persoanele internate.
Pedepse ciudate date de instanţă. Un cămătar trimis să muncească la cr...
Surse apropiate de anchetă au precizat pentru ”Adevărul” că în cauză există o plângere depusă de unul dintre asistenţii Centrului care a reclamat faptul că unul dintre beneficiari, o tânără în vârstă de 23 de ani, diagnosticată cu retard mital, a fost victima unui viol.
Principalul suspect, susţin aceleaşi surse, este un bărbat în vârstă de 58 de ani, diagnosticat cu schizofrenie, şi el pacient al aceluiaşi centru.
Deocamdată nu există dovezi care să certifice suspiciunile de viol, însă concluziile preliminare ale examenului medical au confirmat că pe corpul tinerei există urme ale unui contact sexual.
Dacă se va confirma fapta de viol, agresorul nu va putea răspunde penal, acesta neavând discernământ.
Nu este pentru prima dată când poliţiştii din Prahova fac anchete la Centre aflate în subordinea Direcţiei Generale de Asistenţă Socială şi Protecţia Copilului.
Două adolescente aflate în plasament la Complexul de servicii ”Rază de Soare” din oraşul prahovean Băicoi sunt cercetate într-un dosar de pornografie infantilă. Cauza a fost anchetată  de un procuror din cadrul DIICOT Ploieşti şi a fost trimisă în judecată pe rolul secţiei penale a Tribunalului Prahova în data de 27 aprilie 2018.
În urmă cu cinci ani, o pacientă a Centrul de Recuperare şi Reabilitare Neuropsihiatrică din Urlaţi a rămas însărcinată, sarcina fiind descoperită mult prea târziu pentru avort. Femeia nu avea discernământ, suferind de o boală psihică gravă şi a născut în cele din urmă la Maternitatea din Ploieşti. Bărbatul cu care femeia în vârstă de 36 de ani atunci a întreţinut relaţii sexuale nu a fost identificat.
Un alt scandal a avut în prim plan aceeaşi instituţie de la Urlaţi. În vara anului 2013, unul dintre pacienţii Centrului ar fi fost abuzat sexual de un coleg de cameră, pentru ca în luna septembrie a aceluiaşi an, directorul centrului să facă plângere penală pe numele mai multor angajaţi care au dat presei documente interne.
