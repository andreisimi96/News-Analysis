5 iunie 2018, 15:09
Sezonul 8 „Vocea României“ revine pe micile ecrane la toamnă FOTO Pro TV
După ce reprezentanţii ProTV au anunţat schimbări majore în show-ul „Vocea României“, inclusiv în componenţa juriului, iar Irina Rimes a fost anunţată drept ocupanta unuia dintre scaunele antrenorilor, alte nume de artişti consacraţi au fost vehiculate drept viitorii antrenori.
Irina Rimes, noua antrenoare de la „Vocea României“: „Este ca un vis î...
Sezonul 8 al show-ului „Vocea României“ revine în toamnă cu noi provocări, surprize, schimbări şi cu o imagine fresh, anunţă Pro TV. Irina Rimes  va fi unul dintre noii antrenori de la Vocea României , dar deocamdată reprezentanţii postului nu au precizat pe cine va înlocui cântăreaţa. Totuşi, Pro TV dă de înţeles că urmează şi alte schimbări. 
Potrivit  Click.ro , cei înlocuiţi din scaunele antrenorilor ar fi Loredana Groza şi Adrian Despot. După şapte sezoane în care nu a reuşit să câştige niciun trofeu, Loredana (47 de ani) ar fi decis să renunţe la proiect şi să se concentreze pe cele proprii, printre care şcoala ei de muzică, spectacolele şi musicalul „Mamma Mia“. Adrian Despot (42 de ani), solistul de la Viţa de vie, ar părăsi scaunul de membru al juriului după doar un sezon. 
Artiştii aflaţi la negocieri
Astfel, potrivit Click, pentru locul Loredanei au dat probe atât Lora, care avea experienţă de la „Next Star“, cât şi Irina Rimes, care a şi fost angajată. 
Pentru scaunul lăsat liber de Adrian Despot s-au vehiculat mai multe nume până acum, printre care Cornel Ilie, de la Vunk, care este şi regizor muzical la „Românii au talent“, dar şi Dan Bittman, care are experienţă la „X Factor“, „Vreau să fiu mare vedetă“ şi „Dănutz SRL“. 
Un alt nume pe lista celor de la Pro TV ar fi Alex Velea şi el devenit vedetă tot după un concurs de talente, „Star Factory“, în 2003. Şi el are casă de producţie unde şi-ar putea lansa elevii de la „Vocea“, Golden Boy Society, acolo unde s-au evidenţiat Mario Fresh, Lino Golden şi Rashid. 
Reprezentanţii Pro TV nu au confirmat deocamdată dacă Loredana Groza şi Adrian Despot au părăsit show-ul. Singura informaţie sigură este că Irina Rimes s-a alăturat proiectului. Ea a participat, în 2012, la concursul „Fabrica de staruri“, show transmis de TVR, aşa că nu e străină de televiziune. Cântăreaţa, în vârstă de 26 de ani, a venit în România, din Republica Moldova, în 2013 şi a cântat sub numele de IRRA. Proiectul nu a mers şi solista s-a relansat în 2016 şi a devenit vedetă peste noapte datorită hit-ului „Visele“. Mai mult, ea şi-a deschis şi o casă de producţie, Quantum Music, acolo unde colaborează cu mai multe nume din muzica românească şi unde îi poate lansa pe viitorii ei elevi de la „Vocea României“.
De-a lungul celor opt sezoane, juriul „Vocea României“ a trecut prin mai multe transformări, singurii rămaşi din formula originală fiind Loredana şi Smiley. În primele trei sezone, juriul a fost compus din Loredana Groza, Horia Brenciu, Mariu Moga şi Smiley. În 2014, Pro TV l-a înlocuit pe Horia Brenciu cu Tudor Chirilă, iar anul trecut, Marius Moga a fost schimbat cu Adi Despot. Ultimul sezon s-a desfăşurat cu Loredana, Smiley, Chirilă şi Despot în juriu. 
