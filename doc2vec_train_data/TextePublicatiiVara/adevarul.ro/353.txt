29 mai 2018, 13:49
Bărbatul a înşelat o persoană cu vânzarea unui telefon pe un site de anunţuri
Un „ţepar“ care a înşelat persoane din mai multe judeţe ale ţării a fost condamnat de Judecătoria Alba Iulia la închisoare cu executare.
Tânăr periculos din Cugir, judecat pentru tâlhării şi furturi, condamn...
Marian Laurenţiu Dumitrel, cu domiciliul în municipiul Bacău, a fost trimis în judecată după ce a înşelat o persoană din Alba Iulia cu vânzarea a unui telefon pe un site de anunţuri. 
În sarcina inculpatului s-a reţinut, în esenţă, că, în cursul lunii februarie 2015, a postat un anunţ privind vânzarea unui telefon mobil pe site-ul de anunţuri, sunb un alt nume decât cel real. Ulterior, a încheiat o convenţie verbală cu persoana vătămată în baza căreia aceasta din urmă i-a trimis suma de 1.400 lei. 
”În faza de judecată s-a procedat la audierea martorului M. T., iar la termenul de judecată din data de 23 aprilie 2018 s-a constatat imposibilitatea administrării  probei cu martorul C. C.,  dându-se citire declaraţiei date de acesta în cursul  urmăririi penale, de care se va ţine cont la soluţionarea cauzei, fără a se reuşi audierea inculpatului. Deşi a fost citat la  adresa de domiciliu, nu doar cu citaţie  simplă, dar şi cu mandat de  aducere, nu a putut fi prezentat în faţa instanţei, din procesul verbal de executare a mandatului de aducere emis pe numele acestuia  reieşind că inculpatul nu mai locuieşte la adresa din 2011”, se afirmă în motivarea deciziei de la Judecătorie. 
De asemenea, din verificările realizate a rezultat că  inculpatul nu este încarcerat în nicio unitate de penitenciar şi nici nu se află   reţinut sau arestat preventiv în vreun centru de reţinere sau de arestare preventivă şi nici nu figurează ca urmărit general. Hotărârea a fost luată în 8 mai 2018. Marian Laurenţiu Dumitrel mai este cercetat în alte dosare penale având ca obiect înşelăciunea, în alte judeţe din ţară.
