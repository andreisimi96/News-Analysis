Eurosport România organizează, astăzi, singurul eveniment oficial de public viewing pentru finala Roland Garros 2018.
Meciul dintre Simona Halep şi Sloane Stephens va putea fi urmărit live pe terasa Mega Mall Bucuresti şi pe Eurosport 1 şi Eurosport Player începând cu ora 16.00.
Evenimentul pus la cale de Eurosport, ProSport şi Kiss FM va avea invitaţi de marcă din sportul românesc, care vor urmări partida pe un ecran imens, în comentariul specialiştilor Eurosport.
ProSport şi Eurosport continuă astfel colaborarea începută anul trecut, la finala de la RG pierdută de Halep în faţa Jelenei Ostapenko, eveniment găzduit de Promenada Mall. În ianuarie, la Park Lake Titan, aproape 1.000 de fani ai Simonei au trăit la intensitate maximă duelul cu daneza Caroline Wozniacki. 
Sandra Izbaşa, Monica Roşu, Loredana Dinu, Ana Maria Brânză Popescu, Marian Drăgulescu, Virgil Stănescu sau Victor Hănescu sunt doar câţiva dintre marii sportivi ai României care au ales să urmărească finalele Simonei, într-un cadru similar celor organizate în marile oraşe ale lumii.
