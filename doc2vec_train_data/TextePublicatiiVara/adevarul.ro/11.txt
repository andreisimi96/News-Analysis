Ponta spune că este de acord cu activitatea platformelor de tip ridesharing şi această activitate trebuie îmbunătăţită, dar nu interzisă prin Ordonanţe de urgenţă.
"Fac parte din acest milion de români care au cont şi folosesc Uber. Este un mijloc modern de transport urban, specific marilor oraşe. Are mari avantaje pentru utilizatori şi asigură venituri suplimentare pentru nişte oameni care muncesc cinstit", a scris Ponta pe Facebook.
Ponta îi transmite premierului Viorica Dăncilă să facă “un exerciţiu de imaginaţie” despre ce ar însemna ca oamenii din Bucureşti sau Cluj, care merg la muncă, să folosească maşinile proprii
“Doamna Dăncilă ar trebui să facă un exerciţiu de <imaginaţie> despre ce însemna că de mâine în Bucureşti sau Cluj toţi cei care merg la muncă sau la întâlniri în oraş să folosească maşinile proprii!!! De parcă avem drumuri şi parcări prea multe!”, mai spune Ponta.
Acesta afirmă că este de acord cu activitatea acestor platforme moderne, care trebuie îmbunătăţită, dar nu interzisă prin Ordonanţă, ci prin legi în Parlaament şi pentru interesul oamenilor din oraşele mari.
“Sunt de acord că activitatea acestor platforme moderne poate şi trebuie să fie îmbunătăţită, dar nu interzisă şi nu prin ordonanţe de urgenţă, ci prin legi dezabatute în Parlament şi pentru interesul oamenilor din oraşele mari şi nu pentru proprietarii din umbră ai marilor firme de taxiuri ( <prietenii> ştiu cine ), care vor să-şi elimine competiţia folosind influenţa politică pe care o au asupra Guvernului!”, conchide el.
Ministerul Dezvoltării Regionale şi Administraţiei Publice a iniţiat un proiect prin care serviciile de ridesharing ca Uber şi Taxify şi serviciile de comandă de taxi Star Taxi şi Clever Taxi să fie limitate.
