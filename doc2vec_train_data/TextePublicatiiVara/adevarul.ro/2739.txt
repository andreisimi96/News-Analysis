12 iunie 2018, 13:57
FOTO Constantin Grigoriţă
Înarmaţi cu drapelele Republicii Moldova, ale Ucrainei şi Georgiei, câţiva tineri au organizat un protest marţi, 12 iunie, în faţa Ambasadei Rusiei la Chişinău. Aceştia susţin că au venit să transmită un mesaj, de Ziua Naţională a Rusiei, că „vrem să avem relaţii bune cu Federaţia Rusă, dar nu relaţii bazate pe ocupaţie militară si război”.
Adevărul Live, ora 18.00. Anatol Şalaru, despre eşecul unioniştilor în...
Manifestanţii au instalat şi un cort în preajma reprezentanţei diplomatice, pe care este imprimat un tanc, pe care scrie „Moarte cotropitorilor”. De asemenea, pe cort este afişată şi o hartă a teritoriilor care ar fi fost ocupate de Rusia, dar şi imaginea lui Vladimir Putin cu mâinele în sânge.
„Suntem împotriva oricăror conflicte militare, oricăror războaie între noi. Noi nu atacăm Federaţia Rusă şi nu înţelegem de ce Federaţia Rusă ne atacă pe noi. Dacă armatele sunt create pentru a apăra teritoriile statelor, cum se face că soldaţii ruşi au ajuns tocmai până aici”, a declarat preşedintele asociaţiei unioniste „ODIP”, Vlad Bileţchi.
El consideră că nu există un conflict între Chişinău şi Tiraspol, subliniind că acesta ar fi unul inventat în anumite interese politice.
„Este un conflict folosit ca pretext pentru a ocupa un teritoriu”, a menţionat Bileţchi.
