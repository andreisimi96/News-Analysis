5 iunie 2018, 15:15
Evenimentul a reunit la Palatul Parlamentului, pentru trei zile, specialişti de renume mondial, mari sportivi români, reprezentanţi ai corpului diplomatic, dar şi specialişti din mediul privat.
Prima cursă nocturnă din acest an în Bucureşti: Când are loc eveniment...
Preşedintele Institutului Sportiv Roman, Adrian Socaciu: “Sportul este un element vital, singurul care poate da în acelaşi timp suflet, energie şi disciplină unui individ, putând educa şi mobiliza în acelaşi timp generaţii întregi. De aceea am considerat important să marcăm şi în sport Centenarul Marii Uniri prin organizarea acestui eveniment. Forumul Sportului Românesc a adus laolaltă experţi şi personalităţi din domeniul sportului mondial, în scopul de a celebra, a analiza,  a rememora şi  a onora  trecutul care ne aduce acolo unde suntem în prezent. Am dori să le mulţumim sincer tuturor celor care au contribuit si participat la acest eveniment şi cu care am schimbat cunoştinţe şi experienţe pentru construcţia fundaţiei unui viitor mai bun, pentru şi din sport, în România.”
Preşedintele Comitetului Olimpic şi Sportiv Român, Mihai Covaliu, antrenorul de gimnastică Octavian Bellu, directorul general al CSM Bucureşti, Gabriela Szabo, secretarul general al Federaţiei Internaţionale de Sport Universitar (FISU), Eric Saintrond, şeful serviciului juridic de la Real Madrid, Miguel Maria Garcia Caba, presedintele Raiffaisen Bank Romania, Steven van Groningen s-au numărat printre cei care au luat cuvântul în cadrul Forumului. De asemena, evenimentul a reunit 75 de speakeri internaţionali, din 35 de ţări de pe 5 continente (America, Asia, Australia, Africa şi Europa), 1680 de minute de dezbateri, trei conferinţe plenare şi 16 paneluri tematice.  
„Interesul pentru acest forum este foarte mare, prin prezenţa unor speakeri de calitate. Am propus ca acest forum să fie o acţiune ciclică şi felicit Institutul Sportiv Român pentru această iniţiativă”, a declarat Octavian Bellu.
Preşedinte Institutului Superior de Drept şi Economie din Madrid, Jordi Pintó Sala, a ţinut o cuvântare despre importanţa eticii în lumea sportului, precizând că este o componentă care poate aduce beneficii economice importante. 
„Este extrem de importantă selecţia persoanelor care au vocaţia şi abilităţile necesare în lumea sportului. Este fundamental să înveţi etica în lumea sportului, pentru că etica este absolut profitabilă pentru un profesionist, nu numai din punct de vedere moral, dar şi economic. Etica este cea mai bună publicitate a unei persoane – o persoană morală este o persoană cu o imagine bună. Iar o astfel de pregătire se face cel mai bine într-un cadru internaţional, motiv pentru care doresc să felicit Institutul Sportiv Român pentru organizarea unor congrese precum acesta”, a subliniat Jordi Pintó Sala. 
Raffaele Chiulli, preşedintele Asociaţiei Federaţiilor Olimpice (ARISF), a vorbit despre importanţa luptei împotriva dopajului şi rolul educaţiei în formarea sportivilor de performanţă. „Felicitări Institutului Sportiv Român pentru organizarea Forumului Sportului Românesc. Educaţia este absolut crucială, este o investiţie care se întoarce într-un timp foarte scurt. Educaţia înseamnă, încă dintr-o fază timpurie, respectarea de către sportivi nu numai a regulilor, a competitorilor, dar şi respectarea sportului curat, reprezintă lupta împotriva dopajului şi cea care garantează că oamenii care câştigă sunt cu adevărat cei mai buni şi nu cei care folosesc mai bine substanţele farmaceutice sau de altă natură şi alte metode pe care le experimentăm în prezent, cum ar fi dopajul mecanic. Astfel, educaţia este crucială şi oamenii ca noi, care au privilegiul de a avea roluri cheie în guvernarea sportului, sunt primii care trebuie să conducă prin exemplu”. 
„Locul şi rolul României în contextul sportului mondial, la 100 de ani de la Marea Unire” a fost tema evenimentului, iar printre subiectele abordate s-au numărat: educaţie pentru şi prin sport, provocări şi ameninţări în sport, match fixing, integritate, dopaj, tehnologie, sportul profesionist, provocări juridice, sport pentru toţi şi multe altele. 
Evenimentul, prezentat de artistul Aurelian Temişan, care a susţinut şi un concert în cadrul dineului din deschidere, s-a bucurat de prezenţa Corului Madrigal, care a interpretat imnul naţional al Româniai, precum şi un deosebit recital. Mai mult, cei prezenţi au avut parte de o expoziţie foto cu 60 de campioni olimpici ai României din toate timpurile. Nu în ultimul rând, în cadrul forumului a avut loc lansarea volumului „100 de ani de sport românesc”, o producţie a Institutului Sportiv Român în colaborare cu Agerpres.
Speakeri : Mihai Covaliu (Comitetul Olimpic şi Sportiv Român), Octavian Morariu (Comitetul Olimpic Internaţional / Rugby Europe), Eric Saintrond (FISU), Michele Colucci (oficial UE), Jordi Pintó (presedinte Institutului Superior de Drept si Economie, Madrid) Carlos del Campo Colas (La Liga, Spania), Octavian Bellu (antrenor gimnastică), Raffaele Chiulli (preşedintele ARISF - Asociaţia Federaţiilor Olimpice), Stephan Fox (preşedintele AIMS - Asociaţia 
Federaţiilor Neolimpice), Gabriela Szabo (director general CSM Bucureşti), Rui Botica Santos (arbitru TAS), Thierry Kinderstuth (INSEP Franţa), Miguel Maria Garcia Caba (Real Madrid), Christopher Neesham (Societatea Australiană a Psihologilor), Takuya Yamazaki (Tokyo 2020) Vlad Marinescu (Rsportz si Vicepresedinte ISR) si Malik Koudize (Jocurile Francofoniei), etc. 
Parteneri: Primăria Municipiului Bucureşti, Ministerul Tineretului şi Sportului, Agerpres, Banca Comercială Română (BCR), Alexandrion Group, Aqua Carpatica, FIHR, Cocoşu Roşu, Rodotex, LPF, Divergent, E-BODA, GRAPHTEC, Inaco, Institutul Aspen, Universitatea Spiru Haret, Academia de Poliţie "Alexandru Ioan Cuza". 
Institutul Sportiv Român (ISR) este o instituţie specializată, înfiinţată cu scopul de a dezvolta industria sportului prin educaţie şi cunoaştere. Prin proiectele sale de dezvoltare, institutul reuneşte specialişti din toate domeniile, personalităţi sportive şi actori importanţi din diverse sectoare de business, cu scopul de a spori expertiza şi nivelul de implicare a resurselor umane specializate în sport. ISR îşi propune să construiască o fundaţie solidă pentru sportul românesc, o fundaţie construită pe valori, cunoştinţe, integritate şi fair-play. 
