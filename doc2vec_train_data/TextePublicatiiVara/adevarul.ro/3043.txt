13 iunie 2018, 17:57
Sorana Venera Stoicescu a rămas orfană de amândoi părinţii la 7 ani, crescând la orfelinat FOTOGRAFII: Alin Băsăşteanu
Două femei şi doi bărbaţi din Olt împlinesc, în acest an, 100 de ani de viaţă. Şefii instituţiilor din cadrul MAI i-au sărbătorit pe oltenii care au poveşti de viaţă tulburătoare.
O viaţă de dădacă. A crescut opt copii, dar niciunul al ei. „Mama...
La poarta celor patru olteni care în acest an împlinesc 100 de ani de viaţă au bătut, miercuri, 13 iunie 2018, prefectul judeţului Olt, Silviu Neacşu şi  şefii ISU Olt, IPJ Olt şi IJJ Olt, instituţiile din cadrul MAI, acţiunea purtând numele „O viaţă cât un centenar”.  Sărbătoriţii au primit câte un tort, un steag tricolor şi o insignă omagială. 
Profesoara de istorie-geografie crescută în orfelinat
Gheorghe Burcioiu, din Bărăşti, a trăit războiul,  a luptat, a muncit apoi, o viaţă, pe şantier, s-a şi bucurat, s-a şi întristat...
Gheorghe Burcioiu, alături de strănepot
„A mai avut un frate, care a murit la 96 sau 97 de ani. Noi l-am sărbătorit deja luni după Paşti, deşi împlineşte 100 de ani în 26 octombrie 2018. L-am premiat cu 500 de lei şi l-am adus atunci şi pe cel mai mic locuitor al comunei, care avea două săptămâni“, a declarat primarul localităţii, Virgil Gealapu.
Vergil Otea, din Ianca, va fi sărbătorit la nivelul localităţii tot în octombrie, când împlineşte 100 de ani. Povestea sa este impresionantă, de-a lungul anilor istorisind cui a avut răbdare să-l asculte cum s-a întors de la Cotul Donului pe jos, ce-a îndurat, ce a văzut pe câmpul de luptă. „A lucrat ca dulgher, iar de povestit, ne-a povestit, de multe ori, din cele trăite pe front“, a declarat primarul localităţii, Mirel Pascu.
Vergil Otea are poveşti cutremurătoare de pe câmpul de luptă
Sofia Petrişor, din Slătioara, a ajuns, însoţită de familie, la Prefectura Olt pentru a primi darurile pregătite. Fiica, pe care a crescut-o singură, cu eforturi uriaşe, după ce soţul i-a pierit în război, a ţinut să-i mulţumească şi public pentru sacrificiile făcute.
Sofia Petrişor, văduvă de război, şi-a crescut fiica singură, cu multă dragoste
Pe Sorana Venera Stoicescu, din Caracal, şefii instituţiilor din cadrul MAI, însoţiţi de primarul municipiului şi de funcţionari din primărie, au vizitat-o acasă. Femeia cu privire blândă, senină, şi zâmbet cald are o poveste de viaţă tulburătoare, istorisită de fiică.
Şefii instituţiilor din cadrul MAi şi cei ai Primăriei Caracal, alături de profesoara care, tot în octombrie, va împlini 100 de ani
S-a născut la Moreni, în Prahova, tatăl fiind funcţionar, iar mama casnică. A rămas orfană de tată la două săptămâni, iar de mamă, la 7 ani. Până la 10 ani au crescut-o bunicii, de la această vârstă fiind predată în grija unui orfelinat din Bucureşti, vacanţele petrecându-le în continuare la bunici. S-a specializat ca profesoară de lucru manual şi a predat o vreme în Bucureşti, la Şcoala „Elena Doamna“. Paşii au purtat-o apoi prin Galaţi, Roman, Olteniţa, în cele din urmă stabilindu-se alături de soţ, profesor de matematică, la Caracal. După desfiinţarea şcolilor de menaj a făcut specializarea istorie-georgrafie, discipline pe care le-a predat până la pensionare. Are doi copii, un fiu şi o fiică, alături de care locuieşte astăzi, soţul decedându-i în 1997.
„Am întrebat-o, la un moment dat, care este secretul longevităţii, iar fiica sa mi-a spus că, pur şi simplu, a trăit frumos, deşi n-a avut o viaţă plină doar de bucurii. M-a impresionat în mod deosebit“, a spus Daniela Constantinescu, purtătorul de cuvânt al Primăriei Caracal.
