A dat buzna în casa unei bătrâne de 89 de ani şi, sub ameninţarea cuţitului, i-a furat 10.000 de lei. Agresorul a fost reţinut
7 iunie 2018, 17:20
Foto: arhivă Adevărul
Un bărbat de 54 de ani va fi dus astăzi în faţa instanţei cu propunere de arestare preventivă, fiind suspectat de tâlhărie calificată.
Tâlhărie într-un supermarket. Un tânăr l-a bătut pe agentul de pază pe...
Pe 6 iunie, poliţiştii Serviciului de Investigaţii Criminale Galaţi şi cei din cadrul postului de Poliţie Drăguşeni au identificat un bărbat de 54 ani, din satul Adam, comuna Drăguşeni, bănuit de săvârşirea infracţiunii de tâlhărie calificată.
”Din cercetări a reieşit că, în noaptea de 16/17.05.2018, acesta ar fi forţat uşa de acces şi ar fi pătruns în locuinţa unei consătence de 89 ani, pe care ar fi imobilizat-o şi, sub ameninţarea cuţitului, ar fi determinat-o să-i indice locul unde ţinea banii. Bărbatul ar fi sustras în acest mod, suma de 10.000 de lei, pe care victima o avea în casă”, a declarat comisarul şef Gabriela Costin, purtătorul de cuvânt al Inspectoratului de Poliţie Judeţean Galaţi.
Poliţiştii au reţinut agresorul pentru 24 de ore, pe bază de ordonanţă, urmând ca în cursul zilei de astăzi să fie prezentat Parchetului de pe lângă Judecătoria Târgu Bujor cu propunere de arestare preventivă.
