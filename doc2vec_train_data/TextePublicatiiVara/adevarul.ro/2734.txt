12 iunie 2018, 14:13
Procuratura municipiului Chişinău a finalizat urmărirea penală şi a deferit justiţiei cauza penală de învinuire a unui medic endoscopist, din cadrul Secţiei medicină generală a Penitenciarului nr.16-Pruncul, care este acuzat de „Încălcarea din neglijenţă a regulilor şi metodelor de acordare a asistenţei medicale, soldată cu decesul pacientei”.
Adevărul Live, ora 18.00. Anatol Şalaru, despre eşecul unioniştilor în...
Potrivit probelor, în dimineaţa zilei de 12 octombrie 2017, aflându-se în sala de diagnostic din cadrul Penitenciarului Pruncul, în timpul efectuării bronhoscopiei cu biopsie unei deţinute, în vârstă de 27 de ani, medicul a încălcat din neglijenţă regulile şi metodele de acordare a asistenţei medicale, ca rezultat, peste două ore, survenind moartea femeii.
Potrivit raportului de expertiză judiciară, decesul deţinutei a survenit în rezultatul şocului anafilactic – reacţie alergică la introducerea medicamentelor anestetice, ce se confirmă prin alte modificări patologice depistate la necropsie şi adeverite prin datele de laborator histologice.
Experţii au concluzionat că, necesitatea efectuării bronhoscopiei deţinutei nu a fost argumentată, consecinţele actului medical generând dezvoltarea şocului anafilactic, ca reacţie alergică la Lidocaină, iar din cauza evoluţiei fulminante, pacienta a decedat. 
Medicul, în vârstă de 43 de ani, activează în această funcţie începînd cu anul 2010, iar dacă va fi găsit vinovat, el riscă până la 3 ani închisoare cu (sau fără) privarea de dreptul de a ocupa anumite funcţii sau de a exercita o anumită activitate pe un termen de la 2 la 5 ani.
