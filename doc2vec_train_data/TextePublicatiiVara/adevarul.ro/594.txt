31 mai 2018, 14:19
Câteva zeci de clujeni au protestat, aseară, în centrul oraşului. FOTO: Ştefan Lică
Clujenii sunt invitaţi să protesteze şi în seara asta, de la 19.00, la Monumentul Eroilor, faţă de decizia Curţii Constituţionale privind revocarea procurorului şef al DNA.
Câteva zeci de clujeni au protestat, miercuri seara, faţă de decizia Curţii Constituţionale. Un nou protest este organizat şi în această seară în centrul oraşului. 
„C.C.R. a admis sesizarea făcută de Tudorel Toader şi MODIFICĂ ABUZIV CONSTITUŢIA ROMÂNIEI!
Decizia CCR nu are ca implicaţie doar revocarea procurorului şef al D.N.A., ci modifică profund spiritul Constituţiei, schimbând România din republica semiprezidentială în republică strict parlamentară. Şi o face fără să ne întrebe prin referendum dacă suntem de acord.
C.C.R. trebuie să înţeleagă că nu poate abuza de poziţia de arbitru constituţional fără să arunce România într-un conflict real între puterile statului, mult mai dăunător decât cel pe care-l inventează pentru a da satisfacţie unor stăpâni politici.
Preşedintele României nu e subordonat ministrului Justiţiei - după cum C.C.R. nu e supraordonată preşedintelui României. 
Dacă motivarea va conţine (aşa cum spun sursele) solicitarea ca preşedintele să emită decretul de revocare a şefei DNA, atunci va fi limpede că CCR este capturată de coaliţia de guvernare. Şi va fi semnul celei mai grave imixtiuni a politicului în justiţie din ultimii 15 ani. 
Dacă acest lucru se va întâmpla, atunci vom fi din nou nevoiţi să apărăm România noastră europeană în stradă, ieşind câtă frunză, câtă iarbă, ca acum 2 ierni. Nu putem accepta o Românie în care politicul calcă în picioare simultan justiţia, votul românilor (al căror depozitar e preşedintele) şi statul de drept! 
Aşadar, dacă decizia CCR va vida de conţinut funcţia prezidenţială, e imperativ să ne vedem în stradă (text adaptat după o postare recentă de pe pagina Vă vedem din Sibiu)”, scrie pe pagina de Facebook a organizatorilor. 
