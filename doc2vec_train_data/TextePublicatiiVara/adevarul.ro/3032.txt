13 iunie 2018, 16:48
Bornheim Foto: stiridiaspora.ro
Doi români aflaţi la muncă în localitatea Bornheim din Germania au murit în ultima lună, iar cel de-al doilea deces ar fi survenit din cauza faptului că şefii au ezitat să cheme ambulanţa solicitată de un bărbat în vârstă de 43 de ani din cauză că se temeau de o posibilă amendă.
Situaţia românilor din Bornheim a fost semnalată de site-ul stiridiaspora.ro , potrivit căruia în această localitate situată în apropiere de Bonn se află o tabără în care sunt 700 de români care se află la lucru. 
Sursa citată scrie că unul dintre aceştia a murit vinerea trecută, după ce le-a cerut şefilor mai bine de o oră să cheme o ambulanţă întrucât se simte foarte rău. 
Fratele acestuia, aflat şi el acolo, a afirmat că, din cauză că nu aveau contracte legale de muncă şi nici asigurare medicală, şefii au tras de timp pentru că sperau că îşi va reveni. Însă, în cele din urmă, bărbatul, în vârstă de 43 de ani, a murit.
Acelaşi site scrie că în urmă cu trei săptămâni a murit un alt român, în vârstă de 48 de ani.
Ministerul Afacerilor Externe de la Bucureşti a comunicat miercuri că situaţia cetăţenilor români aflaţi la muncă în localitatea Bornheim, Republica Federală Germania, este urmărită cu atenţie de Consulatul General al României la Bonn, care a întreprins în regim de urgenţă demersuri pe lângă autorităţile locale, pentru a verifica cum stau lucrurile.
O echipă consulară mobilă din cadrul Consulatului General al României la Bonn s-a deplasat deja la faţa locului pentru a acorda asistenţă.
„Conform datelor preliminare obţinute pe plan local, decesul unuia dintre cetăţenii români ar fi survenit pe fondul unor probleme anterioare de sănătate, iar pentru al doilea caz de deces ancheta autorităţilor este în curs de desfăşurare“, precizează MAE.
Consulatul General al României la Bonn monitorizează cu prioritate situaţia şi menţine legătura cu autorităţile locale, fiind pregătit să acorde sprijinul necesar în limita competenţelor legale, a adăugat MAE.
