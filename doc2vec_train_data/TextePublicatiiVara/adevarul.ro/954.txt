Valeriu Ghileţchi: Mandatul lui Andrei Năstase nu va fi unul uşor, fii...
„Chiar dacă votul a fost şi unul puternic geopolitic, semnalul important dat în realitate de alegătorii din capitală este că Republica Moldova rămâne un stat cu aspiraţii europene şi cu dorinţă de modernizare”, se arată într-un comunicat de presă al formaţiunii. 
„PDM a făcut apel la cetăţeni încă dinaintea începerii campaniei electorale, dar şi în timpul campaniei, să dea un vot împotriva socialiştilor, dar şi a liberalilor, care au distrus Capitala. Sunt cele două partide care au avut cel mai mare număr de consilieri în Consiliul Municipal Chişinău, dar care au preferat războaiele în loc să lucreze pentru oraş”, se spune în comunicat.
Democraţii afirmă că „Primăria capitalei revine acum unor forţe politice de opoziţie, iar acest lucru este de bun augur pentru echilibrul de putere dintr-un stat, dar şi pentru faptul că opoziţia de dreapta are acum posibilitatea să-şi asume o importantă responsabilitate şi să muncească pentru oameni, să demonstreze rezultate prin acţiuni”. 
„Partidul Democrat din Moldova remarcă modul democratic în care s-au desfăşurat aceste alegeri pentru Primăria Chişinău, în ciuda multiplelor speculaţii care s-au făcut atât înainte de primul tur, cât şi înaintea celui de-al doilea. Ce dovadă mai bună de alegeri libere poate să existe decât aceea că opoziţia, care s-a plâns permanent de fraudare, le-a câştigat?! Este, de asemenea, un aspect din care se desprind concluzii importante după alegerile din Capitală”. 
Amintim că Andrei Năstase, candidatul comun al PAS şi PPDA la funcţia de primar de Chişinău, l-a învins duminică, 3 iunie, în cel de-al doilea tur de scrutin, pe socialistul Ion Ceban. Andrei Năstase a obţinut 52,6% din voturi, iar Ion Ceban a acumulat 47,4%.
