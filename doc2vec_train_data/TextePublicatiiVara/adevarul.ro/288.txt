29 mai 2018, 04:27
Ingredient de bază în aproape toate marile bucătării ale lumii, de la cea italiană până la cea chineză, orezul poate constitui oricând o variantă pentru o masă pe cât de gustoasă, pe atât de sănătoasă.
Asociat sau nu cu carnea, orezul stă la baza multor preparate delicioase, de la cele mai banale până la reţetele secrete utilizate în marile lanţuri de restaurante.
Pilaful călugăresc este simplu de făcut şi poate reprezenta o soluţie pentru vegetarieni sau pentru cei care ţin posturile ori se află la regim. Ca ingrediente, este nevoie în primul rând de  o ceaşcă mică de orez, o ceapă, un ardei mic, un morcov, o felie de ţelină, o roşie şi 200 de grame de ciuperci mici, plus sare, piper, şi pătrunjel. Pe lângă cele enumerate, se pot adăuga, în funcţie de gusturi, dovlecei, vinete sau conopidă, iar printre condimente şi mărar, dafin sau cimbru.
Orezul călugăresc este simplu de preparat şi este gata relativ repede. Mai întâi se taie ciupercile, morcovii, ceapa şi ardeiul cât mai mărunt şi se pun la călit într-o tigaie sau într-o cratiţă. Se adaugă 
apoi orezul, nu înainte de a-l spăla bine, se căleşte câteva minute alături de legume, după care se adaugă şi roşia tăiată. Se toarnă deasupra trei sau patru ceşti de apă şi se lasă să fiarbă la foc mic nu mai puţin de o jumătate de oră şi nu mai mult de 45 de minute. Apoi, se scoate pilaful şi se pune la cuptor, timp de 15-20 de minute, după care poate fi servit.
Orez cu ananas
O reţetă ceva mai exotică, dar nu foarte dificil de realizat este orezul cu ananas. Pentru început este nevoie de două căni cu orez, eventual integral, două cepe, 50 de grame de seminţe de susan, un compot de ananas şi o lingură de sos de soia. La toate acestea se adaugă puţină sare şi piper. 
Mai întâi se taie cele două cepe cât de mărunt posibil şi se călesc într-o cratiţă. Apoi, se adaugă orezul şi se toarnă cinci sau şase căni de apă şi se lasă la fiert până când apa scade. În acest moment, orezul se poate lua de pe foc, se adaugă o linguriţă de sos de soia, seminţele de susan şi compotul de ananas şi se amestecă, după care se poate băga în cuptor timp de 10-15 minute. 
Orez cu ştevie
Pentru această mâncare este nevoie de o cană cu orez, două legături de ştevie proaspătă, o lingură de pastă de roşii şi o ceapă, plus sare şi piper. 
Prima dată se pune la călit ceapa feliată mărunt, după care se adaugă orezul şi se lasă şi acesta la călit. Între timp, se spală bine ştevia, se taie codiţele şi se pune pur şi simplu peste orez, după care se amestecă până când se înmoaie frunzele. Apoi, se adaugă pasta de roşii şi trei sau patru căni de apă fierbinte şi se lasă la fiert tot conţinutul, la foc mic timp de 30-40 de minute, până când apa scade. 
