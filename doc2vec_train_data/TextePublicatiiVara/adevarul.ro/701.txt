O mulţime de motive au găsit şoferii prinşi circulând cu peste 180 km/h pe autostradă pentru a cere înapoi permisele auto confiscate de poliţişti: de la susţinerea că sunt „şoferi vechi, cu experienţă”, până la cea că au fugit de Poliţie de teamă că vor fi tâlhăriţi.
Numeroşi şoferi lăsaţi fără permis şi amendaţi pentru depăşirea vitezei legale cu mai mult de 50 de kilometri pe autostradă au depus plângeri prin care contestă sancţiunile primite. Iată câteva dintre motivele invocate în instanţă pentru a scăpa de amenzi:
1 Poliţistul nu a apreciat corect viteza
Un şofer prins circulând cu 180 km/h pe Autostrada Deva – Sibiu a susţinut că radarul nu a apreciat corect viteza sa de deplasare. „A arătat că a fost oprit, în timp ce conducea autoturismul marca Audi pe A1 Sibiu – Deva, comunicându-i-se că a depăşit viteza legală maxim admisă, fiind înregistrat de aparatul radar cu o viteză de 182 km/h. Petentul arată, în esenţă, că aparatele radar au erori maxime tolerate de aproximativ 4 km/h/100 km, erori pe care lucrătorul de poliţie este obligat să le ia în calcul”, arată într-o cerere de anulare a procesului verbal, depusă la Judecătoria Deva.
2 Radarul a avut erori
Un alt şofer a declarat că vitezometrul său indica o viteză mai mică faţă de cea de 187 km/h cu care a fost înregistrat de radarul Poliţiei, pe Autostrada Deva – Sebeş.
„Petentul arată că nu a circulat cu viteza reţinută în procesul – verbal şi că există bănuiala unei erori a aparatului radar mai mare de 10%, întrucât vitezometrul autoturismului său indica o altă viteză”, se arată într-un dosar aflat pe rolul Judecătoriei Deva.
3 Poliţiştii au încălcat legea
Un şofer rămas fără permis auto şi amendat pentru că ar fi circulat cu 191 km/h a susţinut că viteza înregistrată de radar nu este reală, întrucât acest lucru ar fi însemnat că şi poliţiştii au încălcat legea.
„În plângere se mai arată că la momentul la care reclamantul a fost oprit, i s-a precizat faptul că urmează să fie sancţionat întrucât a depăşit limita de viteză şi că ar fi fost înregistrat de echipajul de poliţie cu o viteză de 181 km/h, iar ulterior poliţistul s-a deplasat la autoturismul de serviciu şi a întocmit procesul verbal. După semnarea acestui proces verbal,  petentul a susţinut că a observat că s-a menţionat o altă viteză decât cea care i-a fost comunicată verbal”, se arată într-o altă plângere depusă la Judecătoria Deva.
4 A accelerat de teama că va fi tâlhărit
Un şofer prins circulând cu 215 km/h pe autostrada Deva – Sibiu a susţinut că s-a speriat că va fi tâlhărit de ocupanţii unei maşini „suspecte” care circula în spatele său. Era tocmai autospeciala Poliţiei.
„Petentul relatează că, pentru a se distanţa de acest autovehicul, a accelerat, depăşind viteza de 180 de km/h, însă nereuşind să se distanţeze de autovehiculul care circula în spatele său. Petentul arată că, nefiind vorba despre o maşină de poliţie inscripţionată corespunzător, deşi a observat luminile alb – roşii ale acesteia, a considerat că urmează să fie victima unei tâlhării, astfel că, pentru a se distanţa, a accelerat până la viteza de 215 km/h. El consideră că modul de a acţiona al poliţiştilor rutieri a fost unul de rea – credinţă, provocator, abuziv şi nelegal, fiind provocat de agenţii de poliţie să circule cu o viteză foarte mare”, se arată în dosar.
În cazul în care s-ar fi simţit ameninţat în vreun fel, trebuia să apeleze serviciul de urgenţă la numărul 112, i-au răspuns poliţiştii.
5 Şofer vechi, cu experienţă
Un alt şofer prins circulând cu viteza de 204 km/h, a declarat, în plângerea formulată, că nu avea această viteză anterior opririi, iar acuzaţia agentului de poliţie este nefondată. „Petentul a arătat că nu avea viteza înscrisă în procesul verbal, iar sancţiunea de suspendare de 90 zile este mult prea mare, nu a avut alte abateri de la prevederile legislaţiei în materie rutieră şi este sofer vechi”, se arată în dosar.
6 Îşi ducea soţia la spital, cu aproape 200 km/h
Un conducător auto lăsat fără permis a depus o plângere împotriva poliţiştilor care l-au amendat pentru că a circulat cu 190 km/h, pe Autostrada Deva – Sibiu, susţinând că soţia sa era bolnavă. „Petentul nu contestă fapta însă arată că motivul pentru care se deplasa cu o viteză atât de mare a fost faptul ca soţia sa era în sănătate foarte proastă, leşinând în masină, iar petentul se grăbea să ajungă la Spitalul Judeţean din Deva, pentru a-i fi acordate îngrijiri medicale”, se arată într-un alt dosar.
7 Avea sora internată în spital
Un alt şofer, prins circulând cu aproape 190 km/h a declarat că se grăbea la spitalul unde era internată sora sa. „Petentul a arătat că se deplasa în interes familial, pentru a asigura transportul surorii sale, care avea probleme de sănătate, fiind internată într-o unitate sanitară. Petentul a arătat că se afla sub imperiul stării de necesitate, fapta fiind săvârşită pentru a înlătura un pericol care ameninţa starea de sănătate a surorii sale, iar urmările faptei nu sunt vădit mai grave decât cele care s-ar fi putut produce în cazul în care pericolul nu era înlăturat”, se arată în plângerea depusă la Judecătoria Deva.
8 A intrat în panică
Un alt şofer lăsat fără permis pentru că a circulat cu peste 210 km/h pe autostradă susţine că poliţiştii l-au impuslionat să încalce legea. „A arătat că în timp ce circula cu autoturismul pe autostrada A1, cu o viteză de aproximativ 150 – 160 km/h, a depăşit mai multe autoturisme, printre care şi un autoturism marca Wolkswagen Passat, neinscripţionat şi fără girofar, care a continuat să ruleze în spatele petentului, fără a-l depăşi, deşi avea posibilitatea. Considerând că acest autoturism îl urmăreşte şi neştiind ce intenţii avea, petentul arată că a intrat în panică şi a accelerat cu intenţia de a se depărta de acest autovehicul, fără a mai verifica viteza de rulare, după care a observat la acest autoturism semnale luminoase alb – albastre pe bord, fiind depăşit şi oprit în trafic. Ulterior, din acest autoturism a coborât un agent de poliţie care s-a legitimat şi i-a comunicat că a depăşit viteza maximă admisă. Petentul a arătat că, în opinia sa, agenţii de poliţie au acţionat abuziv, provocându-l, deoarece trebuia să-l fi oprit în momentul în care rula cu 150 – 160 km/h, fără a-l determina să accelereze şi să depăşească limita de viteză cu mai mult de 50 km/h”, se arată într-un alt dosar.
9 Nu a înţeles scrisul poliţiştilor
Un alt şofer, lăsat fără permis după ce a circulat cu peste 200 km/h a reclamat că poliţistul s-a comportat abuziv, pentru că nu a vrut să îi arate filmarea şi că nu a înţeles scrisul poliţistului, „În cuprinsul procesului-verbal nu se poate observa locul exact unde s-a constatat săvârşirea faptei, întrucât procesul-verbal este ilizibil. Nu este specificată direcţia de deplasare şi nici locul unde a comis fapta. Cu privire la starea de fapt, petentul a arătat că s-a deplasat regulamentar pe A1, fiind depăşit de un autoturism ce rula cu viteză, după puţin timp fiind oprit şi sancţionat de un poliţist care i-a spus ca a depăşit viteza. În trafic se mai aflau şi alte autovehicule, fiind aglomerat, iar la ora menţionată în procesul verbal, el a rulat cu viteza legală”, se arată într-o altă plângere. De asemenea, l-a acuzat pe poliţist că nu i-a arătat filmarea.
10 Poliţistul dubios
Un alt şofer, înregistrat de radar circulând cu viteza 208 km/h, a contestat procesul-verbal de contravenţie, pe motiv că maşina Poliţiei nu era inscripţionată cu Poliţia Rutieră sau Poliţia Română. „Există un dubiu şi în ceea ce priveşte identitatea între agentul constatator care a întocmit procesul-verbal de contravenţie şi agentul care a constatat presupusa faptă contravenţională”, declara bărbatul, în plângerea depusă la judecătorie.
Vă recomandăm să citiţi şi:
