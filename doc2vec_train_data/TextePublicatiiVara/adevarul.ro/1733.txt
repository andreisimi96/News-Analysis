Simona Halep nu poate apela la sfaturile lui Darren Cahill în timpul partidelor de la French Open, întrucât reprizele de „on-court coaching“ sunt interzise la turneele de Grand Slam.
De obicei însă, loja staffului e aproape de teren, aşa că antrenorul poate fi auzit, în cazul în care strigă anumite indicaţii. Prosport.ro, site care are un reporter prezent la Paris, a venit cu o informaţie incredibilă după partida Halep – Kerber.
Potrivit sursei citate, la scorul de 4-1 pentru Simona în decisiv, aceasta ar fi avut o reacţie lipsită de eleganţă la adresa antrenorului Darren Cahill.
Ce a scris prosport.ro?
Simona a preluat controlul în setul trei, 6-7, 6-3, 4-1, dar s-a supărat în mod inexplicabil pe antrenor.  După un schimb de mingi intens, Simona a strigat nervoasă către Darren Cahill: "Taaaci!". Probabil că antrenorul i-a transmis ceva care a deranjat-o. Asta a vrut să arate şi regizorul transmisiunii, care a pus imediat camerele pe australian.
