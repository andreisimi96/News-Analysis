Firmele au început să fugă din Republica Băluţă. Taxa pe gunoi a primarului le-a alungat din Sectorul 4
7 iunie 2018, 14:28
Daniel Baluta FOTO David Muntean
Taxa pe gunoi stabilită de primarul Daniel Băluţă alungă firmele din Sectorul 4. De când aceasta a fost introdusă, mutările de sedii au crescut cu aproape 50%.
Republica Băluţă. Primarul Sectorului 4 taie şi spânzură: paza la şcol...
„În primele luni ale anului 2018, în raport cu aceeaşi perioada a anului 2017, numărul de operaţiuni privind schimbările de sedii sociale şi profesionale din sectorul 4 a înregistrat o creştere importantă determinată în principal de modificările asupra taxelor percepute entităţilor juridice cu sediul social sau secundar în sectorul 4, respectiv taxa de salubrizare”, a declarat Cristian Barcan, fondator al REGnet.ro, companie specializată în înfiinţări şi modificări de SRL şi PFA.
Potrivit REGnet.ro, numărul operaţiunilor de schimbare a sediului social în cazul societăţilor cu răspundere limitată, respectiv schimbare a sediului profesional în cazul persoanelor fizice autorizate, din sectorul 4 al Municipiului Bucureşti în alte sectoare sau judeţe din România a crescut cu aproximativ 47% în perioada ianuarie-aprilie 2018 în comparaţie cu aceeaşi perioada din anul 2017.
Astfel, numărul total de operaţiuni privind schimbarea sediului social sau profesional din sectorul 4 al Muncipiului Bucureşti a fost în perioada ianuarie-aprilie 2018 în număr de 446, în comparaţie cu un număr de 303 faţă de perioada ianuarie-aprilie a anului 2017, deci o creştere de aprox. 47,19%, arată datele Oficiului Naţional al Registrului Comerţului (ONRC), interpretate şi centralizate de REGnet.ro.
Totodată, luând în considerare că media lunară pe parcursul unui an în ce priveşte operaţiunile de schimbări de sediu social sau profesional este de aproximativ 780 la nivelul Municipiului Bucureşti, numărul în creştere al schimbărilor de sediu din sectorul 4 reprezintă la începutul anului 2018 un procent de aproximativ 14%/lună din totalul operaţiunilor de schimbare de sediu în comparaţie cu un procent de aproximativ 9,6%/lună în anul 2017.
Numărul dizolvărilor profesioniştilor la nivelul Municipiului Bucureşti a crescut în perioada ianuarie-aprilie 2018 în comparaţie cu aceeaşi perioada din anul 2017 cu aproximativ 55%, creştere înregistrând totodată şi numărul profesioniştilor intraţi în procedura insolvenţei, respectiv cu un procent de aproximativ 12%.
Printr-o decizie a Consiliului Local (CL) Sector 4, din ianuarie 2018, taxa de salubrizare din sectorul 4 al Capitalei a fost aproape triplată, pentru persoane fizice. În cazul persoanelor juridice, taxele pentru salubritate sunt chiar şi mai mari, indiferent dacă produc sau nu gunoi. Dacă două firme administrate de aceeaşi persoană au  sediul social într-un apartament, pentru fiecare trebuie plătită suma de 960 de lei pe an. Adică o sumă e câteva ori mai mare decât impozitul pe casă. „Nu contează că vorbim de o singură persoană în firmele alea, că firmele nu au activitate sau au în apartament doar sediul de corespondenţă, plăteşti pentru fiecare. Orice mişcă în sectorul se taxează“, explica patronul unor firme din sectorul 4. O altă problemă este că taxa se achită lunar, iar celor care întârzie la plată li se aplică penalităţi.
