3 iunie 2018, 12:20
Miniştrii de Finanţe din statele membre ale G7, cele mai apropiate aliate ale Statelor Unite, au condamnat cu fermitate, sâmbătă, tarifele impuse de preşedintele american Donald Trump importurilor de oţel şi aluminiu, pregătind terenul pentru o întâlnire la nivel înalt dificilă, care va avea loc săptămâna viitoare în Quebec, transmite Reuters.
Economia mondială, în pragul unui război comercial după noile taxe pen...
Într-o demonstraţie rară de diviziune a organizaţiei celor mai bogate state ale lumii, ceilalţi şase membri au emis un comunicat în care cer secretarului Trezoreriei SUA, Steven Mnuchin, să transmită ”îngrijorarea şi dezamăgirea unanimă” faţă de tarifele introduse de Trump.
SUA au aplicat săptămâna aceasta tarife de 25% în cazul importurilor de oţel şi de 10% pentru cele de aluminiu Mexicului, Canadei şi Uniunii Europene, după expirarea unor derogări temporare.
”Suntem îngrijoraţi că aceste acţiuni nu ne ajută economia, de fapt sunt distructive şi acesta este punctul de vedere exprimat de cele şase ţări în faţa secretarului Mnuchin”, a declarat ministrul canadian de Finanţe Bill Morneau, la o conferinţă de presă susţinută după încheierea reuniunii care a avut loc în staţiunea canadiană Whistler din Columbia Britanică.
Declaraţia celor şase state, redactată de Canada, mai cere o acţiune hotărâtă pentru rezolvarea disputei referitoare la tarife la summitul liderilor G7 care va începe vineri la Charlevoix, în Quebec.
Ministrul japonez de Finanţe Taro Aso a spus că discuţiile directe dintre premierul Shinzo Abe şi Trump ar putea rezolva problema, deşi Japonia a refuzat să accepte cote de import.
”Am participat de mult timp la aceste întâlniri. Dar acesta este un caz rar în care opoziţia faţă de Statele Unite a fost unanimă”, a spus Aso.
Mnuchin a declarat, separat, că nu a fost de partea consensului celor şase state, în problemele comerciale, şi că Trump se concentrează pe ”reechilibrarea relaţiilor noastre comerciale”.
Reprezentantul SUA a respins comentariile unora dintre oficialii G7, potrivit cărora SUA ocolesc regulile comerciale internaţionale cu tarifele introduse şi că renunţă la sistemul economic şi comercial construit în mare parte după Al Doilea Război Mondial.
Chiar înainte de încheierea reuniunii G7, Trump a scris pe Twitter că ”Statele Unite trebuie, în sfârşit, să fie tratate corect în relaţiile comerciale. Dacă noi nu taxăm deloc o ţară pentru produsele ei, iar ei ne taxează cu 25, 50 sau chiar cu 100% pentru produsele noastre, este incorect şi nu mai poate fi tolerat. Acesta nu este comerţ liber sau corect, este un comerţ prostesc!”.
Toate celelalte şase state din G7, Marea Britanie, Canada, Franţa, Germania, Italia şi Japonia, plătesc acum tarife pentru metale, care au în mare parte rolul să reducă producţia excesivă a Chinei.
Canada şi Mexic, care renegociază cu SUA actualizarea pactului comercial NAFTA, au răspuns cu tarife proprii pentru o serie de exporturi americane.
UE urmează să răspundă cu tarife care vor fi aplicate unor bunuri americane, de la motocicletele Harley-Davidson la blugi şi bourbon.
