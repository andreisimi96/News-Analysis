7 iunie 2018, 11:33
Florin Iordache, preşedintele Comisiei juridice de disciplină şi imunităţi din Parlament. Foto: Mediafax
Comisia specială pentru modificarea legilor justiţiei, cunoscută drept Comisia Iordache, a adoptat joi amendamentul la proiectul de modificare a Codului de procedură penală, care prevede că este interzisă, în timpul urmăririi penale, comunicarea publică a oricărei informaţii referitoare la faptele şi persoanele care fac obiectul procedurii.
Iordache, despre legile Justiţiei: „Este ca-n rugbi. Cine are mingea, ...
Comisia Iordache a adoptat joi, în cadrul dezbaterilor de modificare a Codului de procedură penală, un amendament care interzice comunicarea de informaţii publice în cursul urmării penale, cât şi referirea la persoanele cercetate ca şi cum ar fi fost condamnate. 
„În cursul urmăririi penale şi al judecării cauzei în procedură sunt interzise comunicările publice, declaraţiile publice precum şi furnizarea de alte informaţii, direct sau indirect, provenind de la autorităţile publice referitoare la faptele şi persoanele care fac obiectul acestor proceduri şi nu se pot referi la persoanele suspectate sau acuzate ca şi cum acestea ar fi fost condamnate”, se arată în amendamentul propus de PSD şi UDMR şi adoptat în Comisia care discută modificările la Codurile penale.
De asemenea, o altă modificare prevede că „dacă organele judiciare au comunicat public date şi informaţii privind începerea urmăririi penale, luarea unor măsuri preventive sau trimiterea în judecată a unei persoane, acestea sunt obligate să comunice în mod similar şi soluţiile de achitare, clasare sau încetare a procesului penal, după caz”.
„În cursul urmării penale sau al judecăţii, organele de urmărire penală sau instanţa de judecată pot comunica public date despre procedurile penale care se desfăşoară doar atunci când datele furnizate justifică un interes public sau acest lucru este necesar în interesul descoperirii faptelor şi aflării adevărului în cauză”, se arată într-un amendament al CSM şi adoptat de Comisie.
