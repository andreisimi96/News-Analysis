28 mai 2018, 15:00
Harvey Weinstein a fost eliberat FOTO Guliver/Getty Images
Producătorul Harvey Weinstein (66 de ani) a fost eliberat în schimbul unei cauţiuni de un milion de dolari după ce a fost pus sub acuzare pentru viol şi abuz sexual, anunţă BBC, citat de News.ro.
De asemenea, el a acceptat să poarte un sistem de monitorizare GPS şi să-şi predea paşaportul.
La opt luni după apariţia primelor acuzaţii, Harvey Weinstein s-a predat autorităţilor din Manhattan (New York), iar procurorii l-au pus sub acuzare pentru viol şi hărţuire sexuală, urmând ca mogulul să apară în faţa instanţei, relatează  CNN . Avocatul producătorului a precizat că acesta va pleda nevinovat. 
Protagonistul celui mai amplu scandal sexual de la Hollywood, Weinstein a fost aşteptat de zeci de reporteri şi fotografi, într-o scenă foarte diferită de cele de pe covorul roşu cu care era obişnuit. Producătorul căzut în dizgraţie a apărut ţinând în mână două cărţi şi nu a făcut nicio declaraţie. 
În vârstă de 66 de ani, el este învinuit de viol, comportament sexual neadecvat şi abuz sexual comise asupra a două femei, a transmis New York Police Department într-un comunicat. Identitatea celor două femei nu a fost dezvăluită, scrie News.ro. 
Încă de la izbucnirea scandalului, reprezentanţii lui Weinstein au negat vehement acuzaţiile şi au susţinut că toate contactele sexuale au fost consimţite. Recent, avocatul producătorului, Benjamin Brafman, a declarat pentru postul de radio BBC 5 că Weinstein se simte „singur şi furios“, precizând că plângerile formulate împotriva clientului său nu au nicio bază legală şi nu pot fi dovedite. 
Harvey Weinstein s-a predat vineri autorităţilor din New York FOTO AFP/Spencer Platt
După izbucnirea scandalului, pe lângă oprobriul public, Harvey Weinstein a fost concediat de la propria companie,  a fost părăsit de soţie,  a fost suspendat din organizaţia care decernează premiile BAFTA şi de Academia Americană de Film, care decernează Oscarurile, şi este anchetat de Poliţia metropolitană din Londra şi de New York Police Department (NYPD), riscând până la 25 de ani de închisoare dacă se ajunge în instanţă şi acuzaţiile sunt dovedite, având în vedere că multe dintre ele s-au petrecut în urmă cu zeci de ani. 
De asemenea, scandalul sexual a generat o campanie online despre hărţuirea sexuală, la care au participat milioane de femei din întreaga lume, care îşi fac curajul să împărtăşească public propriile lor experienţe de hărţuire sexuală şi abuz, prin numeroase mesaje publicate pe Facebook, dar şi pe Twitter, folosind hashtagul „#MeToo“. O altă campanie de susţinere a victimelor abuzurilor sexuale este „Time's Up“, lansată de femeile de la Hollywood. 
