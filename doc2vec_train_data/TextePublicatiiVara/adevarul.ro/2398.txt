Cel mai bătrân stejar din sud-estul Europei, certificat ştiinţific în România. Istoria arborelui la umbra căruia s-ar fi odihnit Ştefan cel Mare
10 iunie 2018, 12:57
În localitatea Cajvana din judeţul Suceava se află un stejar multisecular care ar fi fost plantat în jurul anului 1200. Arborele a supravieţuit până în zilele noastre. Există o legendă conform căreia Ştefan cel Mare şi armata lui ar fi poposit la umbra acestui stejar, la mijlocul veacului al XV-lea.
FOTO Pădurea-centenar care uneşte România cu Basarabia. Câte 1.918 ste...
Stejarul secular de la Cajvana, declarat monument al naturii de către Academia Română, are o vârstă de peste 800 de ani, fiind cel mai bătrân copac din România şi chiar din din sud-estul Europei, arată studiul făcut de un profesor universitar din Cluj-Napoca.
Stejarul ar fi fost plantat la mijlocul veacului al XIII-lea, în timpul unei invazii tătare. Se spune că toţi locuitorii din zonă ar fi fost omorâţi de tătari şi îngropaţi într-o groapă comună, peste care a fost plantat arborele care mai trăieşte şi astăzi.
Mai există o legendă conform căreia Ştefan cel Mare şi armata Moldovei s-ar fi odihnit la umbra acestui stejar în anul 1476.
Profesorul universitar Adrian Pătruţ, doctor în chimie, de la Universitatea Babeş-Bolyai din Cluj-Napoca a făcut un studiu pentru a afla ce vârstă are stejarul secular de la Cajvana.
„Prin dimensiunile sale remarcabile, stejarul de la Cajvana, este cel mai mare din sud-estul Europei şi al 13-lea, în privinţa circumferinţei, printre stejarii europeni. Volumul său total actual este estimat la 85 de metri cubi (h = 20.1 m; cbh = 11.01 m). În prezent, el se află în stare de declin, datorită vârstei şi intervenţiei nefericite a factorului uman după 1990. Investigarea trunchiului, care arată absenţa unor ramuri majore, sugerează că, în urmă cu un secol, volumul său ar fi fost în jur de 140 m3”, a arătat profesorul Adrian Pătruţ.
Acesta a precizat că nu de puţine ori vârsta arborilor din România a fost exagerată, fără a exista la baza estimărilor nişte studii ştiinţifice. El a datat cu radiocarbon mostre de lemn provenite de la stejarul din Cajvana pentru a-i determina vârsta.
„Cea mai bătrână mostră datată provine din cavitatea interioară a stejarului dela Cajvana. Ea are o vârstă radiocarbon de 736 ± 23 BP, ce corespunde unei vârste calibrate de 735 ± 10 ani calendaristici. Aceasta este cea mai mare valoare determinată ştiinţific, printr-o metodă directă, pentru un arbore din genul Quercus. Extrapolarea valorii în centrul trunchiului indică o vârstă de circa 810 ani pentru stejarul de la Cajvana”, a concluzionat Adrian Pătruţ.
Alte ştiri pe această temă:
