Parcarea Palatului Parlamentului va fi utilizată în ziua mitingului PSD de parlamentari şi participanţi FOTO 123 RF
Biroul Permanent al Parlamentului a decis miercuri ca autocarele şi maşinile care vor veni pe 9 iunie la mitingul organizat de PSD să poată fi parcate în curtea Parlamentului. Această decizie a legislativului vine în contextul în care mai mulţi protestari veniţi din Moldova, pentru a cere autorităţilor construcţia autostrăzii, au fost opriţi la intrarea în oraş.
Lider PSD Prahova: Dacă Ploieştiul nu e în stare să strângă 1.000 de o...
„Pentru evenimentul care este programat sâmbătă, în cursul zilei şi al după-amiezii probabil că unii parlamentari vor dori să vină la Parlament pentru a se întâlni cu o serie de cetăţeni, ca atare a trebuit, deşi mi se pare absolut nenecesar, să voteze Biroul Permanent utilizarea parcării sâmbătă de către parlamentari. Mi se pare un exces de birocraţie din partea aparatului Parlmanentului, dar trebuie să facem şi lucruri de acest gen. Am dat aprobare pentru ca parcarea să fie folosită în ziua de sâmbătă de parlamentari. Dacă o sa vină şi invitaţii, trebuie să ştiţi că şi invitaţii care vin zi de zi tot cu maşinile vin, tot în parcare intră, e clar", a anunţat Tăriceanu.
În replică, mai mulţi deputaţi din opoziţie au criticat decizia ca „Parlamentul să devină clădirea PSD-ALDE“.
„S-a votat ca această clădire să devină clădirea PSD-ALDE. Vor să vină să parcheze aici automobilele cu care vor veni la miting. Din punctul de vedere al PNL, este de neacceptat ca această instituţie să fie folosită ca obiect în interes de partid. Practic, ne demonstrează că în România nu există altceva decât partidul lor. Au spus prima dată că au un eveniment la care participă membrii lor şi trebuie să parcheze maşinile la Parlament. Această decizie nu are ncio legătură cu parlamentarii, vor să aducă maşinile cu care transportă parlamentarii la Parlament. Fac ce vor în această instituţie.(...) Noi avem voie să aducem vizitatori numai în timpul programului, în weekend nu poţi veni cu vizitatori, pentru că nu e nimeni. Ei au avut nevoie de acest vot pentru că în weekend nu se lucrează la Parlament. Este revoltător”, a susţinut deputatul PNL Dan Vîlceanu.
Potrivit preşedinţilor de organizaţii judeţene PSD, zeci de mii de oameni vor fi prezenţi sâmbătă, pe 9 iunie, în Piaţa Victoriei, pentru a apăra democraţia şi a striga împotriva abuzurilor. 
Deputatul USR Claudiu Prisnel a anunţat printr-o postare pe Facebook decizia Biroului Permanent al Parlamentului, amintind totodată că protestarii veniţi din Moldova, în urmă cu două săptămâni, nu au fost lăsaţi nici măcar să intre în oraş.
„Biroul Permanent al Parlamentului a decis să transforme parcarea Parlamentului în locul de adunare al microbuzelor PSD care vor sosi în Bucureşti sâmbătă la mitingul de susţinere al lui Liviu Dragnea. Mai ştiţi convoiul de maşini şi camioane venite să ceară autostradă pentru Moldova acum 2 săptămâni? Ei n-au avut voie în oraş. Statul român e pă persoană fizică”, a scris Prisnel.
Mitingul organizat de PSD va avea loc în 9 iunie de la ora 20:00, în Piaţa Victoriei, şi va avea ca temă apărarea democraţiei şi a statului de drept, a afirmat luni, după şedinţa Comitetului Executiv Naţional, liderul partidului, Liviu Dragnea.
