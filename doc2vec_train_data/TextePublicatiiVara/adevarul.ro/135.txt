FOTO Getty Images
Mii de persoane s-au adunat la Berlin duminică după ce partidul de extremă-dreapta Alternativa pentru Germania (AfD) a organizat un protest care a fost primit cu contra-manifestaţii, scrie BBC.
Poliţia a estimat că peste 5.000 de persoane au participat la demonstraţia AfD, în timp ce contra-manifestanţii au fost de două ori mai mulţi.
Susţinătorii grupării anti-imigraţie AfD au scandat „Noi suntem oamenii” şi au fost întâmpinaţi cu scandări de tipul „Duceţi-vă acasă, naziştilor!”.
Poliţia din Berlin a informat că a folosit spray paralizant pentru a separa cele două grupări.
Susţinătorii AfD s-au adunat la principala staţie de tren din Berlin în jurul prânzului, răspunzând la un apel de a mărşălui pentru „viitorul Germaniei”.
Imaginile arată poliţia arestând protestatari după mai multe confruntări din staţia Friedrichstrasse.
Într-un interviu acordat înainte de începerea protestelor, secretarul general al Partidului Creştin Democrat, Annegret Kramp-Karrenbauer, a acuzat AfD de anti-semitism.
Ea a afirmat pentru Bild am Sonntag că AfD este o ameninţare pentru viaţa evreilor din Germania, adăugând că „există anti-semiţi peste tot în partidul vostru”.
VIDEO AFP / Youtube
