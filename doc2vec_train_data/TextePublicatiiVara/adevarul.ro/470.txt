Andrei Cojocaru a purtat un tricou cu un mesaj cu substrat FOTO Antena 1
La 18 ani, Andrei Cojocaru a devenit cel mai tânăr câştigător „iUmor“, fiind preferatul vedetelor din juriu, dar şi al telespectatorilor. Luat prin surprindere de succesul său, puştiul nu ştie deocamdată ce va face cu premiul în valoare de 20.000 de euro.
În finala sezonului cinci „iUmor“, Andrei Cojocaru a intrat pe scenă cu acelaşi entuziasm care i-a cucerit pe cei trei membri ai juriului în etapa audiţiilor. 
Puştiul a prezentat un „roast“ în versuri şi pe ritmuri de hip hop în care a ironizat mai multe vedete autohtone, printre care Ştefan Bănică Jr., Tudor Chirilă şi Lidia Buble. De remarcile lui acide nu au scăpat nici membrii juriului – Delia, Bendeac şi Cheloo. 
„Ştie să scrie şi dă dovadă de foarte mult talent. Mi se pare că textul acesta a fost mai amuzant decât tot ce am auzit în ultimele ore“, a apreciat Cheloo prestaţia tânărului. 
Telespectatorii au fost cei care au decis că Andrei are toate calităţile pentru a intra în posesia marelui premiu în valoare de 20.000 de euro, însă puştiul mărturiseşte că nu se aştepta să aibă atât de mult succes şi, cu atât mai mult, nu ştie ce va face cu premiul câştigat: „Premiul o să-l chibzuiesc şi o să fac ceea ce îmi poate crea plăcere prin prisma unei sume de bani. Nu ştiu încă ce o să fac cu banii.“
Chiar dacă emisiunea a fost înregistrată, votul publicului a fost în direct, astfel că Andrei a aflat, şi el, duminică seara, că a fost preferatul telespectatorilor. „Fiind un concurs de mare amploare, ştiind că atâţia oameni se uită la mine, a fost un stimul interesant la nivel emoţional. Stăteam cu nişte prieteni foarte buni şi urmăream emisiunea şi a fost situaţia de aşa natură că toată lumea a început să urle efectiv în momentul în care a spus Şerban numele meu. Am speriat tot cartierul. A fost foarte fain!“, a povestit Andrei. 
Succesul l-a uimit pe tânărul de doar 18 ani, care a început să scrie de mai puţin de un an. „Până să apar acolo nu ştia nimeni de mine. Eu m-am apucat de muzică la sfârşitul verii lui 2017 şi până la apariţia mea la «iUmor», adica vreo 7 luni mai târziu, toată treaba asta era mai mult un hobby, până mi-am dat seama că lumea chiar ascultă ce prostii spun eu, iar când m-au votat să merg în finală am început să iau mai în serios subiectul“, mărturiseşte Cojocaru, care în ziua finalei „iUmor“ a lansat şi o nouă piesă, „Necioplit“, pe canalul său de You Tube.
Influenţat iniţial de muzica celor de la Paraziţii, Andrei plănuieşte să exploreze acum mai multe zone din muzica rap. „O să experimentez până găsesc ceea ce mă descrie şi mă caracterizează cel mai bine. Când mă gândesc că în societatea noastră plină de câini dacă eşti sincer eşti slab, nu pot decât să încerc să fiu cât pot de sincer, cum m-a învăţat mamaie. Nu ştiu cum procedează alţii, dar eu dacă nu cred tot ceea ce spun într-un text, parcă aş mânca folosind furculiţa altcuiva - nu lipeşti buzele când iei bucata de mâncare din ea, tragi cu dinţii. Aşa că nu nu voi fi de acord vreodată să îmi scrie cineva vreun text, îmi place să scriu, îmi place limba română“, a mai spus câştigătorul celui de-al cincilea sezon „iUmor“.
