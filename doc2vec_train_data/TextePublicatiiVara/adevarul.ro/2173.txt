Case distruse în urma atacului de la Zardana FOTO The Independent
Cel puţin 44 de civili, inclusiv copii, au fost ucişi în provincial Idleb, din nord-vestul Siriei, în cursul unor raiduri atribuite aviaţiei militare ruse, care luptă de partea regimului lui Bashar al-Assad, a anunţat vineri Observatorul Sirian pentru Dreptului Omului (OSDO), preluat de AFP.
Netanyahu i-a transmis lui Assad că are o nouă abordare faţă de el: Nu...
Raidurile au avut loc joi seara, la Zardana, un sat controlat de rebeli şi jihadişti.
Cel puţin 44 de civili, între care şase copii, au fost ucişi în acest atac, potrivit ultimului bilanţ furnizat de OSDO.
Bilanţul victimelor este aşteptat să crească, întrucât salvatorii încă mai au de căutat printre ruine, spune directorul OSDO, Rami Abdul Rahman.
Acuzată în repetate rânduri că ucide civili în Siria, armata rusă se apără susţinând că nu face decât să ia la ţintă „terorişti“.
Un crater cu o adâncime de două-trei etaje s-a format în urma bombardamentului în mijlocul Zardana, transmite un corespondent al AFP.
Zeci de răniţi, între care femei, copii, persoane în vârstă şi salvatori, au fost transportaţi în cursul nopţii de joi spre vineri la un spital din apropiere.
Cea mai mare parte a provinciei Idleb este controlată de jihadiştii din Hay'at Tahrir al-Sham (HTS), o coaliţie dominată de fosta aripă din Siria a reţelei teroriste al-Qaida.
Această provincie este atacată frecvent de trupele lui Assad şi aviaţia rusă.
De la lansarea intervenţiei militare ruse în Siria, în toamna lui 2015, regimul Assad a reuşit să preia controlul asupra a 60% din teritoriul naţional.
Peste 350.000 de persoane au fost ucise în Siria de la începutul războiului în această ţară, în primăvara lui 2011.
