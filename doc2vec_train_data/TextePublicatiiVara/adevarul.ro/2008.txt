7 iunie 2018, 18:56
Bolnavii de cancer din România au rămas fără patru medicamente, spune Cezar Irimia, preşedintele Federaţiei Pacienţilor Bolnavilor de Cancer din România, citat de hotnews.ro.
Potrivit sursei citate, pe lângă Cisplatin, mai lipsesc Bleomicin, Osetron şi Folinatul de calciu. Niciunul din medicamentele amintite nu costă mult, dar ele nu pot fi găsite pe piaţa din România, afirmă reprezentantul pacienţilor. 
În ceea ce priveşte Cisplatinul, medicament care a fost adus de Ministerul Sănătăţii, el a fost adus în cantităţi insuficiente pentru a acoperi nevoia din unităţile sanitare, arată Cezar Irimia. 
În cadrul unui forum farmaceutic, Robert Popescu, preşedintele Asociaţiei Distribuitorilor şi Retailerilor Farmaceutici din România a explicat că de vină pentru lipsa medicamentelor ieftine din piaţa românească e mecanismul de preţuri stabilit de autorităţi. 
„Am ajuns într-o situaţie nu de lumea a treia, de lumea a patra, de lumea a cincea, dacă există o asemenea definiţie. Iar cei care sunt responsabili nici măcar nu se obosesc să vină să stea lângă noi”, a explicat Robert Popescu. 
