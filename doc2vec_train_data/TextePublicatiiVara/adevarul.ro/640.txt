Ce regulile de circulaţie trebuie să respecte bicicliştii când se deplasează pe drumurile publice. Până la cât pot ajunge amenzile pentru abateri
31 mai 2018, 17:29
Foto: IPJ Brăila
Minorii care nu au împlinit vârsta de 14 ani nu au voie să circule cu bicicleta pe drumurile publice, iar circulaţia bicicletelor este interzisă în localităţile unde nu funcţionează iluminatul public.
Şoferii nu mai respectă semnele de circulaţie. O şoferiţă a fost rănit...
Poliţiştii brăileni au continuat şi astăzi campania ”100 de mesaje preventive” cu mesaje şi recomandări pentru biciclişti. În circulaţia pe drumurile publice, potrivit art. 14 din Regulamentul de aplicare a Ordonanţei de urgenţă a Guvernului nr. 195/2002 privind circulaţia pe drumurile publice, aprobat prin Hotărârea Guvernului României nr. 1391/2006,  bicicleta trebuie să fie:
-prevăzută cu dispozitiv de frânare eficace;
-prevăzută cu un sistem adecvat, funcţional, de direcţie;
-dotată cu sistem de avertizare sonoră;
-echipată, pe timp de noapte sau când vizibilitatea este redusă, în faţă, cu lumina de culoare albă sau galbenă, iar în spate, cu lumină de culoare roşie şi cu cel puţin un dispozitiv fluorescent-reflectorizant, vizibil, de aceeaşi culoare;
-echipată cu elemente sau dispozitive fluorescent-reflectorizante, amplasate pe roţi, care, în mişcare, formează un cerc continuu.
Principalele interdicţii stabilite de lege pentru biciclişti sunt:
-să conducă o bicicletă pe drumurile publice dacă nu a împlinit 14 ani;
-să traverseze drumurile publice, pe trecerile destinate pietonilor, în timp ce se deplasează pe bicicletă;
-să circule cu defecţiuni tehnice la sistemele de frânare sau cu un vehicul care nu este prevăzut cu avertizor sonor;
-să transporte sau să tragă orice fel de obiecte care, prin volumul ori greutatea lor, stânjenesc sau periclitează conducerea vehiculului ori circulaţia celorlalţi participanţi la trafic;
-să circule pe trotuare, cu excepţia cazului când pe acestea sunt amenajate piste speciale destinate lor;
-să circule în timp ce se află sub influenţa alcoolului, a produselor ori substanţelor stupefiante sau a medicamentelor cu efecte similare acestora;
-să circule în interiorul localităţilor în care nu funcţionează iluminatul public, precum şi în afara localităţilor fără a purta îmbrăcăminte cu elemente fluorescent-reflectorizante, de la lăsarea serii până în zorii zilei sau atunci când vizibilitatea este redusă.  
-să staţioneze pe partea carosabilă, în timpul nopţii.
Bicicliştii trebuie să ştie că pe timpul circulaţiei pe drumurile publice, sunt obligaţi să aibă asupra lor actul de identitate. Nerespectarea normelor privind circulaţia bicicletelor constituie contravenţie şi se sancţionează cu 6-8 puncte amendă (între 870-1.160 lei).
