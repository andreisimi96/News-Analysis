7 iunie 2018, 12:44
FOTO Captură YouTube
Preşedintele rus Vladimir Putin susţine a şaisprezecea sa teleconferinţă în direct cu cetăţenii, o sesiune anuală de întrebări şi răspunsuri.
Ediţia actuală a „Liniei directe“ cu cetăţenii are un format diferit faţă de celelalte. Mai exact, preşedintele rus nu răspunde în faţa unui public, dar poate primi întrebări prin diferite canale de comunicare.
Putin a primit peste 1,7 milioane de mesaje cu întrebări, potrivit organizatorilor evenimentului.
Doi jurnalişti fideli Kremlinului moderează această sesiune de întrebări şi răspunsuri.
Cea mai lungă „Linie directă“ a avut loc în 2013. Atunci Putin a oferit răspunsuri timp de 4 ore şi 47 de minute.
Este vorba de un format destinat atingerii problemelor sociale şi economice, iar răspunsurile sunt de regulă pe un ton pozitiv. În plus, intervenţiile elogioase la adresa lui Putin sunt nelipsite.
De fapt, chiar la începutul acestei sesiuni, Putin le-a dat asigurări concetăţenilor săi că Rusia se îndreaptă către o „zonă clară“ şi prevede o creştere economică pe termen scurt.
Ulterior, un spectator i-a lăudat activitatea şi i-a urat sănătate pentru a-şi continua proiectele.
