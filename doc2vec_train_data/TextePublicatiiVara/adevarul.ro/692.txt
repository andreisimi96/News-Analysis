1 iunie 2018, 12:16
Plicuri cu canabis găsite de poliţişti la percheziţii
UN mandat de arest preventiv şi unul de arest la domiciliu au fost emise, joi, de Tribunalul Alba în cauza de trafic de droguri în care, la data de 30 mai 2018, procurori DIICOT şi poliţişti BCCO au efectuat 4 percheziţii la Alba Iulia şi Stremţ.
Persoana pe numele căreia a fost emis mandat de arest preventiv pe o perioadă de 30 de zile se numeşte Mara Daniel Florin. Acesta mai este cercetat într-un dosar similar de către Serviciul Teritorial DIICOT Cluj-Napoca. 
În cazul inculpatului Gherghely Petru Claudiu, instanţa de la Tribunalul Alba a dispus măsura arestului la domiciliu pentru o perioadă de 30 de zile. De asemenea, faţă de inculpatul Dura Ghiţă Simion a fost dispusă măsura controlului judiciar pentru o perioadă de 60 de zile. Decizia Tribunalului Alba a fost contestată, dosarul urmând să fie înaintat Curţii de Apel Alba Iulia.
”(...) Admite în parte propunerea procurorului din cadrul DIICOT - Serviciul Teritorial Alba Iulia şi, în consecinţă: În baza art. 223 alin. (2) C.pr.pen. combinat cu art. 202 C.pr.pen. dispune arestarea preventivă a inculpatului Mara Daniel Florin ... pe o durată de 30 zile, începând cu data de 31.05.2018 şi până la data de 29.06.2018, inclusiv. În baza art. 227 alin. (1) C.pr.pen. respinge propunerea procurorului din cadrul DIICOT - Serviciul Teritorial Alba Iulia de arestare preventivă a inculpatului Gherghely Petru Claudiu ...şi ... în baza art. 227 alin. (2) C.pr.pen. raportat la art. 218 şi art. 222 C.pr.pen. dispune arestarea la domiciliu a inculpatului Gherghely Petru Claudiu, pentru o durată de 30 de zile, începând cu data de 31.05.2018 şi până la data de 29.06.2018 inclusiv. (...) În baza art. 227 alin. (1) C.p.pen. respinge propunerea procurorului din cadrul DIICOT - Serviciul Teritorial Alba Iulia de arestare preventivă a inculpatului Dura Ghiţă Simion ... În baza art. 227 alin. (2) C.pr.pen. raportat la art. 202 alin. (4) lit. b) C.pr.pen. şi art. 2151 alin. (1) C.pr.pen. ia faţă de inculpatul Dura Ghiţă Simion, măsura controlului judiciar pe o durată de 60 de zile, începând cu data de 31.05.2018 şi până în data de 29.07.2018, inclusiv”, se afirmă în minuta hotărârii de la Tribunalul Alba.
Potrivit anchetatorilor, cei trei bărbaţi, de 65, 27 şi 22 de ani şi o tânără de 20 de ani, ar fi procurat, deţinut şi vândut, fără drept, substanţe susceptibile a avea efecte psihoactive. În urma percheziţiilor au fost descoperite şi ridicate 83 de pliculeţe cu substanţă vegetală uscată, dispozitive pentru mărunţit substanţă vegetală, cântare electronice de mare precizie, suma de 5.300 de lei precum şi telefoane mobile şi laptopuri ce se pare că au fost folosite în activitatea infracţională.       
Poliţiştii au pus în executare, miercuri, patru mandate de aducere şi au audiat, în calitate de martori, 25 de persoane ce ar fi cumpărat astfel de substanţe interzise, de la persoanele vizate de anchetă. 
