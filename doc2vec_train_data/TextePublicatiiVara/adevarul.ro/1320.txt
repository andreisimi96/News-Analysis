5 iunie 2018, 15:20
IAR-99 Şoim  FOTO Forţele Aeriene Române
Ministerul Apărării Naţionale (MApN) a primit aprobarea prealabilă  pentru demararea a adouă proceduri de înzestrare pentru Armata Română. Este vorba de achiziţia  platformelor de transport auto, multifuncţionale - pe roţi, prevăzute în prima etapă a programului de înzestrare, precum şi a contractului necesar derulării activităţilor de modernizare a aeronavelor IAR-99 Şoim în configuraţia IAR-99 Super Şoim.
Ceremonii în memoria comandorului Ion Stăiculescu, organizate luni
Solicitările au fost adresate în temeiul articolului 51 alin. (2) din Ordonanţa de Urgenţă a Guvernului nr. 114/2011 privind atribuirea anumitor contracte de achiziţii publice în domeniile apărării şi securităţii, aprobată cu modificări şi completări prin Legea nr. 195/2012, care instituie obligaţia autorităţii contractante de a solicita aprobarea prealabilă a Parlamentului pentru iniţierea procedurii de atribuire, în cazul în care valoarea estimată a contractului, fără TVA, este egală sau mai mare decât echivalentul în lei a 100 de milioane de euro, arată MApN într-un comunicat.
Prin Programul privind transformarea, dezvoltarea şi înzestrarea Armatei Române până în anul 2026 şi în perspectivă, document aprobat de CSAT în anul 2017, programul "Platforme de transport auto, multifuncţionale - pe roţi" a fost nominalizat ca program de înzestrare prioritar, deoarece contribuie nemijlocit la creşterea capacităţii operaţionale a Armatei Române. Necesarul de platforme de transport la nivelul MApN este de 13.963 complete, iar abordarea achiziţiei se va realiza etapizat. În prima etapă, respectiv pentru perioada 2018 - 2027, este prevăzută achiziţia a 3.385 platforme de transport, valoarea acordurilor-cadru fiind estimată la 737 milioane de euro, fără TVA, valoarea exactă urmând a fi stabilită în urma derulării procedurilor de achiziţie. În cadrul acestui program se are în vedere asigurarea condiţiilor pentru implicarea industriei din România în producerea platformelor de transport auto multifuncţionale - pe roţi şi dotarea în mod unitar a Armatei Române cu acest tip de tehnică.
Necestitatea demarării programului de modernizare a aeronavelor IAR-99 Şoim derivă din implementarea înzestrării Forţelor Aeriene cu avioane multirol F-16, care impune asigurarea unei platforme de antrenament avansat prin reconfigurarea sistemelor de avionică şi de control al zborului aeronavelor IAR-99, mai arată MAPN. 
Noua configuraţie a platformei IAR-99 Super Şoim va avea în vedere creşterea fiabilităţii instalaţiilor şi sistemelor de bord, extinderea duratei de viaţă a aeronavelor, formarea deprinderilor, abilităţilor şi aptitudinilor necesare îndeplinirii cu succes a misiunilor şi pilotării în siguranţă a avioanelor multirol, precum şi diminuarea riscurilor asociate obolescenţei componentelor şi echipamentelor tehnice. Şi acest program de modernizare se face cu implicarea industriei naţionale de apărare, aeronava fiind de concepţie şi producţie românească.
