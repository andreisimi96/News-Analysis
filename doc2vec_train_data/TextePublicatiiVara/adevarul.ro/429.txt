29 mai 2018, 22:20
Foto: arhivă Adevărul
Primăria Alba Iulia, în parteneriat cu o asociaţie din Bucureşti, realizează, de 1 iunie, un desen graffiti uriaş în gangul unui bloc şi pe trotuarul din faţa acestuia. Activitatea este finanţată cu 10.000 de euro, sumă care poate creşte în funcţie de calitatea vopselei folosite.
Primăria Alba Iulia se împrumută cu 100 de milioane de lei pentru a fi...
Proiectul a fost denumit ”utopie urbană la Alba Iulia”. Desenul va fi realizat în gangul blocului M de lângă Librăria Humanitas şi pe trotuarul din faţă. Proiectul organizat de Primăria Alba Iulia în parteneriat cu asociaţia Elite Art Club UNESCO din Bucureşti, îşi doreşte să revitalizeze o zonă urbană din Alba Iulia cu ajutorul copiilor.
Cu ocazia Zilei Copilului, asociaţia aduce un grup de artişti urbani care vor face un desen tip graffiti în pasajul blocului M de la Librăria Humanitas şi pe trotuarul din faţa ei. Tema desenului este Alba Iulia şi România peste 100 de ani. Desenul va fi realizat cu ajutorul elevilor de la Liceul de Artă şi Liceul Sportiv din Alba Iulia, dar se pot înscrie şi alţi elevi cu vârste cuprinse între 11 şi 14 ani la numărul de telefon 0732 518 773.
Elevii vor porni într-o excursie prin oraş pentru a cunoaşte şi a înţelege mai bine urbanismul din Alba Iulia. După excursie vor participa la un atelier de pictură pe hărtie în care vor desena ideea lor despre cum va arata Alba Iulia peste 100 de ani. Atelierul se va ţine la casa unde îşi are sediul ONG-ul Forum Apulum.
Desenele făcute de către elevi vor fi reinterpretate de către artiştii grafitii ai grupulul Sweet Damage Crew, pe peretele gangului de la librărie şi pe trotuarul din faţa ei. Primăria Alba Iulia finanţează activitatea cu 10.000 de euro, iar surse din primărie au declarat că dacă proiectul va avea succes s-ar putea realiza desene tip graffiti şi pe alţi pereţi din Alba Iulia.
