8 iunie 2018, 08:53
Trei intermediari care figurează în dosarul examenelor, tezelor anuale şi de licenţă „cumpărate”, dar şi atribuirea contra-cost de note pentru practica de producţie la Academia de Studii Economice, au primit 30 de zile de arest preventiv. Doi profesori de la ASEM au primit 30 de zile de arest la domiciliu. Un al patrulea profesor va fi sub control judiciar următoarele 30 de zile.
Despre ce au discutat Tudor Copaci şi Chiril Gaburici cu protestatarii...
Decizia a fost pronunţată joi, 7 iunie, de către Judecătoria municipiului Chişinău, sediul Buiucani, transmite IPN.
În privinţa altor trei persoane, care cooperează cu urmărirea penală, procurorii au cerut aplicarea măsurii „obligaţiunea de nepărăsire a localităţii”.
Centrul Naţional Anticorupţie a anunţat într-un comunicat de presă că peste două milioane de lei, în diferită valută, au fost ridicaţi în urma percheziţiilor din dosarul examenelor „cumpărate”. Provenienţa banilor urmează a fi stabilită în cadrul acţiunilor de urmărire penală ulterioară.
Acum două zile, lectori de la ASEM şi mai mulţi intermediari au fost reţinuţi sub suspiciunea că ar fi implicate în afacerea cu examene. Au fost identificaţi în jur de 60 de profesori şi alte persoane publice din cadrul ASEM. În urma acţiunilor, nouă persoane, printre care şase profesori şi trei intermediari, au fost reţinute pentru 72 de ore.
Pe marginea faptelor depistate au fost pornite mai multe cauze penale pentru corupere pasivă, activă şi trafic de influenţă, care au fost conexate într-o procedură comună.
