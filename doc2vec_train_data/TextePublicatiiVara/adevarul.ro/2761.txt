12 iunie 2018, 15:07
Locul unde se amenajează balastiera FOTO Cosmin Zamfirache
Primarul oraşului Ştefăneşti, din nordul judeţului Botoşani, a ales o metodă practică de a face economie la reabilitarea drumurilor pietruite. Edilul a autorizat o balastieră pe malurile râului Prut, în imediata apropiere a oraşului, şi spune că-i va pune la muncă şi pe asistaţii social, dar şi cei care au primit amenzi ce pot fi transformate în ore de muncă în folosul comunităţii.
CJ Galaţi alocă 150.000 de lei pentru refacerea unei porţiuni de drum ...
Oraşul Ştefăneşti se află în nordul judeţului Botoşani, pe malurile Prutului, chiar la graniţa României cu Republica Moldova. Este o localitate mai mult rurală decât urbană, iar majoritatea drumurilor din comună sunt pietruite.
Întreţinerea acestora s-a dovedit ani la rândul o adevărată provocare pentru autorităţile locale, mai ales din cauza bugetului redus al oraşului. Florin Buţura (PNL), primar al Ştefăneştiului din 2016, a decis să facă o investiţie locală prin intermediul căreia să facă economie la bugetul local şi să poată întreţine drumurile pietruite din oraş. A autorizat o balastieră proprie, urmând c,a până la sfârşitul lunii iunie, utilajele să înceapă treaba.
Alin Corduneanu, administratorul public al oraşului FOTO Cosmin Zamfirache
Balastiera se află direct pe malurile râului Prut, la numai 3 kilometri de oraşul Ştefăneşti. „Este o zonă prielnică pentru extragerea pietrei. Putem exploata în jur de 5.000 de metri cubi de piatră pe an. Ne ajunge pentru drumurile mărginaşe dar şi pentru cele care ne leagă de satele arondate Ştefăneştiului. Este pentru prima dată când exploatăm singuri balastiera“, spune Buţura. La începutul lunii mai, Primăria Ştefăneşti a obţinut autorizaţia finală pentru exploatarea celor 5.000 de metri cubi anual. În două săptămâni, Primăria va închiria utilajele necesare, urmând ca în timp autorităţile locale să-şi cumpere propriile utilaje.
Administratorul public al oraşului spune că, prin intermediul balastierei, vor fi făcute economiii consistente la bugetul local, dar vor fi întreţinute şi drumurile pietruite. „Am decis să ne gospodărim singuri. Suntem printre puţinele Primării care şi-au autorizat propria balastieră. Suntem în faza de închiere a utilajelor, pentru că iniţial nu avem această posibilitate. Este foarte bine pentru oraşul Ştefăneşti, ţinând cont de faptul că avem 120 de kilometri de drum sătesc şi comunal care necesită reparaţii urgente. Este o economie uriaşă la bugetul local, mai ales că nu luăm piatra de la intermediari, prin licitaţii“, spune Alin Corduneanu, administratorul public al oraşului. Pietruirea unui kilometru de drum cu material cumpărat prin intermediari şi cu firme de specialitate poate ajunge şi la 500.000 de lei.
Albia Prutului de unde se extrage pietriş FOTO Cosmin Zamfirache
Cu deschiderea balastierei, va fi făcută economie şi la forţa de muncă. Asistaţii social vor fi trimişi la balastieră sau la pietruit drumuri. De asemenea, şi cei cu amenzi care pot fi transformate în ore de muncă, vor fi trimişi tot la balastieră.
Vă recomandăm să citiţi şi următoarele ştiri:
