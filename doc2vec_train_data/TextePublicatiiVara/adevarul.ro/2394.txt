IGPR: 648 persoane, semnalate în Sistemul Informatic Schengen, depista...
În perioada 1-8 iunie, sub coordonarea Direcţiei de Poliţie Transporturi - I.G.P.R., poliţiştii de la transporturi din toată ţara au acţionat pentru prevenirea şi combaterea faptelor antisociale şi siguranţa transporturilor aeriene, navale şi feroviare. Astfel, poliţiştii au efectuat controale în 351 de staţii de cale ferată şi au patrulat în 394 de trenuri de călători.
În urma verificărilor, au fost depistate 10 persoane date în urmărire naţională şi 11 minori lipsiţi de supraveghere, aceştia fiind predaţi familiilor sau internaţi în centrele de plasament. De asemenea, poliţiştii au identificat 7 persoane cu afecţiuni psihice, care au fost internate în unităţi spitaliceşti.
Poliţiştii au întocmit 89 de dosare penale, în cadrul cărora se fac cercetări pentru comiterea de infracţiuni, majoritatea fiind fapte de furt, contrabandă, evaziune fiscală, braconaj piscicol şi infracţiuni la regimul circulaţiei.
44 de persoane, prinse în flagrant
De asemenea, poliţiştii au depistat în flagrant delict 44 de persoane bănuite de comiterea de infracţiuni. Pentru neregulile constatate, poliţiştii au aplicat 98 de sancţiuni contravenţionale, în valoare de 27.395 de lei. Au fost indisponibilizate în vederea confiscării bunuri în valoare de peste 58.000 de lei, printre care peşte, instrumente ilegale de pescuit, ţigarete, carburant şi alcool.
Acţiuni pentru prevenirea furturilor de bărci
Tot în această perioadă, au fost intensificate activităţile de prevenire şi combatere a furturilor de ambarcaţiuni, motoare de ambarcaţiuni şi motovehicule nautice. Astfel, pentru combaterea ilegalităţilor poliţiştii de la transporturi navale, în cooperare cu reprezentanţi ai Autorităţii Navale Române, au organizat 80 de acţiuni şi controale, fiind verificate 81 de ambarcaţiuni de agrement, 79 de motoare de ambarcaţiune, două motovehicule nautice şi două societăţi comerciale ce depozitează ambarcaţiuni de agrement.
Controalele s-au soldat cu depistarea a 14 infracţiuni, pentru comiterea cărora sunt cercetate 7 persoane, toate depistate în flagrant delict, şi cu aplicarea a 18 sancţiuni contravenţionale, în valoare de 6.880 de lei. Au fost indisponibilizate şi 3 unelte de pescuit, o ambarcaţiune, un motor de ambarcaţiune, 400 de lei şi ridicate 3 permise de pescuit.
