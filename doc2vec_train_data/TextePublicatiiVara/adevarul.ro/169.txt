Cum se prepară tortul cu alune, ciocolată şi cireşe. Ponturile bucătarilor pentru un desert numai bun de impresionat oaspeţii
28 mai 2018, 04:20
Tortul este uşor de preparat FOTO:veveritzza.wordpress.com
Dacă doriţi să preparaţi un desert original cu care să vă impresionaţi invitaţii, tortul cu alune, ciocolată şi cireşe este o opţiune foarte interesantă. Care este lista de ingrediente de care aveţi nevoie şi cum se prepară acest tort inedit, aflaţi din articolul următor.
Cum se prepară prăjitura cu mascarpone şi zmeură, un desert delicios ş...
Pentru a prepara blatul tortului cu alune, ciocolată şi cireşe aveţi nevoie de următoarele ingrediente:
7 ouă, 6 linguri zahăr, 4 linguri ulei, 8 linguri făînă, 1 linguriţă praf de copt, 2 linguriţe vanilie şi un praf de sare.
Pentru crema de ciocolată neagră sunt necesare 500 ml frişcă lichidă, 500 gr ciocolată neagră şi 150 gr ciocolată cu lapte.
Mai aveţi nevoie de 100 grame zahăr şi 100 grame alune decojire şi nesărate pentru a pregăti alunele pralinate. Pentru însiroparea tortului, trebuie şi un cappucino preparat. Ca şi cantitate de cireşe, aveţi nevoie de aproximativ 300 grame.
Alexandra Ionescu, maestru cofetar la o cofetărie din centrul Piteştiului, ne-a explicat etapele pregătirii tortului cu alune, ciocolată neagră şi cireşe. ”Pentru blat se mixează cele şapte gălbenuşuri cu zahărul până se albesc, după care se pune uleiul. Se adaugă vanilia, făina şi praful de copt. Albuşurile se bat spumă cu un praf de sare, se încorporează în compoziţia de gălbenuşuri cu ajutorul unei palete, făcând mişcări lente. După aceea, compoziţia se împarte în trei boluri în părţi egale. Se tapetează cu hârtie de copt o tavă rotundă, se toarnă prima parte a compoziţiei şi se nivelează. Se introduce foaia de blat în cuptorul încins în prealabil la 170 de grade timp de 10 minute. Când foaie de blat este gata, se scoate din cuptor şi se lasă să se răcească”, spune Alexandra Ionescu.
Pentru pregătirea cremei de ciocolată neagră, rupeţi mai întâi ciocolata în bucăţi potrivite, o puneţi într-o cratiţă, după care turnaţi frişcă lichidă. Puneţi cratiţa la foc moderat şi amestecaţi până când ciocolata se topeşte complet. Se ia cratiţa de pe foc, se lasă aproximativ 20 de minute să se răcească, după care se bagă la frigider timp de cel puţin patru ore. După aceea, crema de ciocolată neagră se scoate şi se mixează până când se obţine o cremă spumoasă.
Iată şi cum se pregătesc alunele pralinate. Într-o cratiţă mai groasă puneţi zahărul la caramelizat. După ce s-a caramelizat, adăugaţi alunele, amestecaţi bine, le mai lăsaţi maximum un minut pe foc, apoi daţi cratiţa deoparte. Pe o hârtie de copt, răsturnaţi alunele caramelizate şi le lăsaţi la răcit.
Când totul este pregătit, puteţi începe asamblarea tortului. Puneţi un inel detaşabil pe un platou şi îmbrăcaţi-l în folie alimentară pe interior. Aşezaţi prima foaie de blat, o însiropaţi cu cappucino, punem o treime din crema de ciocolată neagră, o nivelaţi şi presăraţi alune pralinate. Puneţi apoi a doua foaie, o însiropaţi, puneţi crema de ciocolată neagră peste care aşezaţi cireşe din loc în loc. Acoperiţi şi cu ultima foaie, o însiropaţi, după care lăsaţi tortul alte patru ore la frigider. Se scoate tortul şi se acoperă cu crema de ciocolată neagră rămasă şi se ornează cu cireşe. Mai lăsaţi tortul la frigider încă o jumătate de oră, după care îl puteţi servi.
