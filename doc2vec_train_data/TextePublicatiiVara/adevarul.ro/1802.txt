Proiectul „copiii cu vârsta până în 7 ani, excluşi de la plata întreţinerii“ -  între inutilitate şi populism
7 iunie 2018, 06:07
Copiii ar putea fi excluşi de la plata întreţinerii
Părinţii ar putea fi exceptaţi de plata întreţinerii pentru copiii cu vârsta de până la şapte ani, iar pentru cei cu vârste între 7 şi 14 ani cheltuielile de întreţinere s-ar putea reduce la jumătate. Cel puţin aşa prevede un proiect de act normativ depus recent la Senat de mai mulţi parlamentari PNL. Specialiştii spun că proiectul este inutil şi de sorginte populistă.
Cheltuielile de întreţinere vor putea fi plătite la terminalele PayPoi...
Concret, copiii cu vârsta de până la şapte ani ar putea fi eliminaţi din calculul cheltuielilor aferente serviciilor individuale ale proprietarilor, dar gestionate prin intermediul asociaţiei de proprietari, adică ar putea fi excluşi din calculul întreţinerii. Exceptarea de la plata întreţinerii va putea fi făcută doar cu acordul asociaţiei de proprietari. O altă măsură prezentă în proiect este legată de posibilitatea ca, pentru copiii cu vârsta între şapte şi 14 ani, cheltuielile de întreţinere să fie reduse cu 50%, dar numai în cazul în care asociaţia de proprietari stabileşte acest lucru. „Consumul realizat de aceşti copii minori nu se poate reflecta în contoarele de apă. De asemenea se poate face o excepţie prin reducerea aceluiaşi gen de cheltuieli şi pentru copiii de până în 14 ani, în condiţiile în care aceştia nu sunt consumatori care să provoace mari pierderi în bugetul imobilului, cheltuielile lor oricum sunt suportate de părinţi- proprietari ai locuinţelor în care stau“, explică liberalii în expunerea de motive.
Legea nu este aplicabilă
La rândul lui, preşedintele Ligii Asociaţilor de Proprietari, Mereuţă Mihai, spune că legea este inaplicabilă şi reproşează parlamentarilor că nu au fost consultate asociaţiile de proprietari. „Este un act profund nedemocratic şi neprofesionist din partea acestor parlamentari. Ar fi trebuit să consulte asociaţiile de proprietari înainte să vină cu proiectul în Parlament. Deja există o lege în vigoare similară cu propunerea pentru scutirea de la plata întreţinerii pentru copiii sub trei ani. Aceasta însă nu se aplică. De ce? O dată, pentru că majoritatea cetăţenilor din România au apometre, or asta înseamnă că plătesc exact cât consumă. Apoi, dacă vorbim de gazul consumat (nu cel venit prin ţevile de încălzire, ci acela pentru aprinderea aragazului), aici diferenţele de plată vor fi destul de mici (de câţiva lei). Nu în ultimul rând, este chestiunea legată de faptul că asociaţiile de proprietari decid dacă aplică aceste măsuri. Aşadar, nu se schimbă nimic în fond. Sper să nu se ajungă în situaţii ridicole în care o asociaţie de proprietari să fie dată în judecată pentru o sumă insignifiantă de bani“, explică reprezentantul asociaţiilor de proprietari.
Sociologul George Butunoiu spune că astfel de proiecte nu reprezintă decât nişte iniţiative populiste. „Astfel de măsuri, prin care acorzi o reducere de taxe pentru toţi cetăţenii, sunt populiste în sensul că sunt uşor de făcut dar nu au un impact real. Nu există o strategie sau în plan în spatele lor, ci doar intenţia de a arăta încă o dată ce parlamentari activi sunt dumnealor. Un astfel de proiect trebuie să aibă drept beneficiari doar familiile vulnerabile. În caz, contrar nu e decât o risipă de bani“, subliniază sociologul.
Ce mai prevede proiectul
Pe lângă cele două măsuri menţionate anterior, documentul mai propune ca zidurile dintre apartamente sau spaţiile alăturate şi care nu fac parte din structura de rezistenţă să poată fi reamplasate prin acordul dintre proprietarii apartamentelor sau spaţiilor respective şi pe baza unei declaraţii pe propria răspundere, avizată de asociaţia de proprietari şi transmisă autorităţilor publice locale. Legislaţia actuală prevede ca această reamplasare a pereţilor să se facă doar pe baza autorizaţiei de modificare a construcţiei, eliberată de autoritatea publică locală şi cu înştiinţarea asociaţiei.
