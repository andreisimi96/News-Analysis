Augustin Lazăr/ FOTO Eduard Enea
Procurorul General al României, Augustin Lazăr, a declarat că Ministerul Public aşteaptă la rândul său publicarea motivării deciziei Curţii Constituţionale de miercuri pentu a vedea „dacă mai există sau nu o independenţă a procurorilor”.
Reacţia DNA după decizia CCR: „Lipsa garanţiilor legale ameninţă indep...
„Şi noi suntem intrigaţi de această situaţie”, a declarat Procurorul General al României, Augustin Lazăr, făcând referire la recentul comunicat public al DNA cu privire la decizia Curţii Constituţionale cu privire la conflictul de natură constituţională dintre Ministerul Justiţiei şi preşedintele ţării.
„Aşteptăm şi noi cu foarte mult interes motivaţia Curţii Constituţionale a României. Ştim de ani de zile că există o independeţă a magistraţilor procurori şi suntem preocupaţi să ştim dacă acest principiu al independenţei magistraţilor procurorilor va mai exista sau Constituţia va fi interpretată în sensul că nu mai există această independenţă”, a precizat Augustin Lazăr.
În plus acesta a refuzat să comenteze o eventuală demisie a procurorului şef DNA, Laura Codruţa Kovesi, afirmând că „nu va comenta ceea ce spun politicienii”.
Joi, procurorii din cadrul D.N.A. şi-au exprimat public îngrijorarea faţă de consecinţele deciziei de ieri a Curţii Constituţionale.
„Este momentul să tragem un semnal de alarmă şi să ne exprimăm îngrijorarea faţă de potenţiala afectare a statutului de independenţă a procurorilor, care reprezintă o premisă esenţială a luptei împotriva corupţiei. Fără garanţiile legale existente în prezent, lupta împotriva corupţiei nu ar fi fost posibilă, iar pierderea acestor garanţii riscă să afecteze grav investigaţiile desfăşurate de procurorii anticorupţie”, se arată în comunicatul emis de procurorii Direcţiei Naţionale Anticorupţie.
Miercuri, procurorul-şef DIICOT, Daniel Horodniceanu, a afirmat, referindu-se la decizia CCR, că judecătorii Curţii au plasat de fapt parchetele sub exerciţiul potenţial discreţionar al ministrului Justiţiei.
"Prin decizia de astăzi, CCR a plasat de fapt parchetele nu sub autoritatea, ci sub exerciţiul potenţial discreţionar al ministrului Justiţiei, care este om politic sau, după caz, susţinut politic. Garantul constituţional al independenţei justiţiei, CSM-ul, a fost redus la un rol steril, invitat să facă figuraţie. Avizul - consultativ - al CSM este inutil, dacă la capătul lanţului decizional se află doar obligaţia preşedintelui de a respecta decizia ministrului", a transmis procurorul-şef DIICOT.
Daniel Horodniceanu a mai precizat că nu pune în discuţie caracterul obligatoriu al deciziei, făcând referire doar la efectele acesteia.
"Este o aberaţie logică, dacă vrem o justiţie independentă. În această consacrare a interpretării legii, linia de demarcaţie între puterile statului este ştearsă în detrimentul independenţei unei părţi din autoritatea judecătorească, magistratul procuror", a mai transmis procurorul-şef DIICOT. 
Şi Augustin Lazăr a afirmat joi că decizia Curţii Constituţională „va deveni general obligatorie după ce va fi publicată în Monitorul oficial”.
