Turcia va deschide o anchetă asupra practicilor de dumping ale companiilor americane, demersul fiind un răspuns la noile taxe vamale pentru aluminiu şi oţel impuse de administraţia Trump, relatează agenţia de presă Reuters, citându-l pe ministrul turc al Economiei Nihat Zeybekci.
ANALIZĂ Consecinţele războiului comercial declanşat de Trump
„Dacă Statele Unite au în vizor produsele noastre, atunci procedăm la fel cu produsele lor“, a spus Zeybecki joi, cu prilejul unei deplasări la Denizli, un oraş industrial din sud-vestul Turciei.
Notând că marile companii americane primesc ajutoare guvernamentale, ministrul turc a adăugat: „Lucrăm la deschiderea unei anchete pentru practici anticoncurenţiale“.
Turcia este al optulea producător mondial de oţel şi al şaselea exportator de oţel în Statele Unite.
Administraţia Trump a impus pe 31 mai taxe vamale de 10% şi 25% pentru importurile de aluminiu, respectiv oţel, din Uniunea Europeană, Canada şi Mexic.
Luată în numele securităţii naţionale şi lovind în parteneri comerciali tradiţionali, această decizie a stârnit numeroase critici la nivel internaţional.
Preşedintele francez Emmanuel Macron i-a transmis omologului său american Donald Trump că a făcut o „eroare“, în timp ce Guvernul german a subliniat că răspunsul la „America înainte de toate“ va fi „Europa unită“.
