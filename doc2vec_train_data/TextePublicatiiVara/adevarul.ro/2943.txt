13 iunie 2018, 13:06
Jean-Claude Arnault                                                                                                           FOTO: bbc.com
Fotograful Jean-Claude Arnault, figura din centrul scandalului sexual de la Academia Suedeză, va fi pus sub acuzare pentru viol, anunţă Daily Mail. Pentru că este soţul unui membru al comitetului de acordare a premiului Nobel pentru literatură- poeta Katarina Frostenson-, academia a decis ca în acest an premiul să nu se mai decerneze.
Jean-Claude Arnault (71 de ani) va fi pus sub acuzare pentru violarea unei femei de două ori, în 2011. Procurorul suedez Christina Voigt spune că probele împotriva lui Arnault sunt „puternice şi suficiente pentru urmărire penală”. 
Fotograful a negat această acuzaţie, precum şi altele de natură sexuală, dar şi pe cea conform căreia a încălcat regulile academiei, dezvăluind mai devreme numele câştigătorilor premiului Nobel din ultimii şapte ani.
Dintre cei 18 membri care formează juriul care selectează laureatul Nobelului pentru literatură au demisionat cel puţin şase, întinând şi reputaţia premiului, scrie Daily Mail. Printre cei care au plecat se numără şi Sara Danius, secretarul permanent al Academiei. 
Instituţia a angajat mai mulţi avocaţi pentru a investiga abaterile lui Aranult, acuzat de 18 femei de hărţuire sexuală. Conform aceleiaşi publcaţii, în aprilie, academia a înmânat raportul intern autorităţilor juridice. În cazul pentru care va fi pus sub acuzare, prima oară femeia ar fi fost supusă violenţei, iar într-un al doilea incident, aceasta ar fi dormit. Voigt a adăugat că şapte oameni au susţinut afirmaţiile victimei. 
Jean-Claude Arnault alături de soţia sa, poeta Katarina Frostenson (Foto: The Times)
În mai, Academia suedeză anunţa că anul acesta premiul nu va mai fi decernat, urmând să fie acordat în acelaşi timp cu cel din 2019. De asemenea, în urmă cu două luni, a ieşit la iveală faptul că Arnault ar fi avut un comportament nepotrivit şi faţă de prinţesa Victoria, în urmă cu câţiva ani, la Stockholm, în timpul unei cine oficiale. Conform unui martor, fotograful ar fi mângâiat-o pe spate, coborând cu mâna mai jos. A intervenit unul dintre asistenţii prinţesei, care l-a îndepărtat de aceasta.
În decembrie, academia i-a interzis lui Arnault să participe la un banchet Nobel după ce ”Dagens Nyheter”, unul dintre cele mai citite ziare din Suedia, a publicat acuzaţiile. 
