30 mai 2018, 10:39
Culmea este că, potrivit contractului, primăria ar avea de fapt dreptul la despăgubiri deoarece concesionarul nu a respectat condiţiile stabilite. Miercuri, o comisie specială de la Primăria Galaţi verifică modul cum firma Karan – Business & Finance SRL a îndeplinit prevederile contractuale privind investiţiile. Demersul nu-i deloc complicat, având în vedere că în cei doi ani de contract nu s-a investit nimic.
FOTO VIDEO M-a făcut mama oltean şi merg pe catamaran. Cât costă plimb...
Scandalul concesiunii singurei plaje publice din Galaţi (am numit aici plaja „Dunărea”) se apropie cu paşi repezi de final. După doi ani în care concesionarul Karan – Business & Finance SRL Bucureşti a avut în stăpânire zona de agrement de aproape cinci hectare, concluziile sunt stupefiante: contractul cu Primăria a fost încălcat în majoritatea punctelor lui.
Chiar dacă o comisie trimisă de primar va analiza astăzi (miercuri) stadiul investiţiilor făcute de firma amintită, nu trebuie să fii mare specialist pentru a realiza că, în fapt, nu s-a făcut nimic acolo, deşi la semnarea contractului concesionarul promitea (în scris) o investiţie de 6,25 de milioane de euro, care să transforme locul într-un paradis acvatic. 
În realitate, mare „investiţie” nu depăşeşte câteva zeci de mii de euro, care au constat în câteva basculante de nisip şi două piscine minuscule din plastic în locul bazinelor de înot care sunt în continuare închise din cauza fisurilor. În rest, un pic de var şi creşterea de 10 ori a preţului de intrare.
Primăria Galaţi se sfieşte deocamdată să spună lucrurilor pe nume şi se ascunde după comisia desemnată să verifice. „Dacă se va constata că nu sunt îndeplinite obligaţiile prevăzute în contractul de concesiune S.C. Karan – Business & Finance SRL va fi înştiinţat să predea către Primăria municipiului Galaţi bunurile concesionate”, ne-a transmis biroul de presă al instituţiei.
De-abia la câteva ore după ce a trimis presei (adică gălăţenilor) comunicatul evaziv din care am citat, primarul Ionuţ Pucheanu a început să spună lucrurilor pe nume, însă a făcut-o într-o emisiune unei televiziuni de nişă (Realitatea TV Galaţi-Brăila) şi nu - cum ar fi fost logic - într-un comunicat clar, explicit, direct, trimis tuturor instituţiilor media şi organizaţiilor civice din oraş.
„Ultima adresă ne lasă de înţeles că au acceptat şi dumnealor situaţia în care se află, şi că o formă de reziliere, din care nici dumnealor nu vor pierde foarte mult, i-ar interesa. Ei cer nişte despăgubiri. Despăgubiri pe care nu le putem acorda pentru că acolo nu s-a întâmplat aproape nimic. În afară de faptul că s-a adus nişte nisip, s-a dat o vopsea la bazinul de copii, care a rămas cu aceeaşi suprafaţă betonată, şi a apărut o scenă într-o parte a plajei, eu nu ştiu să se fi făcut cine ştie ce. De dat bani nu se pune problema câtuşi de puţin”, a declarat primarul la Realitatea TV Galaţi-Brăila.
De-abia acum devin lucrurile interesante, căci după cum se învârt declaraţiile celor două „tabere”, compromisul nu va fi uşor de atins, cu atât mai mult cu cât furia gălăţenilor a crescut constant în cei cinci ani de când plaja zace închisă, iar autorităţile s-au dovedit incapabile să găsească o soluţie decentă.
