Mesajul sfâşietor al fiicei şoferiţei de TIR moarte într-o benzinărie din Italia. „Te iubim enorm oriunde te-ai fi dus, mama noastră dragă!“
28 mai 2018, 11:04
Gabriela Aiban a fost găsită moartă în Italia FOTO Facebook.com
Două fetiţe de 11 şi 13 ani au rămas orfane de mamă, după ce femeia care le-a dat viaţă a fost găsită fără suflare într-o benzinărie din Italia.
Româncă găsită moartă într-o benzinărie din Italia. Femeia lucra ca şo...
Larisa, 11 ani, şi Marisa, 13 ani, numărau zilele rămase până când mama lor urma să se întoarcă acasă, dintr-o nouă cursă pe care o făcea prin Europa, la volanul TIR-ului pe care lucra. În urmă cu doar trei zile, ele au aflat, însă, că nu îşi vor mai vedea mama niciodată. Gabriela Aiban a fost găsită fără suflare în 24 mai, la ora 2, în TIR-ul pe care lucra , într-o benzinărie din apropierea localităţii Imperia, din Italia.
"Mami... De ce ai plecat aşa devreme de lângă noi? Ai lăsat un gol imens în sufletele şi în inimile noastre. Te iubim enorm oriunde te-ai fi dus, mama noastră dragă. Ai fost o mamă şi o soţie super bună, te iubim! Odihneşte-te în pace, suflet drag! Cu drag, Marisa, Larisa şi Marius", a scris pe Facebook fiica mai mare a Gabrielei.
Anunţul privind decesul femeii a fost postat pe mai multe grupuri de Facebook dedicate şoferilor, stârnind o serie de reacţii în rândul românilor plecaţi la muncă în alte ţări:
"Stresul, oboseala şi alimentaţia haotică... cei mai mari duşmani ai şoferului... De aici sunt cauze multiple ce duc direct spre un sfârşit tragic. A avut raţiune şi a putut opri înainte de a-şi găsi sfârşitul; putea să i se întâmple în trafic. Dumnezeu s-o aibă în pază", a menţionat un şofer.
"Mi se poate întâmpla şi mie. Din dorinţa de a realiza ceva în viaţă, din dorinţa de a da cuiva ceva, de a lăsa în urma ta ceva sau pur şi simplu dupa ce ai intrat în această horă a muncii, a stresului, a avea câştiguri, nu te mai gândeşti la sănătatea ta... la tine... la tot ce înseamnă o altă viaţă decât muncă, muncă, muncă... Eşti prins în acest cerc, care într-o zi îţi poate fi fatal daca nu te poţi opri la timp sau dacă nu eşti oprit la timp. Păcat de tinereţea ei. Dumnezeu să o odihnească în pace", este mesajul unei femei.
"De câteva zile a murit un bun prieten de-al meu în Franţa... eu am avut un preinfarct în Oslo, altul a murit la Girona şi l-au găsit după 4 zile... acum această mămică în Italia. Oare cât om mai îndura supliciul ăsta, să fim bătaia de joc a Europei? A trebuit să ne luăm lumea-n cap să fugim de săracie şi de hoţii din politica româneasca şi de taxele şi impozitele inventate de ei, ca să trăiasca ei bine şi noi să fim niste oropsiţi ai străinătăţii, să murim pe drumuri. Dumnezeu s-o odihnească pe fosta noastră colegă de suferinţă!", scrie un alt şofer.
Mai puteţi citi:
