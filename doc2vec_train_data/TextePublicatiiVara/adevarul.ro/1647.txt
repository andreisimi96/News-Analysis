6 iunie 2018, 15:21
Ordinul de demitere semnat de ministrul Educaţiei prezintă drept motiv calificativul „nesatisfăcător” primit de profesorul Cătălin Canciu la evaluarea anuală a activităţii. În urmă cu nici trei luni, reprezentanţii ministerului anunţau  că procesul de evaluare nu a fost realizat după cele mai bune metode şi că vor anula calificativele, însă acest lucru nu s-a mai întâmplat.
A învins Ministerul Educaţiei în instanţă. Fostul şef al Inspectoratul...
Inspectoratul Şcolar Judeţean Brăila a rămas din nou fără şef, pentru a treia oară în ultimele opt luni. Profesorul Cătălin Canciu a fost destituit (din nou) de Ministerul Educaţiei, la doar 24 de ore după revenirea din concediul medical în care se aflat în ultima perioadă.
Ministerul Educaţiei a trimis în teritoriu ordinul de demitere care prezintă ca drept motiv calificativul „nesatisfăcător” primit de profesorul Canciu la evaluarea anuală a activităţii. Interesant este că reprezentanţii ministerului anunţau în urmă cu circa trei luni că procesul de evaluare nu a fost realizat după cele mai bune metode şi că vor anula calificativele.
Cătălin Canciu a declarat că va continua lupta în instanţă cu ministerul care l-a demis deşi se afla pe funcţie în urma unui concurs promovat care-i asigura un mandat de patru ani. De altfel, profesorul are pe rol mai multe procese împotriva Ministerului Educaţiei  şi a depus şi o plângere la Direcţiei Naţionale Anticorupţie, având în vedere că este pentru a treia oară când este demis în ultimele luni.
În luna februarie, mai mulţi inspectori generali şi adjuncţi din ţară, în special din rândul celor demişi în vara anului trecut de către fostul ministru al Educaţiei Liviu Pop, dar care au fost repuşi în funcţii după ce au câştigat în instanţă suspendarea deciziilor, au reclamat că au primit prin fax, într-o vineri noapte, fişe de evaluare care nu le-ar aparţine. Ei spuneau că în urma acestor evaluări au fost notaţi cu "nesatisfăcător", motiv pentru care au depus contestaţii la Ministerul Educaţiei.
Situaţii similare s-au înregistrat şi la Buzău, unde toate cele trei şefe ale ISJ au fost notate cu "nesatisfăcător", dar şi la Brăila, Mehedinţi, Arad şi Vrancea.
În 28 februarie, Ministerul Educaţiei a anunţat că a decis anularea rezultatelor evaluărilor inspectorilor şcolari generali, a inspectorilor generali adjuncţi şi a directorilor caselor corpului didactic, după ce în urma verificărilor făcute de către Corpul de Control al ministrului au fost constatate vicii majore în organizarea procesului de evaluare, dar şi în evaluarea propriu-zisă. Ministerul mai spunea că a fost începută cercetarea disciplinară în cazul persoanelor vinovate.       
Lovitură de teatru însă, la sfârşitul lunii martie, când inspectorii şcolari din Brăila, Buzău, Ialomiţa şi au primit prin poştă rezultatele contestaţiilor la evaluarea activităţii manageriale pe anul 2016-2017, dar la care punctajele au rămas identice cu cele iniţiale. Zece dintre inspectorii şcolari, printre care şi cei de la Buzău şi Vrancea, au depus plângere la DNA în această speţă.
