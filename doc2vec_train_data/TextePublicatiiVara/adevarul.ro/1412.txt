5 iunie 2018, 16:58
Şoferii care nu cedează trecerea pietonilor şi bicicliştilor vor plăti amenzi mai mari. La prima abatere ei vor achita între 600 şi 1.200 de lei cu aplicarea a 3 puncte de penalizare. În prezent, pentru această încălcare este prevăzută o amendă de până la 300 de lei, cu aplicarea a 2 puncte de penalizare. Pentru abaterea repetată în decursul unui an calendaristic, amenda ar putea ajunge până la 3.000 de lei, cu aplicarea a 6 puncte de penalizare.
Guvernul de la Chişinău a avizat pozitiv marţi, 5 iunie, modificările legislative pentru sporirea responsabilităţii conducătorilor auto, prevenirea accidentelor rutiere şi excluderea activităţilor ce distrag atenţia în trafic.
Totodată, şoferii nu vor avea dreptul să utilizeze telefoanele mobile în timp ce conduc. Aceştia nu vor putea folosi, de asemenea, dispozitive similare pentru convorbiri telefonice, nu vor putea naviga pe platforme web, utiliza camera foto sau video, citi sau scrie texte. Se estimează că şoferii care trimit sau primesc mesaje sunt distraşi de la trafic în medie între 4 şi 6 secunde. Pentru a spori gradul de securitate în trafic, prevederile vor fi aplicate inclusiv conducătorilor de vehicule cu tracţiune animală şi bicicliştilor.
Pentru aceste încălcări va fi aplicată o amenda de până la 600 de lei şi 3 puncte de penalizare. Amenda nu va fi aplicată dacă apelul telefonic a fost efectuat prin dispozitivul tip „mâini libere” sau în cazul apelurilor la servicii de urgenţă. Totodată, va fi permisă utilizarea dispozitivelor de navigaţie GPS.
Potrivit datelor Inspectoratului Naţional de Patrulare, anul trecut au avut loc 2.640 de accidente rutiere, dintre care 358 au fost cauzate de neacordarea priorităţii pietonilor, iar 106 s-au produs din cauza conducerii imprudente, provocate inclusiv de utilizarea telefoanelor mobile.
