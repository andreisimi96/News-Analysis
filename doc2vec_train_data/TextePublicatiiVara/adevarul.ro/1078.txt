5 iunie 2018, 07:53
Spitalul Clinic „Sf. Maria“ din Iaşi FOTO CJ Iaşi
Unitatea medicală pediatrică ce deserveşte pacienţi din toate judeţele Moldovei, Spitalul „Sf. Maria“, va beneficia de încă un proiect cu finanţare nerambursabilă, de data asta pentru extinderea Unităţii de Primiri Urgenţe.
Oficialii Consiliului Judeţean au anunţat recent un nou proiect ce vizează Spitalul „Sf. Maria“. Este vorba despre proiectul depus în vederea extinderii şi dotării Unităţii de Primire a Urgenţelor de la Spitalul ”Sfânta Maria” din Iaşi.
„Solicitarea de finanţare a fost depusă la mijlocul lunii aprilie. Mă bucur că cei de la ADR Nord Est ne-au anunţat că am trecut prima etapa intermediară şi că proiectul este eligibil pentru finanţare. Urmează alte etape, la fel de dificile dar, nimic nu trebuie să fie prea mult sau prea greu, când este vorba despre copii. Şi aici vorbim nu numai despre cei din judeţul nostru ci despre cei din întreaga Moldovă”, a transmis Maricel Popa, şeful Consiliului Judeţean Iaşi.
Cererea de finanţare a proiectului „Extindere şi dotare Unitate Funcţională Regională de Urgenţă în cadrul Spitalului Clinic de Urgenţă pentru Copii «Sf. Maria» Iaşi” a fost depusă în vederea obţinerii finanţării nerambursabile în cadrul POR 2014-2020, Axa prioritară 8- Dezvoltarea infrastructurii sanitare şi sociale. Valoarea totală a proiectului este de peste 12 milioane de lei, Consiliului Judeţean alocând în jur de 5,4 milioane de lei. Durata pentru realizarea lucrărilor este de 31 de luni.
UPU „Sf. Maria“ funcţionează într-un spaţiu de 98 de metri pătraţi, insuficient pentru desfăşurarea actului medical în condiţii moderne. Noua clădire va avea o suprafaţă de 2281 de metri pătraţi.
