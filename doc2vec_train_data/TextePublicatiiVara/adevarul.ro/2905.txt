Guvernul vrea să sprijine filmul românesc cu 50 milioane de euro anual. Ajutoare de stat pentru promovarea identităţii culturale naţionale
13 iunie 2018, 11:38
Guvernul vrea să acorde ajutoare de stat în valoare totală anuală de 50 de milioane de euro, până în 2020, producătorilor de film care vor promova identitatea culturală naţională şi a minorităţilor naţionale din România, dar şi zone geografice sau un oraş din ţară.
Cinema Flacăra va fi redeschis după un deceniu. Schimbările prin care ...
„Preocuparea statului în acest domeniu urmăreşte stimularea şi susţinerea producţiei de filme, prin încurajarea iniţiativei private în domeniile creaţiei, finanţării, producţiei, distribuirii şi exploatării filmelor româneşti sau realizate cu participare românească”, arată Guvernul în nota de fundamentare a proiectului, lansat în dezbatere publică pe site-ul Secretariatului General al Guvernului (SGG). Executivul susţine că obiectivele generale ale statului în sectorul cinematografiei urmăresc susţinerea industriei cinematografice româneşti pentru a-şi întări competitivitatea pe plan internaţional şi revigorarea reţelei cinematografice naţionale, prin realizarea filmelor cinematografice şi promovarea acestora în circuitul mondial de valori, dezvoltarea cooperării cinematografice europene şi internaţionale.
Practic, este vorba despre o schemă de ajutor de stat care va fi aplicată multianual, până la 31 decembrie 2020, cu un buget anual de 50 de milioane de euro. Ea va acoperi maxim 45% din cheltuielile eligibile pentru producţia de film efectuate pe teritoriul României.
Astfel, vor fi alocări financiare nerambursabile în cuantum de 35% din totalul cheltuielilor eligibile cu achiziţia, închirierea, fabricarea de bunuri şi/sau servicii ocazionate de dezvoltarea proiectelor de film şi producţie de film în România precum şi cu onorariile, salariile şi alte plăţi către persoane fizice aferente implementării proiectului. De asemenea, vor fi alocări financiare nerambursabile în cuantum 10% peste alocarea de bază, cu condiţia promovării turistice a unei zonei geografice, a unui oraş sau a României în cadrul aceleaşi producţii cinematografice.
Alocările se vor acorda în condiţiile în care minim 20% din bugetul total al proiectului se realizează pe teritoriul României. Firmele vor trebui să realizeze cheltuieli eligibile în legătură cu implementarea proiectului în valoare totală de cel puţin 100.000 euro.
Vor putea beneficia de schema de ajutor de stat atât firmele româneşti, cât şi cele străine.
Proiectele eligibile se vor selecta de către o comisie de selecţie denumită „Comisia de Film în România”. Comisia va fi formată din 5 membri, dintre care unul va fi preşedinte, numiţi prin ordin de preşedintele Comisiei Naţionale de Strategie şi Prognoză dintre personalităţi din mediul universitar, reprezentanţi ai mediului cultural şi artistic, 8 persoane cu experienţă în domeniul cinematografiei, persoane cu experienţă în afaceri, reprezentanţi ai organizaţiilor neguvernamentale specializate în politici publice.
Beneficiarii vor fi obligaţi ca, pe genericul filmului şi în toate materialele publicitare, să menţioneze faptul că filmul a fost realizat cu sprijinul financiar al Guvernului României, prin includerea următorului text: „Film realizat cu sprijinul Guvernului României”.
Guvernul susţine că schema de ajutor de stat este exceptată de la obligaţia notificării către Comisia Europeană. Tot ce va face, este să îi trimită o informare Comisiei Europene, în termen de 20 de zile lucrătoare de la data intrării în vigoare a hotărârii.
