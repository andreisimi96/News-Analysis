3 iunie 2018, 23:14
Candidatul comun al forţelor proeuropene pentru funcţia de primar de Chişinău, Andrei Năstase, l-a învins duminică, 3 iunie, în cel de-al doilea tur de scrutin, pe socialistul Ion Ceban. Liderul Partidului Platforma Demnitate şi Adevăr (PPDA) a acumulat 52% din voturile alegătorilor.
Rezultate alegeri Chişinău. Ion Ceban, marele perdant în cursa pentru ...
Andrei Năstase a devenit în turul II de scrutin reprezentatul aproape al tuturor partidelor proeuropene, după ce mai multe formaţiuni şi-au anunţat sprijinul pentru candidatura sa, printre care Partidul Liberal (Valeriu Munteanu 3,6%) sau Partidul Unităţii Naţionale (Costantin Codreanu 4,5%), dar şi Partidul Acţiune şi Solidaritate, condus de Maia Sandu, care l-a sprijinit din start pe Andrei Năstase.
Andrei Năstase este avocat de meserie (Facultatea de Drept a Universităţii „Alexandru Ioan Cuza” din Iaşi). A intrat în politică în 2015 când s-a făcut remarcat ca fiind unul dintre liderii protestelor stradale antiguvernamentale de la Chişinău, provocate de furtul unui miliard de euro din sistemul bancar. La scurt timp, a fondat Partidul Platforma Demnitate şi Adevăr. În toamna anului 2016, Năstase a avea intenţia să candideze la funcţia de preşedinte, dar s-a retras în favoarea altui candidat proeuropean, Maia Sandu, care a pierdut atunci în faţa lui Igor Dodon.
Deşi a protestat şi alături de Igor Dodon în 2016, pe atunci preşedinte al socialiştilor, Andrei Năstase s-a detaşat la scurt timp de acesta, mai ales odată cu începerea campaniei prezidenţiale, când l-a atacat vehement pe Dodon afirmând că s-ar afla sub influenţa lui Vlad Plahotniuc.
Politicianul este acuzat de presa ce-i aparţine lui Vlad Plahotniuc că ar fi promotorul intereselor oamenilor de afaceri Victor Ţopa şi Viorel Ţopa, refugiaţi în Germania, după ce acestora le-au fost deschise dosare penale în Republica Moldova.
Cu toate că recunoaşte că Primăria va contribui la consolidarea opoziţiei proeuropene pentru parlamentarele din 2018 şi ar oferi o şansă în plus acesteia, Andrei Năstase susţine că nu are de gând să lase fotoliul de primar pentru cel de deputat şi că e decis să rămână pe mult timp la şefia Capitalei.
Mandatul lui Andrei Năstase la şefia Capitalei este de doar un an, până la alegerile locale ordinare din 2019.
Alegerile anticipate din Chişinău au fost provocate de demisia primarului Dorin Chirtoacă. Vizat într-un dosar de corupţie, motiv pentru care a fost suspendat din funcţie la 28 iulie 2017, edilul a decis pe 16 februarie 2018 să-şi depună demisia „în semn de protest şi dezacord faţă de abuzurile care au loc împotriva oraşului”, şi în niciun caz pentru a recunoaşte „acuzaţiile prosteşti” care îi sunt aduse.
