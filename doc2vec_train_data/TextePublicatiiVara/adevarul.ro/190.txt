Folosea beţivi, oameni fără adăpost şi ţărani pentru a obţine ilegal c...
Sintagma „mort de beat” a fost cât pe ce să capete conotaţii concrete la Galaţi, în noaptea de duminică spre luni. Un bărbat în vârstă de 40 de ani, din localitatea Vârlezi, a ajuns în stare deosebit de gravă la Spitalul Clinic de Urgenţă din Galaţi, după ce a căzut în cap şi apoi a făcut un stop cardiac pe fondul unei beţii de pomină.
După ce a fost stabilizat în UPU, medicii au stabilit că bărbatul avea în sânge un nivel aproape neverosimil al alcoolului:  6,3 la mie. De altfel, întreg organismul victimei era în precolaps din cauza îmbibaţiei alcoolice demne de studiile de caz din manualele de medicină.
Din păcate, starea victimei este în continuare gravă, el fiind internat la terapie intensivă.
„Echipajul de la Ambulanţă a mers la un bărbat de 40 ani, în comă, cu traumatism cranio-cerebral. A fost găsit acasă, în stop cardio respirator, a fost resuscitat, intubat şi dus la UPU. Avea o alcoolemie de 6,3 la mie”, a declarat dr. Mihai Polinschi, directorul Serviciului de Ambulanţă Judeţean Galaţi.
Potrivit medicilor, o astfel de acoolemie se poate atinge consumând în jur de zece litri de vin sau doi litri de ţuică într-un interval de 2-3 ore.
Recordul naţional de alcoolemie măsurată n-a fost doborât de gălăţean. El este deţinut în continuare de o femeie din judeţul Iaşi. În 2010, ieşeanca în varsta de 63 de ani a fost internată la Spitalul de Urgenţă cu o alcoolemie de 7,5 la mie în sânge. Deşi medicii au salvat-o atunci, după doi ani femeia a murit din cauza multiplelor afecţiuni cronice produse de consumul excesiv de alcool.
