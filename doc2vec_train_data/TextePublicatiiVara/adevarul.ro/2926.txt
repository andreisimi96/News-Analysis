13 iunie 2018, 12:20
Ion Popa, fost senator PNL, proaspăt senator ALDE. Foto: Facebook
Senatorul Ion Popa a anunţat miercuri, la începutul şedinţei de Senat, că părăseşte PNL pentru a trece în tabăra ALDE. La scurt timp după, Popa a precizat, într-o postare pe Facebook, că „oamenii care au muncit în campanii nu mai sunt băgaţi în seamă, în schimb, trădătorii sunt promovaţi şi apreciaţi”, punctând că „aceasta este noua strategie de conducere a PNL”, un partid „măcinat de orgolii interne”.
Gorghiu: Delegaţia Comisiei de la Veneţia ne-a spus că s-ar fi bucurat...
Senatorul Ion Popa a anunţat miercuri, atât la începutul şedinţei din plenul Senatului, dar şi printr-o postare pe Facebook, că a decis să părăsească PNL pentru partidul lui Călin Popescu Tăriceanu. 
„Oamenii care au muncit în campanii, devotaţi ideilor liberale, nu mai sunt băgaţi în seamă, în schimb trădătorii sunt promovaţi şi apreciaţi. Trist, dar aceasta este noua strategie de conducere a Partidului Naţional Liberal care, în loc să promoveze competenţa şi bunul-simţ, este măcinat de orgolii interne, inclusiv în Argeş. Astăzi, partidul din care am făcut paret, pentru care m-am bătut atâţia ani, s-a transformat complet. Liderii care trebuiau să unească au dezbinat, abandonând principiile şi valorile liberale. Cei care ar fi trebuit să fie nişte exemple sunt doar nişte munţi de frustrări şi laşitate. Nu ştiu câţi colegi mai tolerează aceste lucruri, dar eu nu!”, a scris Popa pe Facebook. 
Fostul senator PNL a anunţat în finalul postării ca „va activa ca senator al grupului ALDE” şi a asigurat locuitorii judeţului Argeş că nu va abandona proiectele începute.
