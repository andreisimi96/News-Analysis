România ar putea fi acţionată în justiţie FOTO Adevărul
Comisia Europeană a decis să trimită, joi, o scrisoare de punere în întârziere pentru nerespectarea normelor Uniunii Europene privind tratarea apelor urbane reziduale, în zonele urbane mari.
Conform celor mai recente date furnizate de autorităţile române, 189 de mari aglomerări urbane nu sunt încă în conformitate cu obligaţiile de colectare a apelor urbane reziduale în temeiul legislaţiei UE, iar 198 de aglomerări urbane de mari dimensiuni nu respect obligaţiile de tratare. Dacă România nu ia măsuri în termen de două luni, cazurile pot fi trimise Curţii de Justiţie a UE, arată un comunicat de presă.
Mai mult, Comisia Europeană a solicitat Ciprului şi Estoniei să respecte legislaţia UE privind apele urbane reziduale şi să asigure tratarea lor în mod corespunzător. 
„Apele reziduale netratate pot pune în pericol sănătatea umană şi poluează lacurile, râurile, solul, apele subterane şi costiere”, se mai arată în comunicatul de presă. 
În Cipru nu a fost asigurat un sistem de colectare pentru 36 de aglomerări urbane în timp ce în Estonia autorităţile sunt nevoite să asigure tratarea corespunzătoare a apelor urbane reziduale în opt aglomerări urbane. 
