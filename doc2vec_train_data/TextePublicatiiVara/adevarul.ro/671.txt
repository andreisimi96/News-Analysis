Vestul ţării atrage segmentul industrial. Peste o treime din cererea de spaţii logistice a provenit din această regiune
1 iunie 2018, 10:44
Oraşele din vestul ţării rămân printre cele mai atractive pentru segmentul industrial. Conform unui studiu realizat de compania de consultanţă imobiliară Colliers International Romania, cea mai atractivă zonă pentru piaţa de spaţii de depozitare, în afara Capitalei, este regiunea de vest a ţării, din punctul de vedere al cererii, al distanţei faţă de punctele vamale şi al parcurilor industriale existente.
Un producător turc de componente pentru industria auto deschide o fabr...
În primul trimestru au fost închiriaţi 73.000 mp de spaţii industriale şi logistice moderne, din care două treimi în Bucureşti şi restul în zone din vestul ţării.
Pentru realizarea studiului au fost alese 30 de oraşe din România, care au fost judecate din prisma atractivităţii pentru activităţile de depozitare şi pentru cele de producţie. În realizarea acestei analize cuprinzătoare au fost folosiţi mai mulţi indicatori, printre care distanţa faţă de punctele vamale, diverse serii de date privind forţa de muncă (cum ar fi salariile, vârsta, potenţialul neutilizat), calitatea transportului local, parcurile industriale existente. Bucureştiul nu a fost considerat drept un criteriu în sine: având în vedere ponderea semnificativă pe care Capitala o are în consumul privat la nivel naţional, s-ar fi aflat cu siguranţă pe primul loc pentru spaţii de depozitare.
Astfel, oraşele din care tranzitul către punctele vamale principale (Nădlac, Borş, Giurgiu) este cel mai scurt sunt Arad, Timişoara, Alba-Iulia, Oradea, Sibiu. Pe de altă parte, cea mai mare disponibilitate a forţei de muncă se regăseşte în afara Arcului Carpatic, în oraşe din zona Moldovei şi din sudul ţării: Iaşi, Suceava, Craiova, Bacău, Galaţi. Nu în ultimul rând, oraşele cu cea mai mare suprafaţă cumulată a parcurilor industriale, administrate în cea mai mare parte de către autorităţile locale, sunt Ploieşti, Cluj-Napoca, Braşov, Oradea şi Sibiu.
„Deloc surprinzător, zonele centrale şi vestice din interiorul Arcului Carpatic sunt, în general, cele mai atractive pentru companiile care au legături comerciale cu Europa Occidentală. Posibilii angajaţi se află, însă, în alte zone ale ţării, iar România se confruntă şi cu o mobilitate internă destul de redusă a forţei de muncă. Spre exemplu, doar judeţele Iaşi şi Suceava au împreună a şaptea parte din totalul persoanelor angajabile la nivel naţional, din calculele noastre. Reforme structurale care să sporească rata de activitate a populaţiei şi două autostrăzi pe axele nord-sud/est-vest ar putea duce la o creştere economică explozivă şi de durată”, a declarat Silviu Pop, Head of Research în cadrul Colliers International Romania.
Apetitul pentru dezvoltări industriale în vestul ţării este influenţat de cererea crescută din această zonă. Suprafaţa totală închiriată în primul trimestru a fost de aproximativ 73.000 mp de spaţii logistice moderne, cea mai mare cerere fiind înregistrată în Capitală – 66%, iar restul de 34% în Cluj-Napoca (22%), respectiv Timişoara (12%).
Cu toate că activitatea de închiriere din primul trimestru a fost mai scăzută faţă de cea din aceeaşi perioadă din 2017, există suficiente elemente care să susţină un optimism moderat şi ne aşteptăm ca, până la finalul anului, cererea de spaţii industriale moderne să accelereze simţitor. De asemenea, se va accentua tendinţa chiriaşilor, mai ales a celor din zona de retail şi a comerţului online, de a dezvolta propriile spaţii de depozitare, din care anumite suprafeţe pot fi ulterior subînchiriate.
În ceea ce priveşte chiriile, punctul de plecare s-a menţinut în jur de 4 euro/mp în zona Bucureştiului. Conform datelor Colliers International, rata scăzută de neocupare, cererea din partea chiriaşilor şi majorarea costurilor cu forţa de muncă cu peste 10% vor pune presiune asupra chiriei cel puţin pentru următoarele trimestre.
