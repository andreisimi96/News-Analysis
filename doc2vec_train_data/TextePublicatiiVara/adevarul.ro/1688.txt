6 iunie 2018, 16:57
Înfiinţarea Companiei Naţionale de Investiţii Rutiere este neconstituţională, a decis miercuri Curtea Constituţională, care a analizat o sesizare a şefului statului privind legea pentru aprobarea Ordonanţei de urgenţă a Guvernului 55/2016 de reorganizare a Companiei Naţionale de Autostrăzi şi Drumuri Naţionale din România – S.A. şi înfiinţare a Companiei Naţionale de Investiţii Rutiere S.A.
Narcis Neaga, numit în funcţia de director al Companiei Naţionale de I...
CCR arată, într-un comunicat de presă, că a dezbătut miercuri obiecţia de neconstituţionalitate a Legii pentru aprobarea Ordonanţei de Urgenţă a Guvernului nr. 55/2016 privind reorganizarea Companiei Naţionale de Autostrăzi şi Drumuri Naţionale din România – S.A. şi înfiinţarea Companiei Naţionale de Investiţii Rutiere S.A., precum şi modificarea şi completarea unor acte normative, obiecţie formulată de preşedintele Klaus Iohannis.
Curtea Constituţională a admis cu unanimitate de voturi sesizarea preşedintelui şi a constatat că Legea pentru aprobarea Ordonanţei de Urgenţă a Guvernului privind reorganizarea Companiei Naţionale de Autostrăzi şi Drumuri Naţionale din România - S.A. şi înfiinţarea Companiei Naţionale de Investiţii Rutiere S.A. este neconstituţională.
Curtea a constatat că legea instituie derogări de la un act normativ care stabileşte regimul concesionării bunurilor proprietate publică, ca parte integrantă a regimului juridic al proprietăţii, astfel încât se impune ca aceasta să fie aprobată prin intermediul unei legi organice, şi nu ca lege ordinară.
Totodată, Curtea a constatat că dispoziţiile abrogate prin această lege vizează aspecte determinante referitoare la raporturile de muncă ale personalului Companiei Naţionale de Investiţii Rutiere - S.A., iar prin modificările instituite de acest act normativ se reglementează într-un domeniu care, prin excelenţă, aparţine legii organice. 
"Prin urmare, adoptarea unei legi în raport de aceste reglementări legale, care se constituie într-o veritabilă reglementare generală în materie, trebuie să se supună exigenţelor constituţionale ale art.73 alin.(3) lit.p), care statuează că „regimul general privind raporturile de muncă se reglementează prin lege organică”, şi, implicit, celor ale art.76 alin.(1) din Constituţie. Tot din perspectiva criticilor de neconstituţionalitate extrinseci formulate, Curtea a constatat că Legea pentru aprobarea Ordonanţei de urgenţă a Guvernului nr.55/2016 privind reorganizarea Companiei Naţionale de Autostrăzi şi Drumuri Naţionale din România - S.A. şi înfiinţarea Companiei Naţionale de Investiţii Rutiere S.A., precum şi modificarea şi completarea unor acte normative, a fost adoptată cu încălcarea dispoziţiilor art.61 alin.(2) raportat la art.75 alin.(3) din Constituţie, referitoare la principiul bicameralismului", afirmă CCR.
Decizia este definitivă şi general obligatorie şi se comunică preşedintelui Klaus Iohannis, preşedinţilor celor două Camere ale Parlamentului şi prim-ministrului.
