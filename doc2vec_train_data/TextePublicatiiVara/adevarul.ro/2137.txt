Cimitir vandalizat. Cum şi-au bătut joc „sataniştii“ de mormintele sol...
Ultima modă în materie de farse făcute prietenilor posesori de maşină pare să fie falsa vandalizare a maşinii în parcare. Genul acesta de farsă nu este neapărat nou, însă în ultima vreme s-a răspândit destul de mult, iar fantezia celor care pun la cale trăsnăile pare debordantă.
Cel mai recent caz devenit viral pe internet este al unui şofer de dubiţă din Galaţi, care în dimineaţa în care a împlinit o frumoasă vârstă a descoperit că maşina lui, aflată în parcarea din faţa blocului, devenise ţinta unor vandali foarte meticuloşi.
Pe toată caroseria erau scrise tot felul de mesaje, făcând aluzie la preferinţele lui alcoolice, urări de bine, dar şi un mesaj destul de sinistru, care făcea referire la nişte… servicii funerare.
După cum a mărturisit ulterior pe internet, proprietarul maşinii n-a gustat din prima farsa, crezând că maşina chiar i-a fost vandalizată cu grafitti. Când s-a apropiat de dubiţă a descoperit însă că desenele erau făcute pe o folie subţire adezivă (de tipul foliei alimentare), care putea fi desprinsă foarte uşor de pe caroserie, fără să provoace vreo daună.
Gestul prietenilor şoferilor a făcut furori pe internet, însă au fost destui comentatori care n-au înţeles gluma şi au făcut un scandal teribil pentru ca Poliţia să se autosesizeze şi să-i pedeapsească drastic pe vandali. Ba chiar s-a ajuns, spre hazul celorlalţi, la ameninţări şi blesteme.
Dacă întâmplarea de mai înainte i-a costat pe autorii farsei câteva zeci de lei, există şi variante care costă câteva sute de euro. În magazinele care vând produse pentru tunning auto se găsesc o serie de foiţe autoadezive gata pictate, care imită pete de vopsea oribile şi tot felul de mizerii. Ba chiar pot imita avarii grave ale maşinii.
Un astfel de colant au folosit nişte tineri din Galaţi pentru a-l băga în sperieţi pe un prieten care tocmai primise, la majorat, o maşină din partea familiei. După cum se poate observa din galeria foto alăturată, caroseria maşinii pare pur şi simplu distrusă cu vopsea, deşi „petele” se pot scoate în doar câteva secunde, fără urmări.
Alte metode ieftine de „decorare” temporară a maşinilor pentru farse reuşite (dar şi pentu situaţii... romantice) sunt  -vezi galeria foto - pe bază de hârtie igienică, bileţele şi chiar foi din plastic folosite de regulă la ambalarea produselor voluminoase.
