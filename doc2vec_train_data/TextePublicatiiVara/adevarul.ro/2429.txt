Dascălul inventator ales profesor Bologna. „Trebuie să apreciezi rezultatele înainte ca ele să apară“
10 iunie 2018, 17:53
Profesorul Gheorghe Gurău Foto: Valentin Trufaşu
Gheorghe Gurău (55 de ani), profesor la Facultatea de Inginerie din Galaţi, are la activ cinci invenţii brevetate, printre care se numără dispozitivul care elimină fumul din halele industriale, folosirea nămolului de la staţiile de epurare drept combustibil la furnale pentru producerea de oţel şi procedeul care foloseşte nanostructurile pentru a face metalele de cinci ori mai rezistente.
Povestea olimpicei la artă monumentală, specializată pe compoziţii cro...
Gheorghe Gurău, profesor de Tehnologia Materialelor la Facultatea de Inginerie din Galaţi, cu o experienţă de 27 de ani în învăţământ, a primit în acest an titulatura de profesor Bologna, distincţie care se acordă dascălilor care depăşesc graniţele disciplinei lor şi reuşesc să se apropie de studenţi prin creativitatea metodelor de predare, prin jovialitatea şi uşurinţa cu care se lasă înţeleşi. Dascălul, care predă şi un curs de Hidrologie la Facultatea de Ingineria Mediului, dar şi un curs de Managementul Inovării, la master, crede că a fost ales de tineri pentru această onorantă distincţie dintr-un motiv care astăzi este întâlnit destul de rar: exigenţa.
„Mă aştept ca studenţii mei să înveţe, iar acest nivel de învăţare îl adaptez de la generaţie la generaţie, Ce mă bucură este că nivelul de învăţare este  de la an la an mai bun. Eu  le spun studenţilor că nu pot trece examenele la cursul meu decât dacă muncesc. Examenele le dau oral, iar studentul iese la tablă şi scrie ce a învăţat. Astfel, toate notele se acordă doar pe corectitudine, iar ierarhia în grupă este tot una corectă“, punctează Gheorghe Gurău.  
Dascălul este şi un specialist în managementul calităţii, o altă materie pe care o predă şi un domeniu pe care l-a abordat şi în cartea „Calitate totală“. „Managementul calităţii îţi crează o mentalitate, care te va face să nu poţi acţiona niciodată în afara standardelor calitative. Practic, nu poţi spune «lasă, că merge şi aşa». Managementul calităţii este un concept care se aplică de la industrie până la administraţia locală, iar cartea pe care am scris-o împreună cu profesorul Nicolae Cănănău este, de fapt, filozofia care stă în spatele acestuia, dar şi toată istoria care a condus la concretizarea acestor standarde. Una dintre principalele caracteristici ale calităţii este să faci lucrurile bine de la început. Este mult mai uşor să previi decât să repari. De asemenea, trebuie să apreciezi rezultatele înainte ca ele să apară. Asta înseamnă să fii aproape de angajaţii tăi şi să îi lauzi în timpul realizării unei lucrări, nu doar la finalizarea ei”, explică dascălul.
Are invenţii brevetate
După absolvirea facultăţii, a lucrat doi ani la Întreprinderea de Maşini Unelte din Bacău, unde a şi creat prima sa invenţie. Inovaţia, care a şi fost brevetată, a pornit de la una dintre problemele secţiei la care lucra, fiind vorba de fumul gros care se forma din cauza uleiului care se ardea în timpul tratării termice a materialelor. „Mi-a venit o idee simplă, pe care inginerul şef a şi pus-o în practică, imediat după ce a auzit-o. Am creat un dispozitiv cu alveole care să absoarbă fumul de pe suprafeţe mari. Când au venit muncitorii într-o dimineaţă la lucru, au crezut că nu se lucrează, pentru că nu era fum“, ne spune amuzat dascălul.
Gheorghe Gurău alături de studenţii săi FOTO Valentin Trufaşu
A doua invenţie a pornit de la unul dintre marile neajunsuri ale acelor vremuri. Se făcea economie la orice material cu care se lucra, deoarece nu se putea asigura necesarul pentru acoperirea nevoilor industriale. La maşinile unelte, acţionările se făceau cu un şurub din bronz şi o piuliţă, însă pierderile de bronz erau destul de mari. „Mi-a venit ideea de a face carcasa din oţel, iar înăuntru băgam şpan de bronz şi învârteam un inductor şi astfel se depunea un strat de bronz, cât se făcea filetul, în timp ce restul piesei rămânea din oţel“, ne explică profesorul.
Aptitudinile sale l-a făcut pe profesorul său din facultate, care l-a ajutat să îşi realizeze proiectul de diplomă, să îi facă propunerea de a veni ca preparator la Facultatea de Inginerie din Galaţi, începându-şi astfel prodigioasa carieră din învăţământ.
Îi învaţă pe studenţi cum să înveţe
Gheorghe Gurău consideră că secretul succesului pe care îl are cu studenţii stă în interacţiunea cu aceştia. Deşi modelul scrisului cu creta la tablă poate părea învechit, în realitate nu este deloc aşa. Studenţii săi din anul I, după 14 săptămâni de curs, desenează ca şi cum ar fi făcut asta dintotdeuna, pentru că i-a făcut să înţeleagă un lucru simplu: desenul în Inginerie este un limbaj. Mai mult decât atât, îi învaţă cum să înveţe.
„Ca să înveţi cursurile, le împarţi în mod egal la câte zile ţi-ai programat ca să le înveţi, având grijă să îţi laşi o zi la sfârşit pentru recapitulare. Iei apoi fiecare curs în parte şi te aşezi în linişte la masa de studiu, nu cu căştile în urechi, şi începi să citeşti. Formulezi mereu tot ce citeşti cu propriile tale cuvinte şi le treci pe hârtie, ca să înţelegi, după care treci mai departe. Nu contează cât îţi ia ca timp să faci asta. Important este să renunţi la cluburi şi alte distracţii, deci să fii dedicat învăţării, adică mintea ta să fie acolo. La sfârşit, dai cursurile la o parte şi îţi pui în faţă propriile tale notiţe, iar în ultima zi le vei recapitula jumătate dimineaţa şi jumătate seara. Din ce ai scris acolo, vei scrie la final doar o frază sau vei face un desen, dacă este cazul, iar asta va fi suficient să reţii tot, deşi aparent până atunci nu pare că ai învăţat. La examen, deşi ai impresia că nu ştii nimic, orice subiect ţi-ar cădea, îl vei şti“, îşi încheie Gheorghe Gurău lecţia despre cum se poate învăţa repede şi bine orice curs.
