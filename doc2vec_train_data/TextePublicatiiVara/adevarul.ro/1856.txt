Roşia Montană scoate din nou oamenii în stradă. Proteste, vineri, în Piaţa Universităţii
7 iunie 2018, 10:43
Protest Roşia Montană FOTO Inquam Photos Alexandru Busca
Decizia guvernului Dăncilă de a sista demersul de includere a Roşiei Montane în patrimoniul UNESCO declanşează noi proteste.
Guvernul a oprit procedura privind includerea Roşiei Montane în patrim...
Astfel, imediat după apariţia acestei informaţii în spaţiul public, pe reţelele de socializare a început organizarea unui protest pentru vineri, la ora 18.00, în Piaţa Universităţii din Bucureşti.
„Hai vineri 8 iunie, de la ora 18, în piaţa centrală din oraşul tău”, începe mesajul organizatorilor protestului postat pe Facebook .
„Între 24 iunie şi 4 iulie, la Bahrain, se decide dacă Roşia Montană intră pe lista Patrimoniului Mondial UNESCO. Decizia actualului guvern de oprire a dosarului a fost luată fără nicio dezbatere publică sau anunţ prealabil”, scriu în continuare organiatorii, care amintesc în scurtul mesaj că interesele celor aflaţi la putere au fost mereu pentru exploatare, nu pentru patrimoniu.
„“Tăcerea e de aur”, e unul dintre sloganurile Campaniei Salvaţi Roşia Montană care rămâne în continuare de actualitate. Din experienţa celor 15 ani de campanie pentru salvarea Roşiei Montane ştim ce înseamnă tăcerea. Cei ce se află la putere au pledat mereu pentru exploatare, nu pentru patrimoniu. Politicienii au mers mână în mână cu interesele Gold Corporation, indiferent de cine a fost la putere. Am văzut în trecut ce se întâmplă în astfel de momente. În spatele uşilor închise, susţinătorii proiectului minier se întâlnesc cu reprezentanţii statului şi le promit tot felul de beneficii, mai mult sau mai puţin reale, mai mult sau mai puţin legale.  Singura noastră soluţie este să fim uniţi, să fim împreună şi să ieşim în stradă! VINERI, 8 iunie, de la ora 18, în piaţa centrală din oraşul tău”, scriu astfel organizatorii.
„În 2013 părea că am pierdut totul. Zeci de mii de oameni am ieşit în stradă şi am oprit o lege care ar fi distrus definitiv patrimoniul, natura şi comunitatea din Roşia Montană. Acum putem duce mai departe această campanie care a modelat societatea civilă din România. Dar trebuie să ne mobilizăm cu acelaşi entuziasm. Am reuşit în 2013, vom reuşi şi acum”, se încheie mesajul acestora.
„Dear UNESCO, save Roşia Montană!” 
De asemenea, în mediul online a fost publicată o petiţie către UNESCO pentru menţinerea dosarului localităţii Roşia Montană pe agenda UNESCO, autorii acesteia scriind că îşi cer scuze „pentru poziţia reprezentanţilor statului român care v-au cerut retragerea dosarului”, şi că aceşti guvernanţi nu îi reprezintă şi nu vorbesc în numele lor.
„Noi, semnatarii acestei scrisori, vă solicităm să păstraţi dosarul Roşia Montană pe agenda Comitetului UNESCO şi să nu amânaţi nicio secundă luarea unei decizii. Ne cerem scuze pentru poziţia reprezentanţilor statului român care v-au cerut retragerea dosarului. Aceştia nu ne reprezintă şi nu vorbesc în numele nostru. Sute de mii de cetăţeni români îşi doresc salvarea patrimoniului de la Roşia Montană pentru generaţiile viitoare. Am primit cu mare bucurie raportul de evaluare şi recomandările ICOMOS. Spre deosebire de miniştrii din acest moment, noi ne respectăm istoria şi patrimoniul şi ne dorim Roşia Montană în UNESCO!”, se arată în textul petiţiei semnată de peste 3.000 de internauţi.
Guvernul a oprit procedura includerii Roşiei Montane în patrimoniul UNESCO
Potrivit g4media.ro, cererea de stopare a dosarului a fost făcută de Ministerul Culturii şi transmisă ambasadorului României la UNESCO prin intermediul Ministerului de Externe, Adrian Cioroianu.
Decizia privind includerea Roşiei Montane ar fi urmat să fie luată de Comitetul Patrimoniului Mondial la cea de-a 42-a sesiune a acestuia, care va avea loc între 29 iunie şi 2 iulie la Manama, în Bahrain.
”Ne-am bucurat foarte mult când ICOMOS a făcut publică recomandarea înscrierii sitului pe lista patrimoniului. Când am comunicat la Bucureşti, am primit directivă de la Ministerul Culturii, prin intermediul Ministerului de Externe, să cerem în numele guvernului stoparea dosarului, nu retragerea lui, precum şi o întrevedere între o delegaţie guvernamentală şi cei de la UNESCO. Motivul? Atât în mandatul guvernului Cioloş, cât şi în mandatul actualului Guvern, Ministerul Finanţelor şi Ministerul Economiei nu au susţinut înscrierea pe lista Patrimoniului Mondial. Ei spun că pe durata procesului cu Gabriel Resources nu ar fi bine să se producă înscrierea la UNESCO, pentru că ar servi interesele avocaţilor părţii adverse”, a declarat ambasadorul Adrian Cioroianu pentru g4media.ro.
Gabriel Resources, acţionarul majoritar al Roşia Montană Gold Corporation (RMGC), solicită în cadrul arbitrajului despăgubiri de 4,4 miliarde de dolari americani (5,7 miliarde de dolari canadieni) de la statul român, acuzând încălcarea de către România a tratatelor bilaterale de protejare reciprocă a investiţiilor, prin blocarea proiectului minier aurifer de la Roşia Montană. Ultima audiere în proces, cu participarea ambelor părţi, este prevăzută pentru intervalul 9-20 septembrie 2019, iar decizia finală ar putea fi luată în anul 2020. Statul român este reprezentat în acest moment în litigiul cu Gabriel Resources de la ICSID de către consorţiul format din casa elveţiană de avocatură Lalive din Geneva şi firma românească Leaua şi Asociaţii. 
