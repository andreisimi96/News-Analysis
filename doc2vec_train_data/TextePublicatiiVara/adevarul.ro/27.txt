Michael Cohen FOTO EPA-EFE
Cu numai 11 zile înainte de învestirea lui Donald Trump la Casa Albă, fostul său avocat, Michael Cohen, s-a întâlnit în Trump Tower, New York, cu un multimiliardar apropiat Kremlinului, dezvăluie The New York Times (NYT), citat de Reuters.
BBC: Avocatul lui Trump Michael Cohen, plătit de Ucraina să aranjeze d...
Fostul avocat al lui Trump, Michael Cohen, s-a întâlnit în perioada tranziţiei la Casa Albă, adică între alegeri şi inaugurare, cu oligarhul rus Viktor Vekselberg.
Întâlnirea Cohen-Vekselberg a avut loc cu numai 11 zile înainte de învestirea lui Trump, în biroul fostului avocat al preşedintelui american, situat la etajul 26 al Trump Tower.
Cei doi au discutat despre îmbunătăţirea relaţiilor ruso-americane şi au convenit să se reîntâlnească la învestirea lui Donald Trump ca al 45-lea preşedinte al Statelor Unite, spune o sursă apropiată dosarului pentru NYT.
La câteva zile de la instalarea lui Trump la Casa Albă, la 21 ianuarie 2017, Michael Cohen a fost angajat în calitate de consultant la Columbus Nova, filiala din Statele Unite a companiei de investiţii Renova Group, care-i aparţine lui Viktor Vekselberg.
Contractul dintre Cohen şi Columbus Nova, condusă de Andrew Intrater, vărul lui Vekselberg, este în valoare de 1 milion de dolari.
Acest contract face acum obiectul unei anchete a FBI, care încearcă să stabilească dacă puterea de la Moscova s-a implicat sau nu în ultimul scrutin prezidenţial din Statele Unite pentru a favoriza candidatura lui Trump.
Contactat, Intrater a spus că vărul său nu are nicio legătură cu decizia sa de a-l angaja pe Cohen.
Viktor Vekselberg a fost interogat deja de agenţi ai FBI pe tema unor plăţi de câteva sute de mii de dolari către Michael Cohen.
Potrivit unui raport al biroului avocatului lui Stormy Daniels, o actriţă de filme pentru adulţi care susţine că a întreţinut relaţii sexuale cu Donald Trump, Cohen a primit 500.000 de dolari, în opt tranşe, din partea lui Vekselberg în perioada tranziţiei la Casa Albă.
Vizat de anchete, Michael Cohen s-a retras, oficial, din anturajul lui Donald Trump.
Viktor Vekselberg, 61 de ani, are o avere estimată la peste 13 miliarde de dolari şi figurează pe lista celor şapte oligarhi sancţionaţi în aprilie de Trezoreria americană pentru legături cu Kremlinul.
El este acuzat că a participat la atacuri ale Moscovei contra unor democraţii occidentale.
