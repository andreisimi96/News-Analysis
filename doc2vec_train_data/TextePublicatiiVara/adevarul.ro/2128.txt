8 iunie 2018, 14:28
Salonul Auto Vrancea  FOTO: Ştefan Borcea
De vineri şi până duminică, inclusiv, centrul municipiului Focşani găzduieşte cea de a XVI-a ediţie a Salonului Auto Vrancea, eveniment organizat de Camera de Comerţ, Industrie şi Agricultură Vrancea (CCIA), în colaborare cu Primăria Focşani.
Capcana maşinilor second-hand aduse din Germania
Cu această ocazie, sunt prezente 22 branduri auto, cu 126 de modele de autoturisme, dar în premieră este prezent şi un dealer care propune patru modele de ATV-uri.
Potrivit conducerii CCIA Vrancea, în Piaţa Unirii din Focşani sunt expuse maşini în valoare de 4,9 milioane de euro, în creştere faţă de anii trecuţi.
“Motivul organizării Salonului Auto este foarte clar: promovarea industriei auto de anul acesta în cadrul unui eveniment care vrem să fie cât mai profesional. Dacă în 2016 erau 16 branduri participante, în 2017 au fost 20  iar acum sunt 22 de branduri”, a spus Sorin Vornic, preşedintele Camerei de Comerţ, Industrie şi Agricultură Vrancea.
Cifrele şefului CCIA au fost comentate şi de primarul municipiului Focşani, care a dorit să tragă un semnal de alarmă cu privire la numărul în creştere al înmatriculărilor de maşini.
“Aceste date pe care le-a prezentat domnul preşedinte Sorin Vornic sunt îmbucurătoare, dar pentru noi şi Poliţia Rutieră sunt şi date alarmante. Spun acest lucru pentru că uitându-mă într-o statistică a Primăriei Municipiului Focşani numărul autovehiculelor înmatriculate pe raza municipiului  în 2017 comparativ cu 2016 a crescut cu aproximativ 43%. Ceea ce, pe de o parte, este un lucru îmbucurător pentru dumneavoastră, în calitate de dealeri, dar pentru noi se pune problema locurilor de parcare. M-aş bucura dacă în cadrul acestor târguri să căutăm soluţii pentru crearea de locuri de parcare şi poate, de ce nu, să vin şi cu soluţii alternative şi mă refer aici la biciclete”, a menţionat edilul.
Deşi evenimentul este unul dedicat autoturismelor, edilul nu a ratat ocazia de a se lăuda cu investiţia recent inaugurată din Cartierul Sud, Velo Park, pentru micuţii biciclişti.
Salonul Auto Vrancea va fi deschis până duminică, iar sâmbătă, la ora 17.00, va avea loc o caravană formată din cele mai reprezentative mărci auto prezente la Focşani.
