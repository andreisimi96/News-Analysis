31 mai 2018, 11:58
Autoritatea de concurenţă a autorizat tranzacţia prin care The Alexandrion Holdings Limited a preluat grupul de societăţi Halewood. Cele două companii au semnat acordul de preluare după jumătatea lunii martie.
Alexandrion Holding Limited este parte a Grupului Alexandrion, un grup având o structură multi-business, organizată în jurul producţiei şi comercializării băuturilor alcoolice (în special a băuturilor spirtoase).
Grupul Halewood desfăşoară în principal activităţi de producţie, îmbuteliere şi comercializare de vinuri, dar şi alte băuturi alcoolice şi nealcoolice, pe teritoriul României. Companiile ce vor fi preluate sunt cele aflate în componenţa Grupului Halewood, respectiv Halewood Organic S.R.L., Halewood România S.R.L, Halewood Wines S.R.L., Vitis Murfatlar S.R.L., Domeniile Halewood S.R.L. şi Cramele Halewood S.A.
Autoritatea de Concurenţă a analizat această operaţiune şi a constatat că nu ridică obstacole semnificative în calea concurenţei efective pe piaţa romȃnească sau pe o parte substanţială a acesteia, în special prin crearea sau consolidarea unei poziţii dominante.
După jumătatea lunii martie, Alexandrion Group a semnat un acord pentru achiziţia portofoliului de vinuri româneşti a grupului Halewood, tranzacţia urmând să fie definitivată în următoarele trei luni.
“Alexandrion Group va deveni, prin această achiziţie, unul dintre cei mai puternici şi mai competitivi jucători de pe piaţa din România. Suntem o companie cu tradiţie, care investeşte în România şi acordă maximă atenţie necesităţilor şi cerinţelor consumatorilor săi. Suntem foarte selectivi cu afacerile pe care le includem în portofoliul nostru şi avem încredere că această decizie va fi pe placul consumatorilor noştri” a declarat, citat de Mediafax, Nawaf Salameh, CEO Alexandrion Group.
Lider al industriei de băuturi spirtoase din România, Alexandrion Group are un portofoliu important de branduri care acoperă toate segmentele pieţei. 
Grupul Halewood este prezent în România din 1987 şi şi-a dezvoltat un portofoliu de înaltă calitate de vinuri premiate.
