27 mai 2018, 15:07
Comisia Europeană a propus, vineri, o reformă a normelor privind accizele la alcool în cadrul UE, care să faciliteze îmbunătăţirea mediului de afaceri şi reducerea costurilor pentru întreprinderile mici producătoare de alcool, precum şi sporirea protecţiei sănătăţii consumatorilor.
Reprezentanţa CE în România: Nu există o problemă cu prezumţia de nevi...
Conform propunerilor CE, micii producători şi producătorii artizanali de alcool (inclusiv, pentru prima dată, micii producători de cidru independenţi) vor avea acces la un nou sistem de certificare la nivelul UE, pe baza căruia vor plăti accize mai mici pe întreg teritoriul Uniunii, se arată într-un comunicat de presă al Executivului comunitar.
Potrivit acestuia, sănătatea consumatorilor va fi mai protejată ca urmare a măsurilor luate împotriva utilizării ilegale, la fabricarea băuturilor contrafăcute, a alcoolului denaturat scutit de impozite. De asemenea, va fi mărită limita până la care se pot aplica accize reduse în cazul berii cu o concentraţie mai redusă de alcool.
„Normele comune ale UE privind armonizarea structurilor accizelor la alcool şi băuturi alcoolice datează de peste 25 de ani şi este necesară o actualizare urgentă a acestora, astfel încât acestea să poată ţine pasul cu provocările şi oportunităţile oferite de noile tehnologii şi de evoluţiile comerciale, asigurând în acelaşi timp protecţia sănătăţii publice”, a declarat comisarul pentru afaceri economice şi financiare, impozitare şi vamă, Pierre Moscovici.
Concret, propunerea CE vizează aplicarea unui sistem de certificare uniform, uşor de recunoscut în toate ţările UE, care va confirma statutul micilor producători independenţi în întreaga Uniune, va asigura o clasificare exactă şi coerentă a cidrului pe întreg teritoriul UE şi va clarifica procesele şi condiţiile de fabricaţie corecte pentru alcoolul denaturat în UE. 
Acest alcool este scutit de la plata accizelor putând fi exploatat de producătorii fără scrupule care utilizează alcool denaturat pentru a fabrica şi vinde băuturi contrafăcute potenţial periculoase. Propunerea va crea un sistem modern de raportare a utilizării abuzive a anumitor formule de alcool, astfel încât acestea să nu mai poată fi utilizate drept alcool denaturat, precizează forul comunitar.
Noile norme vor înlocui vechile proceduri pe suport de hârtie utilizate pentru monitorizarea circulaţiei anumitor tipuri de alcool denaturat şi vor impune utilizarea obligatorie a Sistemului pentru monitorizarea şi circulaţia produselor supuse accizelor (EMCS). Acest lucru va facilita monitorizarea în timp real a circulaţiei acestor produse cu grad ridicat de risc, reducând astfel utilizarea frauduloasă a scutirii respective şi sporind protecţia consumatorilor.
De asemenea, propunerea va mări de la 2,8% volum până la 3,5 % volum limita până la care berea cu o concentraţie mai redusă de alcool poate beneficia de niveluri reduse ale accizelor, pentru a-i stimula astfel pe producătorii de bere să fie inovatori şi să se creeze produse noi. Acest lucru ar trebui să încurajeze consumatorii să aleagă băuturile alcoolice cu o concentraţie redusă de alcool în locul băuturilor standard, reducând astfel consumul de alcool.
Alte elemente ale propunerilor de astăzi sunt măsuri care vizează normele generale de aplicare a accizelor şi al căror scop este eliminarea barierelor cu care se confruntă IMM-urile. Aceste măsuri vor permite IMM-urilor să utilizeze sistemele informatice moderne în cazul în care doresc acest lucru şi vor elimina obligaţia lor actuala de a angaja reprezentanţi fiscali.
Accizele reprezintă taxe indirecte aplicate comercializării sau utilizării anumitor produse, cum ar fi alcoolul. Toate veniturile provenite din accize sunt transferate la bugetele naţionale şi reprezintă aproximativ 5-18% din veniturile fiscale sau 2 - 5% din PIB-urile statelor membre. Statele membre sunt libere sa stabilească cote la nivel naţional, după cum considera de cuviinţă, cu condiţia sa respecte pragurile minime stabilite la nivelul UE.
