The Humans a ratat calificarea în finala Eurovision 2018
Eşecul României la Eurovision 2018, când trupa The Humans n-a reuşit să ajungă în finală, a fost subiect de discuţie în deschiderea şedinţei Consiliului de Administraţie (CA) al TVR, care a avut loc săptămâna trecută, scrie Pagina de Media.
Solista The Humans, declaraţii despre finala ratată de la Eurovision 2...
Potrivit discuţiilor din şedinţa Consiliului de Adminsitraţie al TVR, principalele acuzaţii aduse organizatorilor Eurovision România ar fi că show-ul trupei româneşti „nu s-a ridicat la nivelul unei competiţii internaţionale“ şi că „în urma rezultatului slab obţinut de delegaţia României, s-ar impune unele demisii“, potrivit Pagina de Media. 
În plus, membrii CA ai TVR au fost de acord că „TVR, ca instituţie publică, nu a reacţionat corespunzător acuzând exclusiv defecţiunile sistemului de vot“, în loc să-şi asume eşecul de a nu se fi calificat în finala Eurovision 2018, de la Lisabona. 
În acest sens, spun membrii CA, pentru ca acest fenomen să nu se mai repete în anii următori, „s-ar impune unele demisii şi/sau luarea unor măsuri de sancţionare“. 
Alte solicitări ale membrilor CA
Alte solicitări ale membrilor CA  au fost ca personalul extern implicat în realizarea show-ului de la Lisabona să nu mai fie cooptat în ediţii viitoare ale Eurovision, dar şi un raport final, care să cuprindă toate capitolele de cheltuieli şi venituri, de îndată ce dosarul financiar al proiectului va fi încheiat.
În plus, membrii CA au fost de acord ca pentru ediţiile viitoare să fie stabilită „o bună strategie de investiţii consistente pentru a putea realiza un show de calitate“. 
De asemenea, s-a concluzionat că se impune o analiză – financiară şi de conţinut - înainte de elabora şi aproba o strategie pentru următoarea ediţie.
Trupa The Humans care a reprezentat România la Eurovision cu piesa „Goodbye” a ratat calificarea în finala Eurovision 2018. Este pentru prima dată în 14 ani când melodia României nu s-a auzit în ultimul act. Imediat după eşec, TVR a acuzat că ar fi fost probleme cu sistemul de vot în ţările cu mari comunităţi de români. 
Într-o primă reacţie, TVR, organizatorul etapei naţionale, dă vina pe problemele tehnice survenite în timpul televotingului din a doua semifinală Eurovision 2018. 
„Pe parcursul celor 15 minute alocate sesiunii de vot, numeroşi români din străinătate au reclamat defecţiuni tehnice la sistemul telefonic. Mesajele, viralizate prin reţelele de socializare, veneau din ţări cu importante comunităţi de români, precum Germania şi Italia, unde problemele operatorilor de telefonie au grevat posibilitatea de a vota reprezentanţii noştri în concurs. Astfel, în Italia, trei dintre reţelele naţionale nu au funcţionat în acea seară, iar în Germania, abonaţii unuia dintre marii operatori de telefonie nu au putut trimite voturile“, se arată într-un comunicat al postului public. 
De altfel, în prima reacţie, solista grupului, Cristina Caramarcu, a invocat aceeaşi problemă: „Italia a anunţat pe post la începutul transmisiei că trei companii nu pot vota. Cele mai importante...Încercăm să facem ceva în acest sens.“  Mesajul integral .
