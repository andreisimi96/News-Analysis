Cum se prepară cea mai bună tocană de rapane. Secretul sotării care dă un gust special delicatesei
3 iunie 2018, 06:00
Rapane cu legume Foto: trascu.ro
Pregătirea rapanelor nu necesită mai mult de 30 de minute. E nevoie însă de atenţie la ordinea adăugării ingredientelor şi prepararea termică a rapanelor, pentru a avea garanţia că obţinem o aromă delicioasă.
Ce alimente n-ar trebui să existe în dieta ta
Rapanele sunt melci de mare, fiind servite cu predilecţie în localităţile din apropierea Mării Negre, însă în ultimii ani bucătarii şi din alte zone ale ţării au început să pregătească preparatul. ”Există o multitudine de feluri în care pot fi gătite rapanele. Nevoia, uneori foamea, de învaţă să pregăteşti carnea şi legumele în cele mai nonconformiste moduri, iar de multe ori, din aceste încercări, se naşte o reţetă de succes”, explică Nichi Mărăcine, maestru de artă culinară.
-Rapane (melci de mare)-un kilogram de carne;
-Usturoi-cinci, şase căţei;
-Ulei de floarea soarelui-100 de mililitri;
-Ardei iute-o bucată;
-Cimbrul, o foaie de dafin şi puţin busuioc.
Carnea de rapane se spală bine şi apoi se taie în bucăţi mici, storcând apoi peste ea zeama de la o jumătate de lămâie şi se presară puţină sare. Curăţăm apoi usturoiul, tăiem roşiile sub formă de cuburi şi verdeaţa, iar ardeiul va fi tocat mărunt. În acelaşi timp, începem să pregătim şi o mămăliguţă, care să fie gata când finalizăm preparatul.
”Înainte de a pune rapanele în tigaie, trebuie să ne uităm foarte atent la eticheta de provenienţă a acestora. Dacă acolo se menţionează <<carne crudă>> sau <<nefiartă>>, tratamentul termic va fi între 15 şi 20 de minute. Dacă scrie <<prefiartă>>, vom tăia o rapană şi gustăm pentru a stabili consistenţa cărnii. În funcţie de asta, rapanele vor fi adăugate în ultimele 5-10 minute de fierbere, suficient ca să se pătrundă bine şi să-şi ia aromele din sos”, punctează maestrul Nichi Mărăcine.
Rapanele vor fi puse într-o tigaie cu ulei încins, adăugăm apoi usturoiul şi ardeiul tocat, dar şi puţină sare. Nu uităm de cimbru, foaia de dafin şi busuioc, care îşi vor lăsa aroma asupra cărnii de melc. Condimentele şi carnea se vor sota, pentru că în tigaie se va forma un suc provenit de la rapane, condimente şi celelalte ingrediente.
E nevoie de atenţie pe perioada tratamentului termic, pentru că rapanele nu trebuie prăjite, ci înmuiate în combinaţia de ulei şi suc provenit de la toate ingredientele. Când rapanele capătă puţină consistenţă în tigaie, punem şi roşiile, şi după ce amestecăm, adăugăm şi vinul, lăsând să fiarbă rapanele şi celelelalte îngrediente pentru încă cinci minute, pentru a se evapora alcoolul, astfel încât să rămână doar aroma.
La final, punem şi pătrunjelul tocat, dar şi sare şi piper, după gust. Dacă apreciem că preparatul nu are consistenţa dorită, putem să mai adăugăm puţin suc de roşii. Tocana de rapane se serveşte cu mămăliguţă, dar merge la fel de bine cu cartofi, orez sau paste.
