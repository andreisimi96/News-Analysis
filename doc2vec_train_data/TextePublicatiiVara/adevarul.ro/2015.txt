7 iunie 2018, 19:20
Ines Zorreguieta FOTO nu.nl
Sora mai mică a reginei Maxima a Olandei, Inés Zorreguieta, a decedat în noaptea de miercuri spre joi, la Buenos Aires, `probabil în urma unei sinucideri“, a anunţat familia regală olandeză, relatează AFP.
Corpul tinerei a fost găsit într-un apartament, în cartierul Almagro, la vest de capitală, către ora 3.00 GMT (6.00, ora României), potrivit cotidianului argentinian Clarin.
O cântăreaţă şi chitaristă, tânăra, născută în 1984, era depresivă, scrie ziarul.
Inés a primit îngrijiri, în 2012, într-o clinică psihiatrică şi ar fi suferit de anorexie şi paranoia, potrivit radioteleviziunii publice NOS.
Regina Maxima era foarte apropiată de sora sa, cu 13 ani mai tânără ca ea, care era totodată protejata sa şi faţă de care îşi făcea multe griji, scrie presa olandeză.
Inés a fost domnişoară de onoare la căsătoria princiară a Maximei cu Willem-Alexander, la acea vreme prinţ de Oranje, şi naşa celei de treia fiice a cuplului, prinţesa Ariane.
În afară de Inès, Maxima mai are doi fraţi, Martin şi Juan, dar şi trei surori vitrege dintr-o primă căsătorie a tatălui său.
În urma decesului surorii sale, regina Olandei şi-a anulat apariţiile publice în următoarele zile, potrivit agenţiei de presă ANP şi site-ului de ştiri Nu.nl.
