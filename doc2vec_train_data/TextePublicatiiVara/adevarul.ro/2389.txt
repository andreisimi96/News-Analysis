Muzeul Naţional Bran va fi evacuat. Nimeni nu ştie unde vor ajunge exponatele
10 iunie 2018, 12:37
Muzeul Naţional Bran va fi închis
Vama Medievală unde este acum muzeul aparţin eproprietarilor Castelului Bran. Deşi se ştie de evacuare de anul trecut din august, autorităţile nu au găsit încă soluţii pentru mutarea celor 10.000 de exponate.
Cetatea Râşnov, cea mai vizitată din Braşov se va închide din toamnă p...
Muzeul Naţional din Bran a fost înfiinţat în 1957 şi, până în 1991, a fost administrat de autorităţile locale din Braşov. Din 1991, muzeul a fost preluat de Ministerul Culturii. Muzeul a avut trei secţii: Secţia Castel cu un patrimoniu ce era expus la Castelul Bran, secţia etnografică (Muzeu al Satului), dar şi Vama Medievală. Secţia Castel s-a închis în 2009 când Castelul Bran a fost preluat de Dominic de Habsburg şi toate piesele din castel deţinute de statul român au fost mutate şi înghesuite în Vama Mediaevală.  Muzeul nu a avut însă prea mulţi vizitatori mai ales din lipsă de promovare.
Din august 2015, Clădirea Vămii Medievale a intrat în administrarea familiei de Habsburg care are şi castelul, astfel că Ministerul Culturii a decis iniţial închiderea muzeului. S-a revenit apoi asupra deciziţiei şi contractual de închiriere a fost prelungit până în august 2017. Reprezentanţii Castelului Bran au mai acordat termen până în mai 2018, dată la care toate obiectele de patrimoniu trebuie mutate. Nu s-a întâmplat încă acest lucru. Termenul până la care trebuie mutate exponatele este 30 iunie cu menţiunea că nu va mai fi prelungit.
10.000 de exponate trebuie mutate, însă nu se ştie unde
Cea mai mare problemă unde vor fi duse cele 10.000 de exponate ale muzeului. Unele dintre ele au aparţinut Casei Regale şi au o mare valoare istorică. Încă nu s-au găsit soluţii clare sau un spaţiu în care muzeul să funcţioneze. Obiectele din cadrul Muzeului Naţional Bran sunt ale Ministerului Culturii.
„Rezolvarea problemei Muzeului Naţional Bran este o chestiune care ţine de Ministerul Culturii şi de Primăria Bran. Avem monumente şi obiective culturale în judeţul Braşov în cadrul cărora şi-ar putea găsi loc o parte din exponatele de la Bran, însă considerăm că acestea sunt definitorii în primul rând pentru comunitatea brăneană şi trebuie valorificate de aceasta. În anul 2016, CJ Braşov a făcut demersuri la Ministerul Culturii în vederea găsirii unei soluţii pentru Muzeul Vămii Branului şi pentru preluarea Muzeului Satului Brănean de către Muzeul de Etnografie, însă discuţiile nu s-au concretizat. Reamintim faptul că administraţia judeţeană se confruntă cu o acută lipsă de spaţii, în condiţiile în care CJ însuşi şi multe din muzeele şi instituţiile din subordine funcţionează în sedii pe care nu le deţin în proprietate“, se arată în răspunsul primit de Adevărul de la Consiliul Judeţean Braşov.
În ceea ce priveşte obiectele de patrimoniu care au aparţinut Casei Regale a României există o posibilă soluţie. Ministerul Culturii a propus administratorilor Castelului Bran să preia o parte dintre ele şi să facă o expoziţie în interiorul Castelului Bran. Soluţia este una mult mai bună decât aceea ca ele să fie împrăştia în muzee din toată ţara.
