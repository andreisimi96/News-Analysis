3 iunie 2018, 15:05
Liderul nord-coreean Kim Jong-un şi soţia sa
Administraţia Donald Trump încearcă să găsească soluţii pentru suportarea costurilor cazării liderului Coreei de Nord, Kim Jong-Un, într-un hotel de lux din Singapore, în timpul summitului din 12 iunie, scrie cotidianul american „The Washington Post“.
SUA: Inventatoarea adolescentă care vrea să-i protejeze pe copii de at...
Statul communist, mândru, dar izolat şi sărac cere ca altă naţiune să achite nota de plată în locaţia preferată: Fullerton, un hotel neoclasic luxos situat în apropierea estuarului Râului Singapore în care tariful unicului apartament prezidenţial costă peste 6.000 de dolari (5.150 euro) pe noapte,notează WP. 
Problema achitării notei de plată la hotel este una dintre numeroasele aranjamente logistice pe care echipa condusă de Joe Hagin, adjunctul şefului cancelariei de la Casa Albă, încearcă să le rezolve cu organizatorii nord-coreeni, coordonaţi de Kim Chang Son. 
În privinţa achitării notei de plată la hotelul preferat de liderul nord-coreean, Statele Unite ar vrea să suporte costurile, afirmă doi oficiali, dar diplomaţii americani se tem că Phenianul ar putea considera ofensator gestul Washingtonului. 
În consecinţă, organizatorii americani analizează posibilitatea de a ruga autorităţile din Singapore să suporte costurile cazării lui Kim Jong-Un şi membrilor delegaţiei nord-coreene.
„Este vorba de o ironie şi de o abatere clară de la insistenţa Coreei de Nord de a fi tratată ca partener egal“, apreciază Scott Snyder, expert al Council on Foreign Relations.  
 Nu este prima dată când regimul totalitarist de la Phenian formulează solicitări financiare îndrăzneţe. În cursul Jocurilor Olimpice de Iarnă din staţiunea sud-coreeană PyeongChang, Guvernul de la Seul a alocat 2,6 milioane de dolari pentru găzduirea membrilor delegaţiei nord-coreeene. La acelaşi eveniment, Comitetul Internaţional Olimpic le-a plătit salariile celor 22 de atleţi trimişi de Coreea de Nord. 
Preşedintele american Donald Trump şi-a schimbat total poziţia, anunţând că se va întâlni totuşi cu liderul nord-coreean Kim Jong Un în 12 iunie la Singapore, o întâlnire cu miză ridicată în ce priveşte eliminarea programului nuclear al Phenianului.
 La opt zile după ce anulase întâlnirea invocând „ostilitatea deschisă” a lui Kim, Trump l-a primit vineri la Washington pe fostul şef al serviciului secret din Coreea de Nord, Kim Yong Chol, spunând ulterior că întâlnirea din Singapore o să aibă loc, deşi fără semnarea vreunui document. Luna trecută, Fenianul a criticat Statele Unite pentru că ar vrea să forţeze o denuclearizare unilaterală a Coreii de Nord.
Totuşi, ministrul american al Apărăii Jim Mattis a declarat că sancţiunile împotriva Coreii de Nord nu vor fi relaxate până când Phenianul face paşi ireversibili către denuclearizarea deplină. Mattis a făcut declaraţia în marginea unor convorbiri cu omologii săi din Coreea de Sud şi Japonia, care au avut loc duminică în Singapore. 
