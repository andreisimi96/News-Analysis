12 iunie 2018, 15:06
Imagine de la Măcin Mountain Fun 2018 FOTO Asociaţia Bikeworks
Peste o mie de persoane, între care concurenţi, susţinători ai acestora, spectatori şi voluntari au fost prezenţi, în perioada 9-10 iunie, la cel mai mare eveniment sportiv din Munţii Măcinului -  "Macin Mountain Fun – Greci, 2018".
VIDEO Cum funcţionează prima bicicletă electrică-chopper fabricată în ...
Asociaţia Bike Works a anunţat că la evenimentul "Măcin Mountain Fun – Greci, 2018", ajuns la cea de-a patra ediţie sub forma multisport, respectiv ciclism MTB şi cross montan, au participat, în perioada 9-10 iunie, în apropierea localităţii Greci, din judeţul Tulcea, peste o mie de persoane, între care concurenţi, susţinători ai acestora, spectatori şi voluntari.
Conform programului, pe 9 iunie, s-a luat startul în tradiţionalul concurs de ciclism montan "Măcin XC" (ediţia a şasea) şi apoi la cel de cross montan „Măcin Cross” (ediţia a patra). De menţionat este că în premieră naţională pentru un concurs de MTB a avut loc şi o competiţie de e-bike. Măcin Cross, destinat pasionaţilor de alergare montană, a fost tot pe 9 iunie, iar concursul pentru copii "Junior Hercinic MTB" a avut loc pe 10 iunie, fiind organizat de partenerii din Asociaţia Beetle Bike. 
La finalul evenimentului câştigatorii, mici sau mari, au mers acasă cu numeroase premii, iar cei mai norocoşi dintre concurenţi au câştigat diverese produse la tombolă oferite de sponsori.
Măcin Mountain Fun nu a fost însă strict un eveniment sportiv, pentru că toţi cei care au dorit să petreacă un weekend în natură, departe de rutina zilnică, au putut campa în zona de start-finish, unde, în noaptea de sâmbătă spre duminică, a fost o adevărată petrecere câmpenească, incluzând un concert folk susţinut de formaţia ”Omul din Sarmisegetuza”, un foc de tabără, s-a dansat, iar gurmanzii s-au putut delecta cu diversele mâncăruri pregătite de restaurantele din zonă.
„Au fost foarte mulţi participanţi, concurenţi sau susţinători, la această ediţie a evenimentului <<Măcin Mountain Fun – Greci, 2018>> lucru care ne bucură, în timp ce feedback-ul general ne dă încredere. Nu pot decât să le mulţumesc tuturor celor care şi-au adus aportul pentru buna organizare, incluzând voluntari, parteneri, sponsori şi autorităţi, fără de care acest eveniment nu ar fi putut avea loc. Ne revedem, anul viitor, la următoarea ediţie!", spune Erika Neagu, manager de proiect MMF - Greci, 2018. 
Asociaţia Bike Works anunţă totodată participanţii la concurs că rezultatele obţinute, pe categorii, pot fi consultate pe site-ul cronometraj.ro.
Evenimentul "Măcin Mountain Fun – Greci, 2018" a fost organizat de Asociaţia Bike Works, Primăria Greci, Asociaţia Mecanturist şi Asociaţia Beetle Bike, în parteneriat cu Parcul Naţional Munţii Măcinului, UVSAR, Top Media, Cronometraj.ro, THT studios, Trupa Inclusiv şi Casa de Cultură "Grigore Kiazim" Măcin".
