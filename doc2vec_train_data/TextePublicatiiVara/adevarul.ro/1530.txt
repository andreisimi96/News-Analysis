Anul festivalurilor. 17 evenimente au primit finanţare de la Consiliul Judeţean
6 iunie 2018, 08:47
Festivalul de efecte speciale va fi prezent şi în acest an la Braşov.
Vara şi toamna lui 2018 va fi plină de evenimente la Braşov, multe dintre ele dedicate Centenarului Marii Uniri. 17 proiecte culturale au primit finanţare de la Consiliul Judeţean. Unele evenimente au fost deja bătuie în cuie, iar la altele urmează să se stabilească data de desfăşurare.
Consiliul Judeţean Braşov a luat împrumut pentru investiţii. 100 de mi...
„Braşov Jazz & Blues Festival, ediţia a VI-a”, pentru care Asociaţia culturală Fanzin primeşte 100.000 lei. Proiectul îşi propune spectacole de muzică jazz şi blues live, susţinute de artişti de renume din România şi de peste hotare. Prima zi a festivalului va fi dedicată jazz-ului românesc, cu ocazia celebrării Centenarului Marii Uniri.
„C’Art Fest – Festivalul Internaţional de Artă Cristian, ediţia a V-a”, organizat de Asociaţia C’Art Fest şi finanţat de CJ Braşov cu 100.000 lei. Asociaţia îşi propune realizarea unor evenimente artistice combinate cu o serie de conferinţe şi dezbateri concentrate în jurul ideii de multiculturalitate în spaţiul românesc. În cea de-a cincea ediţie a festivalului, asociaţia va celebra diversitatea culturală printr-o serie de evenimente şi spectacole cu scopul de a aduce împreuna etniile care locuiesc laolaltă în spaţiul românesc.
„Amural Festival Vizual”, pentru care Asociaţia Amural primeşte 99.250 lei. Este cel mai mare festival dedicat artelor vizuale din România. Timp de patru zile, promenada După Ziduri va găzdui artişti şi lucrările lor din domeniile artelor vizuale: ilustraţie, fotografie, design, film, animaţie şi proiecţii video.
„Festivalul de Film şi Istorii Râşnov, ediţia a X-a”, organizat de Asociaţia Râşnov Society, cu o finanţare nerambursabilă de 97.700 lei. Este vorba despre un produs cultural complex care include o secţiune de film, o şcoală de vară, o secţiune muzicală, expoziţii şi un târg de carte. Evenimentul are loc la Râşnov, în perioada 20- 29 Iulie 2018.
 „Musica Barcensis 2018, ediţia a IX-a” a Asociaţiei Forum Arte, cu o finanţare nerambursabilă de 50.000 lei. Festivalul îşi propune desfăşurarea unor concerte de muzică sacră în bisericile fortificate din Ţara Bârsei, în perioada 30 iunie - 26 august 2018, susţinute de artişti interni şi internaţionali.
„Salon BD România 100” al Asociaţiei Forums, cu o finanţare de 47.830 lei. Proiectul îşi propune, prin activităţile organizate, să stimuleze interesul publicului pentru banda desenată cu tematică istorică. Sunt prevăzute activităţi precum expoziţii interioare şi outdoor, workshop-uri, demonstraţii, proiecţii filme de animaţie, mese rotunde.
„Les Films de Cannes a Braşov, ediţia a II-a”, organizat de Asociaţia Cinemascop şi finanţat de administraţia judeţeană cu 50.000 lei. Proiectul vizează prezentarea unor filme de autor din selecţia oficială a Festivalului de la Cannes 2018, în premieră la Braşov, în perioada 1-3 noiembrie 2018, la Centrul Cultural „Reduta”, acestea urmând a fi introduse de criticul de film Irina Margareta Nistor.
„Dracula Film Festival, ediţia a VI-a”, proiect al Asociaţiei culturale Fanzin, finanţat cu 50.000 lei. Pe parcursul celor 5 zile de festival vor avea loc proiecţii de filme fanstastice, filme horror, filme cu tema Dracula, filme pentru copii. Vor avea loc conferinţe pe tema Dracula şi misterele Braşovului.
„Festivalul Internaţional de Teatru Maghiar în Braşov, ediţia a II-a”, al Asociaţiei pentru Diaspora Maghiară din Transilvania Egyesulet Az Erdelyi Szorvanymagyarsagert, care va primi 49.500 lei. Scopul proiectului este realizarea unui eveniment teatral cu caracter internaţional adresat în special publicului vorbitor de limbă maghiară, interesat de cultură.
„Vulcanul Racoşului, resursă de dezvoltare culturală”, proiect al Asociaţiei Carpaterra, finanţat cu 49.000 lei. Proiectul îşi propune reorganizarea festivalului de succes „Ziua Pietrei” în localitatea Racoş, printr-o succesiune de activităţi relaţionate cu piatra, privite din 4 perspective: artistică, arhitecturală, geologică şi a civilizaţiei locale.
„Festivalul Săptămâna Haferland” realizat de Fundaţia Michael Schmidt şi finanţat cu 49.925 lei. Festivalul este dedicat promovării culturii satelor săseşti din Judeţul Braşov şi se va desfăşura în perioada 2 - 6 august 2018. Vor fi promovate dansuri săseşti ale comunităţii din România şi Germania, dansuri româneşti şi maghiare, opere muzicale ale unor compozitori transilvăneni.
 „Ziua Stejarului” realizată de Asociaţia Carpaterra, cu o finanţare nerambursabilă de 46.800 lei. Proiectul îşi propune organizarea unui festival de succes în localitatea Mercheaşa, comuna Homorod, dedicat atracţiei reprezentate de Stejarul Secular din Mercheaşa. Se vor desfăşura activităţi tematice diferite: concurs de pictură peisagistică pe lemn, expoziţie de fotografii cu şi despre arbori seculari din judeţul Braşov, o vizionare de film artistic.
„Vacanţa altfel”, organizată de Asociaţia Mioritics şi finanţată cu 50.000 lei. Proiectul propune desfăşurarea a 220 de ateliere tematice interactive având ca scop promovarea valorilor de istorie naţonală şi patrimoniu local, o instalaţie interactivă „Povestea unui steag tricolor - 2018”, precum şi publicarea unei cărţi cu titlul „Povestea unui steag tricolor – 1918” în 2000 de exemplare.
„Caravana Metropolis – Cinema în aer liber”, realizată de Asociaţia Culturală Metropolis, finanţată cu 49.999,50 lei. Proiectul va avea loc în perioada 17 – 22 iulie 2018 în Piaţa Sfatului din Braşov şi propune proiecţii de film în aer liber. Vor fi difuzate 6 filme de lung metraj, 4 filme de autor produse în ţări europene, un film românesc nou şi un film românesc istoric.
„Cinematour Kids – ediţia a IX-a”, proiect realizat de Asociaţia Enkidu, cu o finanţare nerambursabilă de 50.000 lei. Proiectul propune proiecţia de filme pentru copiii din localităţile judeţului în care nu există cinematografe. Activităţile principale constau în proiecţii de filme şi discuţii educative cu copiii, pe tema acestora.
„Antares Fest 2018, ediţia a II-a”, realizat de Asociaţia Antares Sci-Fi & Fantasy Club, finanţat cu 4.074 lei nerambursabili. Este vorba despre un festival care se desfăşoară anual în Braşov, fiind dedicat iubitorilor de literatură şi arte vizuale science fiction & fantasy, precum şi popularizării descoperirilor ştiinţifice de ultimă oră şi explorării spaţiului.
„Celebrarea Centenarului Marii Uniri în Comuna Măieruş”, proiect al comunei Măieruş pentru care se alocă o finanţare nerambursabilă de 25.700 lei. Celebrarea Centenarului se va realiza în luna octombrie, prin organizarea unui spectacol cultural-artistic în cursul lunii august 2018, a unui seminar cultural în cadrul bibliotecii culturale şi a unor sesiuni de învăţare interactivă în cadrul şcolii gimnaziale din comună.
