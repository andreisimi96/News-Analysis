5 iunie 2018, 18:50
Îl putem numi ”Revanşa din Ingolstadt”. Un model care oferă posibilitatea celor de la Audi de a lupta de la egal la egal cu Range Rover Sport, BMW X6 şi Mercedes-Benz GLE Coupe.
Top 10 cele mai valoroase mărci auto
Un prim detaliu îmbucurător, versiunea de serie nu este departe, din punct de vedere al designului, de conceptul Q8. Prin urmare un model destul de extravagant şi avangardist din acest punct de vedere. Un cocktail între dimensiunile unui SUV cu linia uni coupe şi detalii de design împrumutate de la A8. Audi Q8 îşi propune să combine eleganţa cu testosteronul. În ce proporţii sunt ele disimulate în caroserie, depinde de perspectiva fiecăruia dintre noi.
Aşadar un ”four-door luxury coupe”, după cum îl caracterizează germanii, construit pe aceeaşi platformă cu Audi Q7. Spre deosebire de Q7 care poate fi comandat şi cu 7 locuri, noul SUV Coupe va fi oferit doar cu cinci locuri. Cu o lungime de 4.99 metri, o lăţime de 2 metri şi o înălţime de 1.71 metri, Q8 este mai scurt, mai lat şi mai scund decât Q7. Cu un ampatament de aproape 3 metri, promite un spaţiu interior superior concurenţei. Portbagajul oferă un volum de 650 litri, şi poate migra prin rabatarea banchetei spate spre 1.755 litri.
Q8 poate fi echipat, opţional, cu jante de 22 inch, echiparea standard include faruri LED, opţional pot fi comandate farurile HD Matrix LED. Un model Q înseamnă tracţiune integrală, înseamnă Quattro. Q8 este echipat cu un diferenţial central mecanic care repartizează cuplu motor în proporţie de 40% faţă / 60% spate, procentul putând fi ajustat în funcţie de aderenţa punţilor. Deşi Un SUV Coupe nu este un model care să te provoace la explorat munţii, Q8 se laudă cu o gardă la sol de până la 254 mm, console faţă/spate scurte. Suspensia pneumatică adaptivă este opţională, şi poate varia garda la sol, în funcţie de modul de rulare c până la 90 mm. Q8 poate fi echipat opţional cu direcţie integrală care permite roţilor punţii spate să vireze cu până la 5 grade.  
Audi Q8 - modelul care introduce noua identitate a familiei Q
Q8 este echipat cu un sistem electric de 48 volţi. Pe perioada de frânare, pot fi recuperaţi până la 12 kW care vor fi stocaţi într-o baterie litiu-ion, iar energia folosită pentru a permite sistemului start-stop să acţioneze de la viteze de 22 km/h sau perioade de rulare liberă la viteze superioare mai mari.
La interior, parfumul de A8 este mai mult decât evident. Două ecrane pe consola centrală de 10.1 inch care controlează sistemul infotainment şi navigaţia şi unul de 8.1 inch prin care se controleză sistemul de climatizare. Tot prin intermediul unui ecran sensibil la atingere poate fi controlată climatizarea locurilor spate. Ce mai puteţi înghesui în acest interior? Un sistem audio cu 23 incinte semnat Bang & Olufsen.
Motorizări? La debut va fi disponibil un Q8 55 TFSI cu propulsor V6 de 340 CP şi un Q8 50 TDI de 286 CP şi 600 Nm care va accelera de la 0-100 km/h în 6.3 secunde şi va avea viteză maximă de 231 km/h. ulterior va fi dispnibil şi un 45 TDI de 231 CP.
