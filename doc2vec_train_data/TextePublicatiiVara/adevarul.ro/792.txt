Ovidiu Şarpe şi angajaţii săi români de la Patisserie Romana/ Foto: Triangle News
Patronul român al unei brutării din Londra a susţinut că evită să angajeze britanici la brutăria sa pe motiv că aceştia nu muncesc la fel de mult precum angajaţii români.
The Sun, despre „Mica Românie“ de la periferia Londrei: cum au schimba...
Toţi cei 16 angajaţi ai „Pastisserie Romana“ aflată în Burnt Oak, în nord vestul Londrei, provin din România. Ovidiu Şarpe, patronul localului, care a fugit din România în anul 1979, a afirmat pentru publicaţia Metro.co.uk că britanicii vin mereu cu scuze pentru a evita orele în plus de muncă şi că, în plus, aceştia nu au aptitudinile angajaţilor români.
Susţinându-şi decizia de a angaja doar cetăţeni români, Ovidiu Şarpe susţne că „aceştia sunt disperaţi să muncească, şi că sar imediat ce apare o nouă sarcină de făcut”.
„Dacă e nevoie ca cineva să muncească două ore peste program, aceştia o fac imediat. Un englez însă ar zice „da, dar nu duminica asta, cealaltă duminică””, susţine Ovidiu Şarpe, în vârstă de 72 de ani.
„Românii muncesc pentru a trimite banii celor de acasă. Acesta este motivul pentru care vin aici. Muncesc din greu pentru a trimite bani acasă”, a continuat acesta, subliniind şi faptul că, dat fiind faptul că toţi angajaţii sunt români acestora le este şi mai uşor să comunice între ei.
Ovidiu Şarpe a sosit în Marea Britanie ca refugiat politic după ce a fugit din regimul lui Nicolae Ceauşescu, afirmând însă că a votat pentru Brexit pentru că britanicii tind să devină o minoritate acolo unde locuieşte el.
Burnt Oak este cunoscută sub numele de „Mica Românie” datorită numărului ridicat de localnici proveniţi din Europa de Est, aceştia numid acest cartier „Bontoc”, după modul  în care se pronunţă în limba română.
Recent românii au devenit a doua cea mai populară minoritate în Regatul Unit, după comunitatea de polonezi, dar depăşindu-i pe irlandezi.
Ovidiu Şarpe a explicat că nu îşi poate permite să-i pregătească pe angajaţii britanici ce vin la el fără niciun fel de experienţă, în ciuda faptului că îşi plăteşte angajaţii cu salarii peste salariul minim şi le oferă şi prime de sărbători.
„Dacă decid să angajez un patiser bucătar britanic, sunt nevoit să-i fac un curs intens de specializare, probabil una sau două luni, zi de zi, câte şase sau opt ore pe zi. Nu am timp de astfel de cursuri”, a afirmat acesta.
Ovidiu Şarpe FOTO Metro
„Eu duc gunoiul afară, spăl vasele alături de angajaţii mei. Îi tratez ca pe nişte fiinţe umane – spre deosebire de cum ar fi trataţi în România”, susţine acesta, continuând „sunt trataţi mult mai bine de mine, puteţi vedea că sunt mulţumiţi”.
Aproximativ 56% din copiii din Burnt Oak nu sunt vorbitori nativi de limba engleză, iar 35% din aceştia provin din România. Ovidiu Şarpe, tatăl a şase copii, susţine că „dacă dai bună-ziua pe stradă aici, cinci oameni îşi întorc capetele”.
„Sunt mai mulţi români aici decât britanici. Este vina autorităţilor britanice pentru că i-au invitat aşa uşor aici. Graniţa este mult prea deschisă. Cei ce sunt lăsaţi să intre în ţară trebuie întrebaţi care este motivul entru care sosesc aici”, susţine în continuare Ovidiu Şarpe.
„Cred că este important să integrăm aceşti oameni în comunitatea britanică. Altfel, aceştia vorbesc mereu în română unul cu altul şi nu fac decât să se uite la televiziunile din România”, a declarat patronul român, care a adăugat că speră ca „autorităţile britanice realizează că Marea Britanie are nevoie de muncitorii români”.
