Magazine romaneşti în Burnt Oak, Londra FOTO Darren Fletcher/ The Sun
Burnt Oak este o suburbie a Londrei unde rar ai ocazia să auzi vorbindu-se engleză şi poţi mânca sarmale, scrie The Sun într-un reportaj din această localitate, cunoscută ca „Mica Românie“.
FOTO VIDEO Românul care a plecat în SUA ca să zboare pe Marte, prins î...
Aproximativ 35% dintre imigranţii din suburbia Burnt Oak, situată în apropiere de Wembley, în nord-vestul Londrei, sunt români, iar cel mai popular fel de mâncare de aici este sarmaua, relatează tabloidul britanic .
Odată coborât din tren în staţia Burnt Oak, auzi o cacofonie de voci străine şi vezi multe restaurante înghesuindu-se pe o stradă principală şi ademenindu-te cu meniuri în română. Printre restaurante, apar înşiruite magazine româneşti şi case de amanet. Este o localitate devenită de nerecunoscut, redenumită între timp „Bontoc“, remarcă The Sun.
Reporterii The Sun afirmă că au încercat să vorbească în limba engleză cu angajaţii unor supermarketuri, însă le-a fost destul de greu.
„Doamne! Sunt atât de mulţi români aici. Unii oameni îi acuză că ne fură locurile de muncă şi am avut probleme cu românii care fură, dar nu sunt toţi hoţi. Majoritatea sunt foarte drăguţi“, spune Joanne Karbritz, o angajată a serviciilor sociale.
În opinia ei, imigranţii vin în suburbii pentru traiul ieftin, iar, din acest motiv, antreprenorii britanici le părăsesc treptat.
Ei sunt înlocuiţi cu alţi antreprenori. Unul dintre ei este Ovidiu Şarpe, un bărbat care a fugit din România în 1973 şi s-a stabilit în Marea Britanie ca refugiat politic. El s-a mutat în Burnt Oak în 2007, a deschis o patiserie şi a angajat numai români.
Ovidiu Şarpe FOTO Darren Fletcher/ The Sun
„M-am mutat aici pentru că am văzut orăşelul ca pe o oportunitate pentru comunitatea est-europeană de aici. Sunt multe magazine româneşti, mulţi copii români la şcoli. E o adevărată comunitate“, explică Ovidiu Şarpe.
Bărbatul este conectat la viaţa politică britanică. Mai mult, el recunoaşte că a votat pentru ieşirea Marii Britanii din Uniunea Europeană.
„Am votat pentru Brexit, pentru că vreau ca guvernul să selecteze imigranţii care vin aici. Dar sper ca guvernul să înţeleagă că Marea Britanie are nevoie de români“, adaugă el.
Potrivit Biroului Naţional de Statistică, românii reprezintă a doua comunitate de străini din Marea Britanie. În prezent, 411.000 de români locuiesc şi muncesc în teritoriul britanic, fiind devansaţi de polonezi - aproximativ un milion - şi urmaţi de irlandezi - aproximativ 350.000.
