CFR închiriază trenuri cu destinaţia Bucureşti, în aceeaşi zi cu mitingul PSD. Compania nu spune cine a contractat şi plătit garniturile
8 iunie 2018, 16:20
Compania naţională de transport feroviar CFR Călători a închiriat pentru sâmbătă trei perechi de trenuri cu destinaţia Bucureşti, în aceeaşi zi în care în Capitală are loc mitingul PSD „împotriva abuzurilor”, scrie Mediafax. Compania nu a precizat cine a plătit pentru ele.
Restricţii în trafic cu ocazia mitingului PSD şi a altor manifestări. ...
„Până în prezent au fost încheiate şi achitate trei contracte comerciale de transport pentru trei perechi de trenuri cu destinaţia Bucureşti, fără afectarea trenurilor din pachetul de servicii publice”, arată CFR Călători ca răspuns dat unei solicitări Mediafax .
Potrivit sursei citate, compania a primit banii în avans, dar nu precizează cine a contractat şi plătit garniturile de tren. Surse politice citate de Mediafax spun că ar avea legătură cu mitingul PSD.
Mii de membrii PSD din toată ţara sunt convocaţi de liderii de filiale pentru mitingul organizat sâmbătă, 9 iunie, la Bucureşti faţă de „abuzurile justiţiei” şi „statul paralel”. Primarul General al Capitalei Gabriela Firea a precizat că în cererea de autorizare pentru mitingul PSD a fost estimat un număr de 220.000 – 250.000 de persoane.
Organizatorii mitingului PSD „împotriva abuzurilor“ au transmis organizaţiilor judeţene regulile pentru participarea la acest eveniment. Potrivit unui document obţinut de Adevărul, participanţii trebuie să fie îmbrăcaţi de la brâu în sus în alb, să aibă varianta prescurtată a imnului României, dar mai ales lanterne mici sau telefoane cu lanternă.
