28 mai 2018, 20:39
Ministrul Justiţiei, Tudorel Toader, a promovat anul trecut un proiect de lege pentru transpunerea în legislaţia naţională a prevederile europene referitoare la prezumţia de nevinăvăţie
Nouă procedură de infringement împotriva României, pentru încălcarea Directivei privind prezumţia de nevinovăţie, ar putea fi folosit de Parlament pentru a adopta modificările controversate ale legilor justiţiei, afirmă specialiştii în Drept.
Specialiştii atrag atenţia că cele mai multe dintre prevederile europene se regăsesc deja în legislaţia naţională.
„Multe dintre aceste prevederi se regăsesc în legislaţia românească, trebuie văzut şi dacă sunt aplicate în practică. Prezumţia de nevinovăţie este în legislaţia naţională.
(...) Este evident că sunt nişte standarde în Uniunea Europeană care trebuie respectate de toate statele membre. Există un ghid al CSM despre cum ar trebui să comunice organele judiciare, trebuie văzut dacă acolo trebuie schimbat ceva“, a explicat, pentru „Adevărul“, Laura Ştefan, expert anticorupţie. „Transpunerea înseamnă preluarea şi adaptarea respectivei Directive la specificul legislaţiei naţionale. Există însă un principiu. Dacă statul nu implementează la timp Directiva, cel care se consideră vătămat are dreptul să invoce direct prevederile europene“, a declarat avocatul Elenina Nicuţ.
Potrivit Laurei Ştefan, Ministerul Justiţiei ar fi trebuit să analizeze ce prevederi lipsesc din legislaţia naţională şi nu aplice în bloc Directiva europeană.
„În primul rând, Ministerul Justiţiei ar fi trebuit să facă un demers de conformitate, să vadă care prevederi sunt deja transpuse în legislaţie noastră şi care nu. Ar fi trebuit analizat articol cu articol, ca să ne asigurăm că toate sunt prevăzute în legislaţie. Apoi, trebuia iniţiat un act normativ pentru normele care lipsesc. Directivele nu se transpun «coppy-paste», ele se evaluează şi se introduc în legislaţia naţională numai acele elemente care nu se regăsesc. Practica noastră este să facem «coppy-paste», să traducem în română şi să punem tot“, atrage atenţia specialistul.
Cum poate fi speculată Directiva
Experţii spun că demersul Comisiei Europene ridică mingea la fileu majorităţii parlamentare pentru a promova modificările controversate ale legilor justiţiei.
„Poziţia Ministerului Justiţiei a fost că prevederile Directivei nu se regăsesc în legislaţia naţională, motiv pentru care, anul trecut, a iniţiat un proiect normativ. Numai că acest proiect conţine o sumedenie de prevederi care n-au nicio legătură cu această Directivă. Evident că orice poate fi folosit ca pretext pentru a aduce anumite modificări legilor justiţiei. Din păcate asta e marea problemă a României, că niciuna dintre aceste dezbateri, care sunt importante, nu pot fi duse raţional, pentru că isteria există în fiecare luare de poziţie publică. Totul este dramatic, grav şi urgent“, a explicat Laura Ştefan.
La rândul său, avocatul Elenina Nicuţ, atrage atenţia asupra demersului politic care poate specula situaţia creată. „În mare parte, dispoziţiile sunt deja în Codul de procedură penală. Problema este că parlamentarii au plusat atunci când au propus modificările, au ieşit de pe şinele Directivei. Ei se pot prevala politic de această situaţie, dar este în mare parte un discurs artificial“, a afirmat Elenina Nicuţ. 
Tăriceanu înfierează iar „abuzurile“ justiţiei
Ieşirea publică a lui Călin Popescu Tăriceanu pare să confirme această ipoteză.
Şeful Senatului a afirmat că declanşarea procedurii de infringement este un semnal major pentru a stopa abuzurile şi încălcarea drepturilor şi libertăţilor cetăţenilor.
„S-a ajuns până în punctul în care simpli cetăţeni care au intrat în conflict cu oameni sus-puşi în sistem au devenit ţinta abuzurilor, cum a fost cazul Marianei Rarinca. S-a creat un adevărat sistem asemănător cu modelul Securităţii din anii '50. Arestări abuzive, plimbarea oamenilor încătuşaţi prin faţa camerelor de luat vederi, «scăparea» către «UM» din presă de informaţii din dosare. Prezumţia de nevinovăţie a fost încălcată flagrant, totul pentru a convinge opinia publică să închidă ochii la abuzurile comise, într-o logică bolnavă conform căreia «câteva abuzuri» sunt acceptabile, pentru că cei acuzaţi de procurori sunt oricum vinovaţi“, a scris Călin Popescu Tăriceanu pe Facebook.
Avertismentul Comisiei Europene
Comisia Europeană a declanşat procedura de infringement împotriva României pentru nerespectarea Directivei 343/2016 privind prezumţia de nevinovăţie şi a dreptului de a fi prezent la proces în cadrul procedurilor penale.
Concret, potrivit Directivei, statele membre ale Uniunii Europene trebuie să garanteze că, atâta vreme cât vinovăţia unei persoane suspectate sau acuzate nu a fost dovedită conform legii, declaraţiile publice făcute de autorităţile publice şi deciziile judiciare, altele decât cele referitoare la vinovăţie, să nu se refere la persoana respectivă ca fiind vinovată.
Autorităţile de la Bucureşti au fost înştiinţate cu privire la declanşarea procedurii, iar în termen de două luni oficialii trebuie să anunţe ce măsuri iau.
În cazul în care Comisia constată că informaţiile primite nu sunt o garanţie a remedierii situaţiei, atunci se va trece la etapa următoare, care înseamnă un aviz motivat al CE.
