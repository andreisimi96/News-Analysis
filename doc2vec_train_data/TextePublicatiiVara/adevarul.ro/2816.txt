Foto INQUAM PHOTOS / Octav Ganea
Preşedintele Klaus Iohannis a declarat marţi, la recepţia cu prilejul Zilei de naştere a Reginei Elisabeta a II-a, că pentru România, este foarte important să se asigure un tratament echitabil pentru românii din Regatul Unit după Brexit. Şeful statului şi-a început discursul în limba engleză transmiţând felicitări Majestăţii sale Elisabeta a ll-a şi "cele mai calde urări de fericire şi prosperitate poporului britanic".
Ambasadorul Marii Britanii Paul Brummell, la finalul mandatului său: R...
După aceasta, în limba română, Iohannis a vorbit despre legăturile dintre cele două ţări. despre activitatea Prinţului Charles pentru protejarea patrimoniului României, despre activitatea British Council în România şi elogiind activitatea ambasadorului Paul Brummell.
"Doresc, de asemenea, să menţionez un alt atu important în relaţiile noastre bilaterale: comunitatea românească din Regatul Unit, care este foarte bine integrată în societate şi contribuie net şi valoros la economia britanică. Pentru noi, este foarte important să se asigure un tratament echitabil şi nediscriminatoriu pentru cetăţenii români din Regatul Unit în perioada de după Brexit – o decizie pe care o regretăm, dar o respectăm. Sperăm, totodată, să avem un parteneriat bine calibrat şi puternic în ceea ce priveşte relaţiile viitoare dintre Uniunea Europeană şi Regatul Unit, având în vedere multiplele interese comune ale celor două părţi", a afirmat Iohannis în discurs.
"Dedicarea Majestăţi sale faţă de poporul său şi de îndatoririle sale continuă să fie exemplu şi inspiraţie pentru toşi lidderii lumii", a declarat şeful statului la începutul discursului, exorimându-şi  profunda apreciere faţă de munca Prinţului de Wales pentru conservarea patrimoniului ţării noastrea, fie el natural, cultural sau istoric.
Iohannis a precizat că relaţiile româno-britanice sunt foarte bune şi că aniversăm în 2018 15 ani de la crearea Parteneriatului Strategic stabilit în 2003, care s-a dezvoltat puternic în special în domeniul apărării şi securităţii, dar şi în cel comercial.
"Apărarea şi securitatea se evidenţiază ca domeniu esenţial al relaţiilor româno-britanice. Trupele noastre au luptat alături în Afganistan şi in Irak şi împărtăşim aceleaşi preocupări cu privire la securitatea şi stabilitatea pe Flancul Estic al NATO, inclusiv în regiunea Mării Negre. Anul acesta se dovedeşte a fi unul dintre cei mai dinamici în ceea ce priveşte cooperarea româno-britanică în domeniul apărării. Vase ale Marinei Regale servesc drept nave-amiral pentru două dintre Grupările maritime permanente ale NATO prezente în Marea Neagră. Personalul Aviaţiei Regale a fost desfăşurat în România ca parte a Misiunii de patrulare aeriană a NATO, contribuind eficient la asigurarea siguranţei spaţiului nostru aerian. Mă bucur că aceşti bravi piloţi participă şi ei la evenimentul de astăzi cu avioanele lor performante, pe care tocmai le-am admirat", a precizat preşedintele.
Cooperarea comercială româno-britanică este şi ea foarte bună, conform preşedintelui, anul trecut schimburile înregistrând cel mai ridicat nivel din istorie, în valoare de peste 4 miliarde de euro.
"Cu toate acestea, investiţiile britanice în România ar putea fi mai substanţiale şi trebuie să găsim modalităţi de a diversifica în continuare legăturile bilaterale în domeniul afacerilor", a adăugat şeful statului.
Amintind că anul 2018 este un punct de referinţă în istoria modernă a României, prin sărbătorirea a 100 de ani de la Marea Unire, la care şi Regatul Unit şi-a adus contribuţia, preşedintele a afirmat: "Timp de 80 de ani din acest interval, începând din 1938, o instituţie de prestigiu a contribuit, în domeniul educaţiei, al promovării limbii engleze, al societăţii civile şi al artei, la consolidarea relaţiilor româno-britanice. Mă refer, desigur, la Centrul Cultural al Marii Britanii sau British Council, cum este foarte binecunoscut în ţara noastră, care şi-a deschis sediul din România printre primele patru în lume. În cei 80 de ani de activitate în ţara noastră, British Council a colaborat cu mii de români – studenţi, profesori, cercetători, artişti, oameni de afaceri şi chiar factori de decizie – promovând înţelegerea şi preţuirea diversităţii culturale şi facilitând conectarea lor cu realităţile spaţiului occidental.Salut călduros această contribuţie şi îi urez realizări cel puţin la fel de remarcabile şi în anii ce vor urma!".
Iohannis a apreciat că devine o prioritate îmbunătăţirea parteneriatului strategic bilateral, în conformitate cu dezvoltarea relaţiilor dintre Bucureşti şi Londra din ultimii ani şi, mai ales, cu potenţialul şi aşteptările comune.
"Nu în ultimul rând, folosesc acest prilej pentru a-mi exprima aprecierea pentru activitatea pe care a desfăşurat-o Excelenţa Sa domnul ambasador în cei 4 ani de mandat în România. Dedicaţia cu care şi-a îndeplinit sarcinile şi a promovat cooperarea ţării sale cu România constituie, cu siguranţă, un model demn de urmat.Privind cu încredere spre viitorul relaţiilor noastre, închei exprimându-mi convingerea că Parteneriatul Strategic dintre România şi Marea Britanie va deveni şi mai puternic, şi mai profund, spre beneficiul cetăţenilor noştri", declarat preşedinntele Klaus Iohannis în finalul discursului.
