8 iunie 2018, 14:58
Preşedintele Klaus Iohannis a anunţat vineri că va convoca o şedinţă specială a Consiliului Superior de Apărare a Ţării (CSAT) dedicată pregătirii pentru Summitul NATO ce va avea loc peste o lună la Bruxelles. Şeful statului a precizat că imediat ce se va întoarce în Bucureşti va fi decisă şi data acestei şedinţe
Iohannis: Apărarea începe de acasă. Următorul summit NATO trebuie...
„Am abordat agenda viitorului Summit NATO care va ave loc peste o lună. În contextul dinamicii, o acţiune sinergică între NATO şi UE devine tot mai importantă. Am adoptat o declaraţie comună care reflectă obiectivele comune pentru consolidarea securităţii, să consolidăm planul estic la NATO, să implementăm iniţiativele dezvoltate. România abordează aceste chestiuni la modul cel mai serios şi în lumina deciziilor extrem de importante care se vor lua la Summitul NATO, am decis să convoc o şedinţă specială a CSAT, o şedinţă dedicată pregătirii pentru acest summit”, a declarat Klaus Iohannis în cadrul unei conferinţe de presă alături de preşedintele Poloniei, la Summitul B9.
Şeful statului a precizat că data şedinţei CSAT va fi decisă imediat ce se va întoarce în Bucureşti.
„Evident că va trebui să fie destul de repede în următoarele câteva săptămâni, pentru a fi bine pregătiţi. Trebuie să subliniez că a existat şi există o colaborare constantă între Preşedinţie şi MApN, între Secretariatul CSAT, forţele armate şi minister, suntem pregătiţi, vreau doar să fim foarte bine pregătiţi, inclusiv în ceea ce priveşte conţinutul mesajelor politice”, a adăugat Iohannis.
