Dealul de la Şoimuş. Imagini aeriene realizate de Asociaţia Pro Infrastructura.
Asociaţia care a monitorizat în ultimii ani construcţia autostrăzii Lugoj - Deva a publicat imagini aeriene spectaculoase de pe şantierul Lotului IV. Reprezentanţii ei susţin că va mai dura aproape jumătate de an până  la finalizarea lucrărilor în cel mai complicat sector al autostrăzii.
Şirul imens de amenzi date firmelor de pe autostradă: „Şoferii circulă...
Cea mai recentă filmare aeriană de pe Lotul IV al Al autostrăzii Lugoj – Deva arată cum s-au mobilizat drumarii pentru a finaliza în acest an lucrările la cei peste 20 de kilometri ai tronsonului de autostradă.
Reprezentanţii Asociaţiei Pro Infrastructură, care au realizat imaginile şi monitorizează proiectul, susţin că pe cea mai mare parte a acestui lot lucrările se vor încheia în următoarele săptămâni. Vor rămâne, însă, pentru sfârşitul acestui an şi începutul lui 2019 zona nodului rutier de la Şoimuş, Centrul de Întreţinere şi Coordonare din cadrul acestui nod şi dealul de la Şoimuş.
„Din informaţiile pe care le avem, la dealul <<cu lilieci>> de la Şoimuş etapa săpăturii se apropie de final. În cel mai scurt timp constructorul va începe să realizeze într-un ritm susţinut terasamente din pământ armat care vor ajunge până la 20 de metri deasupra nivelului actual al terenului. Deasupra autostrăzii, înspre versant, se vor executa mii de ancore în stâncă, pentru susţinerea plaselor de protecţie. În viziunea antreprenorului general aceste operaţiuni vor fi gata în următoarele cinci luni. Nivelul de dificultate şi volumul imens de muncă ne fac să fim (foarte) sceptici cu privire la acest termen, însă le urăm mult succes constructorilor pentru a se încadra în termenul asumat”, informează Asociaţia Pro Infrastructură.
Informaţiile oferite de asociaţie nu au fost comentate de drumari, însă termenul pe care aceştia l-au avansat pentru finalizarea proiectului este sfârşitul acestui an.
VIDEO: Asociaţia Pro Infrastructură
De patru ani în şantier
Lotul IV al viitoarei autostrăzi Lugoj - Deva se află în şantier din primăvara anului 2014. Construcţia celor 22 de kilometri de autostradă între Deva (Şoimuş) şi Ilia trebuia finalizată în mai 2016, potrivit contractului semnat în 2013 între fosta Companie de Autostrăzi şi Drumuri Naţionale din România (CNADNR) şi drumari.
FOTO: Asociaţia Pro Infrastructură
Lucrările au fost întârziate de mai multe probleme tehnice, dar şi de unele cu totul neobişnuite. Descoperirea în apropiere de Şoimuş a unei peşteri cu lilieci, care au necesitat mutarea, după un an de cercetare a habitatului lor, şi descoperirea în Brănişca a unui cimitir pe traseul autostrăzii au dus la suspendarea execuţiei lucrărilor în zonele afectate pentru mai mult de un an. „Problema peşterii cu lilieci de la Şoimuş bloca lucrările încă din anul 2014”, a informa recent Compania Naţională de Infrastructură Rutieră.
FOTO: Asociaţia Pro Infrastructură
Potrivit celor mai recente estimări ale constructorilor, în 2018 lucrările vor fi finalizate integral pe acest tronson. În prezent, stadiul de execuţie al proiectului este de circa 80 la sută. Cea mai mare provocare o reprezintă excavarea versantului de la Şoimuş, mărginit de Drumul Naţional 76 şi de Râul Mureş şi construcţia nodului rutier de la Şoimuş, în continuarea Autostrăzii Deva - Sibiu.
Vă recomandăm să citiţi şi:
