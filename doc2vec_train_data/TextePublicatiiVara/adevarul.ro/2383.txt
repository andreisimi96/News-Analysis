10 iunie 2018, 11:20
Dumitru Grumăzescu FOTO Adevărul
Reprezentanţii Ateneului din Iaşi au anunţat că cei care vor să aducă un ultim omagiu buchinistului, o pot face luni, în foaierul instituţiei de cultură.
A murit Dumitru Grumăzescu, cel mai important colecţionar al operelor ...
Lumea culturală din Iaşi este în doliu, după ce vineri, anticarul Dumitru Grumăzescu a încetat din viaţă. La scurt timp după aflarea veştii, oficialii Primăriei Iaşi au anunţat că piaţeta din faţa anticariatului de pe strada Lăpuşneanu îi va purta numele. „Anticarul Dumitru Grumăzescu a murit. În memoria lui, mica piaţetă din faţa anticariatului unde şi-a lăsat sufletul îi va purta numele“, a transmis primarul Mihai Chirica.
În faţa anticariatului au trecut zeci de oameni în weekend care au aprins o lumânare şi au adus flori. Tot acolo, reprezentanţii Ateneului au anunţat că s-a deschis şi o carte de condoleanţe. „Luni, 11 iunie 2018, trupul neînsufleţit al maestrului Dumitru Grumăzescu va fi depus în foaierul Ateneului din Iaşi, cu începere de la ora 08.00. Toţi cei care doresc să îi aducă un ultim omagiu celui care a fost Dumitru Grumăzescu, sunt aşteptaţi la Ateneu. Înmormântarea va avea loc tot luni, 11 iunie 2018, de la ora 13.00, la Cimitirul Eternitatea din Iaşi“, au anunţat oficialii Ateneului Iaşi.
Anticarul era cunoscut în toată Europa pentru colecţia dedicată lui Mihai Eminescu , cu peste 10.000 de exemplare structurată pe tematici: carte, ziare, reviste, ilustraţii, cărţi poştale, medalistică.  
