29 mai 2018, 07:30
Firma Nutripork urmează să îşi înceteze activitatea Foto-Arhiva
Ferma de porci Nutripork urmează să îşi închidă activitatea până cel târziu în anul 2020, după ce a ajuns la un acord de principiu cu municipalitatea orădeană. Potrivit înţelegerii, din cele 18 hectare concesionate către fermă, opt vor fi predate Consiliului Local pentru dezvoltarea unui parc industrial, iar Nutripork va cumpăra restul de 10 ha de teren.
FOTO Plantele medicinale folosite încă din Antichitate care pot fi cul...
În urma discuţiilor pe care municipalitatea din Oradea le-a avut cu reprezentanţii Nutripork s-a ajuns la un acord de principiu prin care ferma se angajează că, până în 2020, să închidă activitatea de creştere a porcilor de pe teritoriul municipiului Oradea.
Acordul va fi supus aprobării Consiliului Local Oradea în şedinţa viitoare. Potrivit primarului Ilie Bolojan, în prezent, ferma are în concesiune, până în anul 2048, 18 ha de teren, din care 10 ha sunt ocupate cu clădiri şi batale de colectare a deşeurilor, iar 8 ha sunt terenuri nefolosite.
În acordul de principiu se precizează că Nutripork va renunţa la concesiunea celor 8 ha de terenuri goale, acestea urmând să fie predate imediat Consiliului Local. Pe aceste terenuri, municipalitatea intenţionează să dezvolte un nou parc industrial, care va fi administrat de Agenţia de Dezvoltare Locală Oradea.
Celelalte 10 ha, ocupate de activele firmei, vor fi vândute de muncipalitatea firmei Nutripork, în baza unei evaluări, plata urmând să se facă eşalonat, în maximum cinci ani de la semnarea contractului.
Potrivit înţelegerii, Nutripork se angajează ca, după închiderea fermei, pe teren va dezvolta un alt parc industrial, cu un obiect de activitate complementar celui dezvoltat de municipalitate.
Primarul Ilie Bolojan a prezentat istoricul instalării fermei de porci pe teritoriul Oradiei, precizând că, la momentul încheierii contractului de concesiune, terenul se afla pe teritoriul comunei Sîntandrei. Astfel, în anul 1999, între comuna Sîntandrei şi firma Nutrientul a fost încheiat un contract de concesiune pe o perioadă de 49 de ani, cu posibilitate de prelungire pentru încă jumătate din termen.
Limita administrativă a municipiului a fost modificată în 2001 în direcţia comunei Sîntandrei, ivindu-se astfel un litigiu între Primăria Oradea şi Nutrientul. În 2005, s-a dat o sentinţă definitivă şi irevocabilă a Curţii de Apel Oradea, prin care se constată valabilitatea contractului şi se obligă Primăria Oradea să respecte angajamentele asumate de Primăria Sînmartin.
„În 2008, Nutripork a forţat primăria să semneze contractul, iar în luna iunie, înainte ca noua administraţie să preia mandatul, se semnează un nou contract de concesiune în favoarea firmei Nutripork, valabil şi în prezent”, a menţionat primarul Oradiei.
Redevenţa datorată municipiului Oradea de firma Nutripork, actualizată în 2018, este de 0,32 lei/mp/an. În prezent, pentru cele 18 ha, se încasează 1.000 de euro pe lună, adică 12.000 euro/an. Actualul contract, semnat în 2008, este valabil până în 2048.
Primarul Ilie Bolojan a precizat că, în urma încheierii acestui acord, municipalitatea va putea oferi un nou loc pentru investiţii, iar banii încasaţi vor depăşi sumele primite acum din redevenţa plătită de Nutripork. În plus, va fi rezolvată şi poluarea olfactivă din Ioşia şi Rogerius.
„Astfel, Oradea nu va mai avea surse majore de poluare. Dacă Consiliul Local va valida această înţelegere, practic, la sfârşitul lunii iunie o vom putea pune în aplicare”, a mai declarat Bolojan.
Reamintim că Agenţia pentru Protecţia Mediului Bihor a emis miercuri, 16 mai, o nouă autorizaţie de mediu pentru ferma Nutripork din Ioşia. Documentul este valabil 10 ani, însă reprezentanţii Nutripork vor fi nevoiţi să prezinte anual APM şi Primăriei Oradea un raport de mediu
