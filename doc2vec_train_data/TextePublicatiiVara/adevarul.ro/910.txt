Juncker şi-a cerut scuze pentru că a zis că italienii trebuie să muncească mai mult şi să fie mai puţin corupţi
4 iunie 2018, 02:04
Jean-Claude Juncker FOTO EPA
Sâmbătă, purtătoarea de cuvânt a lui Jean-Claude Juncker a declarat că acesta „regretă profund” că remarcile sale referitoare la problemele Italiei au fost privite ca înjositoare pentru ţară. Mina Andreeva a declarat că vorbele preşedintelui Comisiei Europene nu au fost interpretate în context, pentru că „preşedintele Juncker iubeşte Italia,” conform The Telegraph.
Italia are guvern eurosceptic: Lista miniştrilor
Jean-Claude Juncker a spus pe 31 mai că italienii trebuie să muncească mai mult, să nu mai fie atât de corupţi şi să nu mai aştepte ca UE să le salveze regiunile sărace.
La câteva zile după ce preşedintele italian Sergio Mattarella a apărat locul Italiei în zona euro împotriva liderilor populişti ai ţării, preşedintele Comisiei Europene a spus că este „îndrăgostit” de „frumoasa Italie”, dar nu poate accepta ca UE să fie învinovăţită pentru toate problemele pe care peninsula le are.
„Italienii trebuie să aibă grijă de zonele sărace ale ţării. Asta înseamnă mai multă muncă, seriozitate şi mai puţină corupţie” a spus Juncker. „Îi vom ajuta, aşa cum am făcut-o mereu. Dar nu aruncaţi responsabilitatea pe Uniunea Europeană. O ţară e o ţară, o naţiune e o naţiune. Ţările întâi, după aceea Europa.”
Sâmbătă, într-un interviu acordat unor publicaţii germane, Juncker a îndemnat la ”respectarea Italiei” şi a Guvernului său de alianţă între antisistem şi extrema dreaptă şi ”să nu se facă morală” Romei, conform AFP.
Această alianţă fără precedent va fi condusă de Giuseppe Conte, un jurist novice în politică şi care ar urma să pună în aplicare un program împotriva austerităţii şi securitar asupra căruia cele două formaţiuni s-au pus de acord în urmă cu aproximativ două săptămâni.
Întrebat despre enorma datorie a Italiei, Jean-Claude Juncker a declarat că ”nu susţine deloc să se facă morală Romei. Asta s-a făcut prea mult Greciei, mai ales de ţări germanofone”, ca de exemplu Germania, la vremea crizei elene, a spus el.
El a îndemnat să nu se repete erori comise cu Atena, mai ales ca atunci când premierul Alexis Tsipras, liderul Syriza (stânga radicală) a ajuns la putere, la începutul luii 2015.
”Demnitatea poporului grec a fost călcată în picioare. Asta trebuie să nu se repete acum cu Italia”, a insistat preşedintele CE.
”Eu pledez să se acţioneze cu seninătate. Nu doresc absolut deloc să mă amestec în probleme de politică internă italiană”, a subliniat el.
”Îl apreciez mult pe preşedintele (italian Sergio) Mattarella. Însă, în acest context de criză, eu nu am vorbit cu el. Mă felicit că nu am intervenit, deşi tentaţia a fost mare”, a mărturisit el.
”Italienii au o percepţie fină a ceea este bun pentru ţara lor. Vor reuşi”, a apreciat Juncker.
În Italia, Mişcarea 5 Stele, antisistem,  şi Liga, de extremă dreaptă, au convenit formarea unui Guvern de coaliţie, iar preşedintele Sergio Mattarella a acceptat lista miniştrilor prezentată de premierul desemnat Giuseppe Conte.
Conte a renunţat iniţial la formarea Guvernului în 28 mai, după ce preşedintele a respins nominalizarea lui Paolo Savona la Ministerul Economiei. În locul lui Conte a fost nominalizat Carlo Cottarelli, care ar fi urmat să formeze un Executiv de tehnocraţi, însă eforturile sale au eşuat, iar Cotarelli a renunţat joi seară la nominalizare.
Comform BBC, după o nouă întâlnire cu preşedintele Mattarella, Conte a confirmat nominalizarea profesorului de economie Giovanni Tria, pentru Ministerul Economiei, iar Savona, respins de preşedinte, se va regăsi totuşi în Guvern, dar pe o altă funcţie.
Liderul M5S Luigi Di Maio şi liderul Ligii, Matteo Salvini au anunţat, într-o scurtă declaraţie comună: "Au fost întrunite toate condiţiile pentru un Guvern M5S-Liga".
