7 iunie 2018, 13:14
Puiul de urs. FOTO: Asociaţia Milioane de prieteni Braşov.
Viaţa unui pui de urs rănit grav, care se adăpostea într-un tunel feroviar din Defileul Jiului a fost salvată, pentru moment, după o intervenţie chirurgicală de patru ore.
VIDEO România sălbatică: 14 zimbri au fost aduşi din Germania în Munţi...
Un urs în vârstă de un an şi patru luni, cu un picior sfârtecat şi intrat în putrefacţie, a fost salvat şi operat în sanctuarul Libearty, informează Asociaţia Milioane de prieteni din Braşov.
Puiul de urs a fost găsit de un impiegat de mişcare într-un tunel feroviar din Defileul Jiului. Se afla în stare gravă şi era euizat fizic. A fost tranchilizat de paznicii de vânătoare din Valea Jiului, iar în urma examinării aceştia au constatat că ursul avea o fractură deschisă la piciorul din stânga spate, rana fiind infectată şi plină de viermi. Plăgile au fost dezinfectate, iar apoi ursul a fost predat Asociaţiei de Vânătoare Gorun, cu recomandarea de transfer într-un centru specializat, pentru efectuarea de investigaţii suplimentare şi tratament de specialitate.
Ursul a fost adus de vânători la Ghimbav, în sanctuarul Libearty, unde a fost operat.
„Ursul a ajuns în sanctuarul Libearty în miezul nopţii, la ora 1.00, iar la ora 1.30 a intrat în sala de operaţii. Intervenţia de amputare, singura posibilă în acest caz, a fost deosebit de dificilă din cauza rănii vechi şi a infecţiei foarte puternice. Operaţia a durat patru ore, timp în care ursuleţul a fost perfuzat. Imediat după ce s-a trezit din anestezie, a mâncat pâine cu miere. Dimineaţa, pacientul a fost mutat într-o boxă specială, unde va mai rămâne sub observaţie permanentă. Cu toate acestea, prognosticul este rezervat, pentru că, după vechimea rănilor, ursul a stat blocat timp de câteva zile în tunelul feroviar”, a informat Asociaţia Milioane de prieteni din Braşov. Puiul de urs are nevoie de îngrijire medicală şi de mult noroc susţin reprezentanţii asociaţiei de protecţie a animalelor.
Vă recomandăm să citiţi şi:
