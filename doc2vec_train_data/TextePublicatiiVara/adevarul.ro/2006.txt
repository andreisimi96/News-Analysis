Ce le este interzis pietonilor să facă când traversează strada pe trecerile marcate cu zebră
7 iunie 2018, 18:31
Foto: arhivă Adevărul
Mulţi pietoni se aventurează să traverseze strada pe trecerea de pietoni, neluând în considerare faptul că trebuie să ţină cont de anumite reguli pentru a nu fi accidentaţi sau pentru a nu întârzia nejustificat acţiunile Poliţiei, pompierilor sau ambulanţei.
VIDEO Şoferul fugar care a lovit o fetiţă şi pe tatăl ei pe trecerea d...
Regulile de circulaţie trebuie respectate de toţi participanţii la trafic, indiferent că sunt conducători auto, pietoni sau pasageri în autovehicule, indiferent de vârstă sau de statut social.  Nerespectarea de către pietoni a normelor rutiere nu doar că îi expune la riscul de a fi implicaţi în accidente rutiere, dar îi poate costa şi o amendă contravenţională.
Potrivit art. 167 din Regulamentul de aplicare a Ordonanţei de urgenţă a Guvernului nr. 195/2002 privind circulaţia pe drumurile publice, aprobat prin Hotărârea Guvernului României nr. 1391/2006, pietonilor le este interzis:
a) să se angajeze în traversarea drumului public atunci când se apropie un autovehicul cu regim de circulaţie prioritară care are în funcţiune semnalele speciale de avertizare luminoase şi sonore;
b) să traverseze partea carosabilă prin faţa sau prin spatele vehiculului oprit în staţiile mijloacelor de transport public de persoane, cu excepţia cazurilor în care există treceri pentru pietoni, semnalizate corespunzător;
c) să prelungească timpul de traversare a drumului public, să se oprească, ori să se întoarcă pe trecerile pentru pietoni care nu sunt prevăzute cu semafoare;
d) să traverseze drumul public prin alte locuri decât cele permise;
e) să ocupe partea carosabilă în scopul împiedicării circulaţiei;
f) să traverseze calea ferată atunci când barierele sau semibarierele sunt coborâte ori când semnalul luminos sau acustic interzice trecerea;
g) să circule pe pistele pentru biciclete, amenajate şi semnalizate corespunzător.
Nerespectarea de către pietoni a normelor privind circulaţia pe drumurile publice constituie contravenţie, conform art. 99, al. 1, pct. 3 din Ordonanţa de urgenţă a Guvernului nr. 195/2002 privind circulaţia pe drumurile publice, şi se sancţionează cu 2 sau 3 puncte-amendă. Un punct-amendă reprezintă valoric 10% din salariul minim brut pe economie, stabilit prin hotărâre a Guvernului.
