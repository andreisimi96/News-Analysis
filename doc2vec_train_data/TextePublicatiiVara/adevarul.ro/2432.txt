10 iunie 2018, 18:04
Epidemia de rujeolă continuă să se extindă şi să cuprindă întreaga ţară. Cu aproape 14.000 de cazuri înregistrate la nivel naţional începând din 2016, România continuă să fie cap de afiş în clasamentul european şi în ceea ce priveşte numărul de decese: 55 de persoane, majoritatea copii, au pierdut lupta pentru viaţa.
Şansele ca epidemia să se estompeze, deşi copiii nu mai merg la şcoală, sunt foarte reduse, asta pentru că se va constata o mişcare a colectivităţilor, apreciază specialiştii.
„Ceea ce putem să constatăm este faptul că epidemia s-a mutat pe zona de est. Mai întâi a fost epidemie în zona de vest a ţării şi acum trece în estul ţării unde, conform hărţii în ceea ce priveşte riscul apariţiei epidemiei, s-a mutat în judeţele descoperite, în care rata acoperirii vaccinale e foarte scăzută. Iar epidemia evoluează exact în acele judeţe”, a explicat, pentru „Adevărul”, medicul Gindrovel Dumitra, vicepreşedintele Societăţii Naţionale de Medicina Familiei (SNMF). 
Taberele şcolare, noul loc unde se mută colectivitatea
Concret, cea mai recentă raportare a Institutului Naţional de Sănătate Publică arată că doar în ultima săptămână au fost confirmate 109 cazuri noi de rujeolă, jumătate din ele fiind în judeţele Botoşani şi Buzău. Număr mare de cazuri s-a înregistrat şi în judeţele Iaşi şi Galaţi. 
În total, în România sunt 13.871 de cazuri confirmate de rujeolă, peste 13.200 din ele fiind semnalate la persoane care nu au fost deloc vaccinate, cu nicio doză de vaccin. „Chiar dacă este vară şi urmează o perioadă în care colectivităţile nu vor mai fi atât de frecventate pentru că se apropie vacanţa, nu ne aşteptăm la o scădere a numărului de cazuri de rujeolă. Asta pentru că epidemia nu evoluează în colectivităţile de şcolari şi preşcolari, ci la copiii cu vârste mici, sub un an şi la cei cu vârste între 1 şi 4 ani, care nu frecventează colectivităţile”, a completat medicul Gindrovel Dumitra. 
Potrivit acestuia, se va produce o schimbare a locurilor în care se va dezvolta colectivitatea. „Mulţi dintre copii vor merge la bunici sau în tabere şcolare. Prin urmare, nu estimez că va apărea o reducere a numărului de cazuri. În mod obişnuit, epidemia poate să dureze chiar şi trei, patru ani deşi ne aflăm doar în al doilea an de evoluţie a acestei epidemii, deci potenţialul există”, a punctat specialistul. 
Lipsă acută de vaccin ROR în toată ţara
În ceea ce priveşte lipsa de vaccin ROR (rubeolă-rujeolă-oreion), medicul de familie susţine că aşteaptă să primească doze de vaccin, în condiţiile în care ultima tranşă de doze a ajuns la cabinetul său la începutul lunii mai.
„Aştept în continuare dozele necesare pentru că eu m-am axat la vaccinat doar copiii care nu aveau nicio doză, respectiv copiii care fie erau restanţieri şi nu aveau nicio doză fie copiii în vârstă de nouă luni, la împlinirea vârstei. Astfel că trebuie să recuperez copii din listă. Aştept şi eu vaccinul ROR, momentan nu am nicio veste”, a conchis vicepreşedintele SNMF.
