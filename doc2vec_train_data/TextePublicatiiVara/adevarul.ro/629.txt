Şerban Copoţ va fi alături de copii şi de părinţi în culisele show-ului „Next Star“ FOTO Antena 1
Şerban Copoţ va fi coprezentator în cel de-al nouălea sezon al show-ului „Next Star“ care va începe, în curând, la Antena 1. În emisiunea prezentată de Dan Negru, Şerban va fi „stăpânul culiselor“, omul care îi va descoase pe copii în spatele scenei, cel care va simţi cel mai bine pulsul părinţilor, cel care va trăi alături de ei emoţia fiecărui număr artistic.
Lidia Buble, în juriul unei emisiuni de la Antena 1: „Sper să fac faţă...
„Îmi doream de mult să lucrez cu echipa «Next Star» şi am primit cu bucurie propunerea să fac parte din acest proiect. Voi fi co-prezentator, voi sta cu copiii  în backstage, voi afla poveştile lor şi îi voi introduce în scenă“, spune Şerban.
Cu Dan Negru, prezentatorul „Next Star“, Şerban Copoţ spune că se înţelege foarte bine. „Pe «vulpoiul» de Negru îl ştiu de 18 ani (râde), de când mergeam în emisiunile lui alături de colegii de la Animal X, şi ne înţelegem foarte bine. Abia aştept să învăţ de la el tainele prezentării“, mai spune el.
Show-ul „Next Star“, prezentat de Dan Negru, revine la Antena 1, în curând, cu cel de-al nouălea sezon. Emisiunea va aduce în faţa publicului cei mai talentaţi copii în cele mai diverse domenii. La masa juriului, în acest sezon, se vor aşeza Lidia Buble, Pepe şi Dorian Popa. Ce alte surprize a pregătit echipa „Next Star“, telespectatorii vor afla, în curând, la Antena 1.
