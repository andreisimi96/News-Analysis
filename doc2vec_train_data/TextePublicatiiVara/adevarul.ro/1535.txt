Agresorul poliţistului lovit cu sabia în cap a fost arestat preventiv....
Traficantul de droguri Alexandru Huţuleac zis „Duţu” (29 de ani), din municipiul Rădăuţi, cel care l-a lovit cu sabia în cap de poliţistul Dan Ciprian Sfichi , în timpul unei percheziţii desfăşurate la sfârşitul anului trecut, încarcerat la Penitenciarul Botoşani, a ajuns la spital după ce a suferit o toxiinfecţie alimentară.
După ce duminică, 3 iunie 2018, a servit masa de seara în închisoarea botoşăneană, lui Huţuleac i s-a făcut rău, iar a doua zi a fost transportat la spital, unde a rămas internat. Apropiaţii acestuia iau în calcul orice posibilitate, chiar că cineva i-ar fi vrut răul, deoarece colegul său de celulă este bine mersi deşi a servit acelaşi fel de mâncare.
„Starea de sănătate a lui Alexandru Huţuleac s-a înrăutăţit, în sensul că duminică seara i s-a dat un ghiveci de legume cu mazăre şi i s-a făcut rău. Peste noapte şi în cursul zilei de luni a vomat, a acuzat dureri de stomac, dureri de cap şi o stare generală de sănătate precară. Din exterior, s-a încercat a i se trimite o ambulanţă, care în cele din urmă a ajuns la Penetenciarul Botoşani, iar în prezent este internat. Toate acestea fără a i se înştiinţa familia. Starea de sănătate a lui Alexandru era bună în cursul zilei de duminică, dar aceasta a fost brusc schimbată ca urmare a consumării mesei de seară. Deocamdată nu ştim nici un diagnostic. Probabil este ceva legat de alimentaţie. Ceea ce mai putem spune e că i s-a administrat penicilină injectabilă. Orice e posibil, un alt coleg al său a avut acelaşi fel de mâncare şi este în siguranţă. Acesta este la secţia de boli infecţioase din cadrul Spitalului Botoşani, este internat şi legat de pat cu lanţuri. Luni seara nu s-a dorit a fi internat, însă starea lui a fost din ce în ce mai rea, s-a insistat şi a fost internat. Gardienii se poartă normal cu dânsul”, a povestit un apropiat de-al lui Alexandru Huţuleac.
Reprezentanţii Spitalului Judeţean de Urgenţă Mavromati Botoşani au confirmat faptul că un deţinut de la Penitenciarul Botoşani a ajuns la această unitate medicală cu toxiinfecţie alimentară.
„Un deţinut de la Penitenciarul Botoşani a ajuns la spitalul nostru cu toxiinfecţie alimentară, fiind internat cu diagnosticul prezumtiv de enterocolită”, a declarat Ştefan Bercea, purtătorul de cuvânt al Spitalului Judeţean Botoşani.
Am încercat să obţinem un punct de vedere şi din partea reprezentanţilor Penitenciarului Botoşani, însă ni s-a cerut o solicitare scrisă la care ni s-a transmis că vom primi un răspuns ce nu a mai ajuns până în prezent.
Alexandru Huţuleac a fost trimis în judecată de procurorii DIICOT
La sfârşitul lunii martie 2018, procurorii Direcţiei de Investigare a Infracţiunilor de Criminalitate Organizată şi Terorism – Serviciul Teritorial Suceava l-au trimis în judecată pe inculpatul Alexandru Huţuleac zis „Duţu” , în stare de arest preventiv, pentru săvârşirea infracţiunilor de constituire a unui grup infracţional organizat, ultraj prin tentativă la omor calificat, trafic de persoane, loviri sau alte violenţe şi efectuarea, fără drept, de operaţiuni cu produse ştiind că acestea sunt susceptibile de a avea efecte psihoactive.
Anchetatorii au reţinut faptul că începând cu luna octombie  2016, inculpaţii Alexandru Huţuleac zis „Duţu”, Răzvan Percec şi Andrei – Iulian Lungoci au constituit un grup infracţional organizat, la care în anul 2017 a aderat şi inculpatul Cătălin Valerian Bălici, zis Ralph, grup specializat în comercializarea de substanţe susceptibile de a avea efecte psihoactive.
Începând cu luna octombrie 2016, inculpatul Leonard Dragoş Jurovschi şi fratele său, inculpatul Andrei – Toader Jurovschi, au aderat la grupul infracţional organizat, având rolul de a comercializa către diverşi clienţi, în beneficiul acestora, importante cantităţi cu substanţe psihoactive puse la dispoziţie în acest scop de către inculpatul Alexandru Huţuleac zis „Duţu” care primea  sumele de bani obţinute din respectivele tranzacţii  iar cei doi inculpaţi o cotă parte din sumele încasate.
Începând cu luna august 2017, la grupul infracţional organizat a aderat şi inculpatul Beniamin Valentin Beghean care avea rolul de a comercializa substanţele cu efecte psihoactive puse la dispoziţie de către inculpatul Alexandru Huţuleac, către diverşi clienţi, urmând să-i remită acestuia sumele de bani rezultate primind în schimb o cotă parte din respectivele tranzacţii.
Din coroborarea mijloacelor de probă administrate la dosar, s-a reţinut că, în perioada august 2016 – decembrie 2017, inculpaţii Alexandru Huţuleac şi Răzvan Percec au vândut, împreună cu ceilalţi coinculpaţi, către clienţii de încredere, cantitatea minimă de 1.667 de pliculeţe cu substanţe cu efecte psihoactive, sub formă pulverulentă, destinate consumului prin prizare, cu preţul de 50 de lei/plic.
Dealer de droguri sechestrat şi bătut într-un apartament din Iaşi
În perioada 18 – 28 mai 2017, inculpaţii Alexandru Huţuleac, Răzvan Percec şi Cătălin Valerian Bălici au lipsit de libertate, într-un apartament din municipiul Iaşi, o persoană vătămată pe care au supravegheat-o şi au determinat-o să comercializeze pliculeţe cu substanţe interzise, către diverşi consumatorii care o abordau prin intermediul telefoanelor ce i-au fost puse la dispoziţie în acest scop.
Cum persoana vătămată nu a respectat dispoziţiile trasate în prealabil, în noaptea de 23 spre 24 mai 2017, inculpaţii Alexandru Huţuleac şi Răzvan Percec au descins în locaţia respectivă şi i-au aplicat, cu pumnii şi picioarele, o serie de lovituri în zona feţei şi abdomenului de natură a-i crea mai multe leziuni dureroase, obligându-l astfel, ca urmare a temerii insuflate pentru viaţa sa, să comercializeze  în continuare pliculeţe cu substanţe interzise.
Persoana vătămată a reuşit să fugă din apartamentul respectiv iar, în perioada 29 mai 2017 – 8 iunie 2017, a fost spitalizată, prezentând leziuni de tipul fracturii latero – faciale anterioară şi posterioară dreaptă redusă chirurgical şi imobilizată, echimoză palpebrală superioară şi inferioară dreapta, chemozis conjuctivo – bulbar ochi drept, contuzie coloană cervicală, contuzie toraco – abdominală, dificultăţi de alimentaţie, resturi radiculare multiple, ce au necesitat extracţii dentare – 17, 33, 37, 38, 45, 47, 48, fractură apofiză spinoasă D1, fractură apofiză transversă stângă L3, osteită cronică periapicală 31, 41, 42, pentru care a necesitat 54 – 55 zile îngrijiri medicale, cu incapacitate totală de muncă pe această perioadă.
Poliţistul Sfichi lovit cu sabia în cap de interlopul Duţu în timpul unei percheziţii
La data de 5 decembrie 2017, inculpatul Alexandru Huţuleac l-a lovit cu o sabie, în zona cranio – cerebrală precum şi în zona braţului stâng, pe poliţistul Ciprian Sfichi de la Serviciul de Acţiuni Speciale din cadrul IPJ Suceava, aflat în exercitarea atribuţiunilor de serviciu, cu prilejul pătrunderii în locuinţa inculpatului, în vederea efectuării percheziţiei domiciliare, începând cu ora 06.00., cu scopul de a se sustrage de la urmărirea penală şi de a împiedica efectuarea percheziţiei domiciliare în cauză.
În urma loviturii aplicate de către inculpat, persoana vătămată a suferit un traumatism cranio – cerebral soldat cu plagă cranio-cerebrală fronto – parietală dreaptă cu interesarea etajului anterior al bazei craniului, contuzie şi dilacerare  fronto-parietală dreaptă, fractură complexă bază de craniu, hemoragie subarahnoidiană margine, cort şi interemisferic, edem cerebral difuz, hemosinus frontal drept şi etmoidosfenoidal, plagă tăiată faţa anteroexternă cot stâng suturată, soldată cu leziune moderat severă de nerv ulnar, plăgi contuze liniare faţa anterolaterală antebraţ drept, hematom regiunea anterolaterală 1/3 mijlocie gambă stângă, echimoze şi excoriaţii, pentru care a necesitat 100 – 110 zile de îngrijiri medicale şi care au fost de natură a-i pune în primejdie viaţa.
După câteva luni de spitalizare, poliţistul Ciprian Dan Sfichi a fost externat o perioadă şi lăsat se plece acasă, în sânul familiei. Acesta poate merge pe picioarele lui, însă perioada de recuperare este pe departe de a fi încheiată.
Alte ştiri pe această temă:
