4 iunie 2018, 13:06
Fabrica Saint Gobain de la Călăraşi
Lider mondial în producţia de materiale de construcţii, Saint-Gobain România continuă investiţia la Călăraşi. La începutul anului 2019, compania va lansa o nouă linie de parbrize.
Încep înscrierile pentru Evaluarea Naţională. Primul examen are loc pe...
“Am avut  o întâlnire cu reprezentanţi ai Saint Gobain Glass România şi ai Saint Gobain Sekurit, companii care anul acesta se pregătesc să lanseze, la Călăraşi, o linie nouă de parbrize. Noua fabrică va fi funcţională la începutul anului 2019 şi va avea 120 de angajaţi. Susţin, în calitatea mea de primar, investiţiile în Călăraşi care creează locuri de muncă şi oportunităţi noi.
Prin realizarea acestei investiţii se vor crea noi locuri de muncă şi zona îşi va imbunătăţi atractivitatea, administraţia publică fiind şi ea, în mod indirect, unul din beneficiarii acestei investitii », a anunţat Daniel Ştefan Drăgulin, primarul oraşului, care consideră oportună realizarea investitiei şi va sprijini în continuare astfel de iniţiative.
Trei linii de producţie
Încă de la sfârşitul anului 2017, Saint-Gobain a anunţat că pregăteşte construcţia unei noi fabrici de parbrize pe platforma de la Călăraşi, unde funcţionează deja trei linii de producţie de sticlă, în care s-a investit până acum circa 180 milioane de euro.
„Pentru 2018 avem în plan inaugurarea unei noi linii de producţie de sticlă specială pentru parbrize. Noua linie va avea o capacitate de 500.000 de parbrize anual. De asemenea, vom angaja cu această ocazie alte 130 de persoane”, spunea Norbert Teschner, directorul general al Saint-Gobain Building Glass România, parte a liderului mondial în producţia de materiale de construcţii, Saint-Gobain. Acesta a subliniat că noua investiţie este în linie cu nevoile pieţei locale şi europene.
Fabrică pe 34 de hectare
Investiţia iniţială de pe platforma industrială de la Călăraşi, de 135 de milioane de euro, a fost realizată în 2007 pentru dezvoltarea liniei de sticlă float, pentru ca în 2008 să fie inaugurată linia de acoperiri metalice în urma unei investiţii de 35 de milioane de euro. În 2013 a fost dată în folosinţă şi linia de sticlă laminată, prin alocarea de fonduri în valoare de 6 milioane de euro. De asemenea, 10 milioane de euro au fost direcţionate în alte investiţii şi actualizări ale liniilor existente, pe parcursul celor zece ani.
„În acest moment, fabrica din Călăraşi se întinde pe o suprafaţă de 34 de hectare, construcţia dedicată liniilor de producţie şi birourilor însumând peste 10 hectare”, a adăugat Norbert Teschner. Divizia de sticlă a Saint-Gobain are 486 de angajaţi, din care 249 sunt implicaţi în procesul de producţie.
În 2015, grupul Saint-Gobain a împlinit 350 de ani. Cu vânzări de 38,3 miliarde de euro în 2014, Saint-Gobain operează în 65 de ţări şi are peste 170.000 de angajaţi.  
În România, Saint-Gobain operează 11 unităţi de producţie în opt situri industriale situate în Braşov, Brăneşti, Călăraşi, Ploieşti, Satu-Mare, Tulcea, Turda şi Suceava. Grupul are în România aproximativ 1.000 de angajaţi.
