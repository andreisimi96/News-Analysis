6 iunie 2018, 18:07
Invidia poate dăuna sănătăţii psihice şi fizice
Cel mai probabil, cu toţii am fost de câteva ori în viaţă ţinta manifestărilor provenite din invidie sau, de cealaltă parte, am invidiat pe cineva. În ambele cazuri, sentimentul de invidie este un mare generator de suferinţă. Într-un sens plastic, invidia apare atunci când ne uităm în „curtea“ altuia şi simţim furie, tristeţe şi neputinţă că nu avem un anumit lucru, o persoană sau situaţia lui.
De ce purtăm „masca perfecţiunii“ pe reţelele sociale: explicaţia psih...
În opinia psihoterapeutului Laura Maria Cojocaru, atunci când stârnim sentimentul de invidie, adică îl exteriorizăm, acesta generează un efect în lanţ de alte sentimente dăunătoare pentru sănătatea noastră fizică şi psihică, precum insomnii, stări de anxietate, stări depresive, o furie care ne îndeamnă la comportamente disfuncţionale, în primul rând pentru noi înşine. 
Mai mult decât atât, specialistul consideră că poate fi creionat un portret arhetipal al persoanelor care scot la suprafaţă mai des decât altele sentimentul de invidie, astfel:
Persoanele cu stima scăzută
„Atunci când o persoană are stima de sine scăzută, nu este împăcată cu imaginea ei, cu viaţa ei, cu fizicul ei, cu cercul de prieteni, cu situaţia ei financiară, socială, relaţională. Persoanele invidioase au acumulat frustrări în timp, sunt nesigure pe ele, cu încredere mică în propriile forţe şi râvnesc mereu la ceea ce au alţii. Întrucât nu reuşesc să obţină, există unele persoane care duc invidia la un alt nivel şi doresc răul persoanelor din jur despre care consideră că au o viaţă mai bună“, declară psihologul Laura Maria Cojocaru. 
Persoanele stăpânite de frică
„Acele persoane care experimentează stări de teamă sistematic, cum ar fi frica de prezent, de viitor, de propria neputinţă, frica de a nu fi îndepărtat, frica de a nu primi acceptare, respect, iubire, sprijin de la cei din jur, sunt mai predispuse să trăiască mai des sentimentul de invidie. Frica ne împinge la nesiguranţă, care poate escalada în frustrări din cauza aşa-ziselor nevoi fictive. Persoanele stăpânite de frică sunt mereu de părere că nu au suficient de mult, că alţii au mai mult, dar îşi înfrânează pornirile distructive tocmai din...frică“, explică psihologul.
Persoanele stăpânite de lene
Persoanele leneşe trăiesc mai des sentimentul de invidie decât alte persoane. Persoanele invidioase nu sunt dispuse să urmeze căile de dezvoltare şi de evoluţie pe care le urmează cei care au succes în viaţă, în carieră, în dragoste. Cei invidioşi nu sunt dispuşi să plătească preţul succesului şi anume o doză de efort şi de renunţare în anumite momente la un soi de confort, drept pentru care se mulţumesc doar să invidieze“, conchide psihologul Laura Maria Cojocaru.
Laura-Maria Cojocaru, preşedinte şi fondator al Institutului de Neuro-Programare Lingvistică Somato-Integrativă (INLPSI) şi preşedinte şi fondator al Asociaţiei „Generaţia Iubire“, este psihoterapeut şi trainer în programare neuro-lingvistică. A studiat natura minţii umane urmând 7 formări profesionale cu abordări diferite - psihoterapie integrativă, hipnoză clinică, relaxare şi psihoterapie ericksoniană, psihoterapie de cuplu şi familie, psihologie clinică, neuro-programare lingvistică, terapii florale Bach, consultant Panorama Socială. De peste 8 ani ghidează oamenii atât în şedinţe individuale cât şi de grup şi organizează cursuri şi traininguri în România, cu scopul de a-i face pe oameni să-şi acceseze şi utilizeze la potenţial maxim resursele interioare.
