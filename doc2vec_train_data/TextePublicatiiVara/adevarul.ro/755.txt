Andrei Şerban, Doina Levintza şi Liliana Ţuroiu, la standul ICR de la Bookfest
Numeroase personalităţi din lumea artistică şi culturală au participat, vineri, la lansarea albumului „Costumul de teatru. De la schiţă la miracol“ de Doina Levintza, în cadrul Târgului de Carte Bookfest (30 mai-3 iunie).
Liliana Ţuroiu, preşedinte ICR: „Standul ICR de la Bookfest 2018 este ...
Lanseara albumului „Costumul de teatru. De la schiţă la miracol“ a avut loc în elegantul stand al Institutului Cultural Român de la Bookfest. Standul ICR, conceput la graniţa dintre literatură şi artele vizuale, cu o abordare diferită a spaţiului expoziţional realizată de arhitecta Andreea Macău şi de celebrul artist Mihai Ţopescu, a atras toate privirile şi prin faptul că a fost special decorat, în timpul lansării, cu un manechin îmbrăcat într-o rochie roşie din spectacolul de teatru „Richard III“, model care apare şi pe coperta volumului „Costumul de teatru. De la schiţă la miracol“ publicat în colaborare cu Editura Nemira. 
Albumul celebrei artiste Doina Levintza a fost prezentat de preşedintele ICR Liliana Ţuroiu şi de regizorul Andrei Şerban.
„Mama a fost foarte fericită când am ales drumul creativităţii. Ea îmi spunea: Adună totul în tine, toate bogăţiile trebuie să le ai înlăuntrul tău, pentru că oameni care au avut averi, au rămas săraci şi goi sufleteşte. Emoţia şi magia frumosului mi-au ghidat toată viaţa. Lor le-am dedicat clipele şi visurile mele şi nu am considerat niciun moment că fac un sacrificiu. Mi-am contopit viaţa personală cu creaţia ca să trăiesc în calm şi armonie“, scrie Doina Levintza, în introducerea albumului „Costumul de teatru. De la schiţă la miracol“.
„Am făcut un mare efort ca să adun din toate teatrele din ţară câte puţin din ce a mai rămas. Fac un apel: Vă rog, păstraţi costumele, ca să existe o istorie a teatrului în costume. A fost o muncă imensă să pot face rost de fotografii şi de costume ale marilor actori cu care am avut şansa să lucrez. Din păcate, când eram tânără, nu m-am gândit la faptul că aceste costume trebuie să supravieţuiască dispariţiei actorilor…
E foarte importantă apariţia acestui album, pentru că foarte multe fotografii nu mai există, fototecile teatrelor sunt distruse”, a spus Doina Levintza.  „Costumul de teatru. De la schiţă la miracol, care este o istorie a teatrului, a apărut datorită ICR şi implicării doamnei preşedinte Liliana Ţuroiu, care a făcut un gest extraordinar şi a sprijinit acestă lansare,“ a subliniat artista.
„Privind imaginile de pe aceste pagini, din această adevarată operă de artă editorială, mi-am dat seama, încă odată, de existenţa unui aparent paradox specific scenei şi ecranului. Ne aşteptăm, din partea actorilor, să intre, cum se spune, în „pielea personajelor“, aşa cum interpreţilor li se cere să respecte partitura semnată de compozitor. Tot astfel, regizorul sau scenogaful este liber să adapteze, dar este chemat să nu „trădeze“, în mod fundamental, textul montat. Marii actori, ca şi marii regizori, păstrează totuşi ceva inconfundabil, o marcă proprie în toate creaţiile lor. Scenografiile realizate de Doina Levintza, adecvate întru totul fiecărui spectacol din care fac parte integrantă, au, în acelaşi timp, o asemenea marcă statornică. Şi sunt aşa fiindcă sunt expresia unei astfel de conştiinţe artistice“, a declarat preşedintele ICR, Liliana Ţuroiu.
„Nu cred că importanţa scenografiei, a modei, a industriilor creative, se mai cere, pentru cineva, argumentată. Sunt convinsă că destui spectatori ai spectacolelor la care Doina Levintza a contribuit cu arta şi profesionalismul ei le revăd, cu ochii minţii, pornind de la un element de decor sau vestimentaţie întipărit discret şi durabil în memorie. Din această perspectivă, un album precum cel de faţă reprezintă şi un gest cuvenit de punere în evidenţă, pentru că ne permite să explorămcu atenţia binemeritată, să ne focalizăm asupra elementului vizual constitutiv al oricărui spectacol. Un gest care ar trebui completat, fără îndoială, cu studii şi expoziţii pe aceeaşi temă“, a punctat Liliana Ţuroiu, care a acordat artistei, la finalul lansării, o Distincţie de Onoare pentru întreaga carieră din partea Institutului Cultural Român.
Andrei Şerban: „Doina Levintza se reinventează tot timpul“
La rândul său, regizorul Andrei Şerban a subliniat că Doina Levintza este ca o gură de aer proaspăt, promovând în costumele ei un stil cu siluete avangardiste. „ Doina Levintza nu este numai o femeie celebră, un fel de Florin Piersic al scenografiei. Ea este o femeie foarte bogată pe dinăuntru. În televiziune, Doina Levintza  a făcut spectacole memorabile alături de Alexandru Bocăneţ. În teatru, nu pot să uit creaţiile Doinei alături de Harag Gyorgy. Cu Ciulei a lucrat o singură dată, în Furtuna de Shakespeare,  la Teatrul Bulandra (1979). În film, a lucrat cu Lucian Pintilie, pentru care a recreat lumea lui Caragiale în De ce trag clopotele, Mitică? (1981).
A lucrat cu cei mai mari artişti, alături de care artista s-a dezvoltat,  pe o cale a stilizării şi a esenţializării. A realizat costumele a sute de spectacole în televiziune, în film, în modă.  Doina Levintza se redifineşte pe sine de fiecare dată. Am aflat cu uimire că este şi furnizorul Casei Regale. Costumele Doinei sunt formidabile, sunt întotdeauna o expoziţie. Riscul este că imaginea costumului poate fi mai puternică decât actorul. Doina Levintza se bucură însă de floarea tinereţii. Ea vrea întotdeauna să se schimbe, să facă ceva nou, este tot timpul curioasă, se reinventează tot timpul. Secretul succesului ei? Pasiunea pentru artă şi dorinţa de perfecţiune. Şi faptul că a rămas mereu tânără“, a declarat, la lansare, regizorul Andrei Şerban.
  Colaborarea  Doinei Levintza cu Andrei Şerban a început în anii 1970 şi a fost reluată în anii 90, când regizorul a revenit în ţară. Cei doi artişti au lucrat împreună pentru spectacolele  „Trilogia greacă“, „Noaptea regilor“, „Livada cu vişini“,  „Troienele“ la Opera Naţională Română din Iaşi şi, recent, în „Mult zgomot pentru nimic“ la Teatrul de Comedie.
Doina Leivntza le-a fost partener de creaţie şi regizorilor Cornel Todea, Horia Popescu, Mihai Măniuţiu, Dragoş Galgoţiu, Dan Puric. A creat decoruri şi costume pentru 220 de emisiuni de televiziune, a semnat scenografia a peste 100 de spectacole de teatru, montate pe scene din ţară şi din străinătate (Iugoslavia, Franţa, Marea Britanie, Ungaria), din 1984 a organizat 65 de spectacole de modă.  Este furnizor oficial al Casei Regale din România. A susţinut peste 100 de prezentări ale brandului care îi poartă numele la Monte Carlo, Paris, apoi Washington, New York, Londra, Praga, Geneva, Madrid, Japonia, China, Berlin, Bruxelles, Chicago.
Lansare cu ştaif
ături de invitaţi şi admiratori ai celebrei artiste, la lansarea albumului  Doinei Levintza în standul ICR devenit neîncăpător au venit  ASR Principesa Maria a României (foto), E.S. doamna Taous Djellouli, ambasador al Republicii Algeriene Democratice şi Populare în România, E.S. doamna Rana Mokaddem, ambasador al Republicii Libaneze în România, E.S. doamna Boutheina Labidi, ambasador al Republicii Tunisiene în România, vicepreşedintii ICR  Krizbai Béla Dan şi Mirel Taloş,   Ioan Cristescu, directorul Muzeului Literaturii Române, artistul Dan Coma, actorul Radu Gheorghe, Ion Ioniţă, redactor-şef al revistei „Historia“, alături de numeroşi alţi reprezentanţi ai mass-media.
