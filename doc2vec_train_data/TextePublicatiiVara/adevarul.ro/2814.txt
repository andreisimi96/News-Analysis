12 iunie 2018, 19:36
Maşinile cu volan pe dreapta ar putea fi interzise
Autorităţile române se gândesc serios să tragă pe dreapta maşinile „englezeşti“, din cauza numărului mare accidente grave în care au fost implicate acestea. În Parlament există deja un proiect de lege în acest sens, iar autorităţile analizează cum pot interzice circulaţia maşinilor cu volan pe dreapta.
Peste 12 de sesizări înregistrate anul trecut la Oficiul Naţional de P...
Recent, Consiliului Interministerial de Siguranţă Rutieră din cadrul Autorităţii Rutiere Române (ARR) a avut o întâlnire pe această temă cu reprezentanţii Registrului Auto Român (RAR), Asociaţiei Producătorilor şi Importatorilor de Automobile (APIA), Autorităţii de Supraveghere Financiară (ASF) şi cei ai Direcţiei Poliţia Circulaţiei din cadrul Poliţiei Române. 
Se aşteaptă Brexit-ul
Discuţiile s-au axat tocmai pe găsirea unor soluţii legale de interzicere a maşinilor „englezeşti“ şi, implicit, de identificare a unor măsuri care să conducă la diminuarea numărului accidentelor produse de acestea pe teritoriul ţării.
Potrivit normelor comunitare, orice maşină înregistrată într-o ţară a Uniunii Europene poate circula liber în statele membre. Lituania, Letonia şi Polonia au încercat deja să interzică circulaţia maşinilor cu volan pe dreapta pe teritoriul ţărilor lor, dar calitatea de membru UE al Marii Britanii blocat aceste demersuri. 
Situaţia se va schimba însă după Brexit. 
Totuşi, nu se ştie ce se va întâmpla cu maşinile înmatriculate în Malta, Cipru şi Irlanda, ţări comunitare în care se circulă de asemenea cu maşini cu volan pe dreapta.
Cele mai recente date ale RAR, obţinute de „Adevărul“, arată că pe şoselele din România circulă aproape 40.000 de maşini cu volan pe dreapta, cu numere româneşti. Acestora li se adaugă un număr necunoscut de maşini „englezeşti“ care au încă numere de circulaţie britanice sau au fost înmatriculate în ţara vecină, Bulgaria.
