Preotul Ursac a fost adus la instanţă cu mandat, după ce nu a onorat citaţia
Preotul indicat ca fiind partenerul fostului episcop al Huşilor din filmarea compromiţătoare ce a dus la îndepărtarea din funcţie a înaltului prelat a fost audiat de judecătorii Tribunalului Vaslui.
Secretul filmărilor compromiţătoare cu fostul episcop de Huşi: „Nimeni...
 Preotul Ionuţ Ursac, paroh în localitatea vasluiană Deleni, a fost audiat în calitate de martor în dosarul în care alţi trei clerici sunt judecaţi sub acuzaţia de şantaj. Acesta a fost adus la instanţă de jandarmi, cu mandat, după ce la termenele anterioare a lipsit. Obiectul şantajului l-au reprezentat mai multe filmuleţe în care se presupune că fostul Episcop Corneliu Bârlădeanul apărea în ipostaze sexuale cu diverşi bărbaţi, printre care şi preotul Ionuţ Ursac.
Mai mulţi preoţi din Vaslui, inclusiv elevi ai fostului episcop, dar şi pedagoga internatului în care erau cazaţi seminariştii au afirmat că bărbatul care apărea în imagini alături de fostul episcop era Ionuţ Ursac, iar relaţia dintre cei doi ar fi început încă de când acesta din urmă îi era elev.
În faţa judecătorilor, Ursac a negat că el ar fi cel care apare în imagini, susţinând că de fapt acestea ar fi trucate, iar ipoteza că el ar fi avut o relaţie cu fostul episcop de Huşi ”este o fabulaţie a preoţilor din Vaslui”. Preotul Ionuţ Ursac a declarat judecătorilor că el a văzut filmarea care a apărut în mass-media, dar cum imaginile erau blurate nu şi-a dat seama cine este în film şi nu a recunoscut niciunul dintre cele două personaje în sutană. 
Declaraţiile preotului Ursac au stârnit indignare printre preoţii din Vaslui care susţin că acesta a minţit în faţa instanţei. ”O să ia foc Biblia aceea de la Tribunal de la atâtea minciuni”, a declarat unul dintre preoţii care susţine cu vehemenţă că relaţia dintre fostul episcop şi preotul Ursac ar fi fost una reală şi cunoscută nu doar la nivelul Episcopiei Huşilor. 
Corneliu Bârlădeanul, îndemnat să renunţe la funcţia de episcop
Scandalul care îl are în centrul atenţiei pe PS Corneliu, Episcopul Huşilor,  a izbucnit la jumătatea lunii iunie, după ce înaltul prelat, pe numele său de mirean Corneliu Onilă, a depus o plângere la DNA, Serviciul Teritorial Iaşi, sesizând că ar fi şantajat cu un material compromiţător, de trei preoţi din judeţ, printre care şi arhimandritul Episcopiei Huşilor, Sebastian Jitaru. 
După doar două săptămâni ce anchetă, cei trei clerici inculpaţi au fost trimişi în judecată de DNA. După arestarea preoţilor, presa tabloidă a prezentat o filmare în care ar apărea episcopul, în timp ce întreţine raporturi sexuale cu un bărbat îmbrăcat cu sutană. Respectiva filmare a fost trimisă în forma sa necenzurată către Patriarhia Română şi, ulterior, Mitropoliei Moldovei şi Bucovinei ai cărei reprezentanţi au precizat că, în ea, apare „cel mai probabil” episcopul. În replică, Corneliu Onilă a formulat o plângere acuzând că filmarea respectivă nu ar fi una autentică. 
Veridicitatea înregistrării, care ar fi fost realizată într-o chilie a Episcopiei Huşilor în 2006, a fost confirmată de mai mulţi preoţi din judeţ, care ştiau de existenţa filmării de mai mulţi ani, de fosta pedagoga a Seminarului Teologic din Huşi, dar şi de un fost coleg de cameră a seminaristului, despre care se afirmă că ar fi devenit partenerul episcopului, în anul trei de studii. 
Îndemnat de superior, la şedinţa Sfântului Sinod din august 2017, Corneliu Bârlădeanul şi-a anunţat retragerea din funcţie chiar în ultima zi, scăpând astfel de judecata Consistoriului.
Mai puteţi citi:
