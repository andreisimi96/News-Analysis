13 iunie 2018, 08:12
AT&T a obţinut marţi acordul justiţiei americane pentru preluarea Time Warner, pentru 85 de miliarde de dolari, instanţa respingând încercarea administraţiei preşedintelui Donald Trump de a bloca acordul, ceea ce va declanşa probabil un val de fuziuni, transmite Reuters.
Chinezii de la CEFC şi grupul Penta oferă 2 miliarde de dolari pentru ...
Acordul, care va fi finalizat săptămâna viitoare, este considerat un moment de răscruce în industria media, care a fost complet schimbată de către companii precum Netflix şi Google, divizie a Alphabet, care produc conţinut şi îl vând consumatorilor online, fără să fie nevoie de abonament prin cablu.
Operatorii din cablu, satelit şi wirelles consideră că achiziţiile de companii care creează conţinut pot fi un mijloc de creştere a veniturilor.
Trump, un critic frecvent al postului de televiziune CNN, care este deţinut de Time Warner, a denunţat acordul la anunţarea acestuia, în octombrie 2016.
Judecătorul districtual Richard Leon nu a considerat justificate argumentele guvernului că acordul dintre AT&T şi Time Warner va dăuna consumatorilor, calificând unul dintre argumente ca fiind ”superficial”, iar un altul ”o tâmpenie”.
Decizia judecătorului ar putea declanşa o cascadă de achiziţii a unor producători de filme de către companii de televiziune, fiind posibil ca prima să fie o ofertă a grupului Comcast pentru unele active ale Twenty-First Century Fox.
Fuziunea, care include datoriile, va fi a patra mare preluare care a avut loc vreodată în industria telecomunicaţiilor, mediei şi divertismentului, potrivit datelor Thomson Reuters. De asemenea, ar fi al 12-lea cel mai mare acord de acest fel la nivelul tuturor industriilor.
Judecătorul Leon a conchis că guvernul nu a reuşit să demonstreze impactul negativ al fuziunii asupra concurenţei şi a cerut autorităţilor să nu încerce să îi blocheze decizia prin apel, pentru că ar fi incorect să procedeze în acest fel, fiind improbabil să aibă succes.
”Este un şoc din punct de vedere legal. Cred că vom vedea o încredere mult mai mare a companiilor în fuziunile verticale”, a declarat J.B. Heaton, avocat şi consultant în domeniul litigiilor şi procedurilor legate de reglementări.
Acţiunile AT&T au scăzut cu 1,3% în urma deciziei judecătorului, după închiderea tranzacţiilor de marţi, iar cele ale Time Warner au crescut cu peste 5%.
Titlurile Twenty-First Century Fox au urcat cu 7%, pe fondul aşteptărilor că grupurile Comcast şi Walt Disney ar putea începe un război al ofertelor pentru preluarea activelor sale media.
Acţiunile Comcast şi Walt Disney au scăzut cu 4,3%, respectiv cu 1,8%.
T-Mobile US, Sprint, CBS, Dish Network, Discovery şi Viacom au fost tranzacţionate la rândul lor în creştere.
Departamentul de Justiţie a intentat procesul pentru oprirea fuziunii dintre AT&T şi Time Warner în noiembrie 2017, afirmând că deţinerea a DirecTV şi Time Warner de către AT&T i-ar conferi un avantaj incorect faţă de alţi furnizori de servicii prin cablu care depind de conţinutul Time Warner, cum este Game of Thrones al HBO.
Şeful diviziei antitrust a Departamentului de Justiţie, Makan Delrahim, a declarat că trebuie să citească opinia judecătorului, înainte de a lua decizia să facă apel.
Departamentul de Justiţie nu va fi descurajat, probabil, de această pierdere, a declarat Amy Ray, din partea firmei de avocatură Cadwalader, Wickersham & Taft LLP, notând că Departamentul a reuţit să blocheze alte fuziuni.
Pe parcursul procesului care a durat şase săptămâni, AT&T a argumentat că achiziţia Time Warner va permite obţinerea de informaţii despre utilizatori, necesare să personalizeze publicitatea digitală, aşa cum procedează Facebook şi Google.
AT&T va putea să utilizeze conţinut produs de Time Warner pentru serviciile sale de streaming DirecTV Now şi viitorul serviciu AT&T Watch, care sunt pachete video mai ieftine, cu canale mai puţine.
AT&T a salutat decizia curţii şi a anunţat că se aşteaptă să finalizeze fuziunea înainte de termenul contractual 21 iunie.
Guvernul a estimat o creştere a costurilor supotate de companiile concurente, cum este Charter Communications, cu 580 de milioane de dolari pe an, dacă va fi permisă fuziunea dintre AT&T şi Time Warner.
