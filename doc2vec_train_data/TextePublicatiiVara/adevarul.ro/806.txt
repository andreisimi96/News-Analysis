2 iunie 2018, 19:05
FOTO Daily Mail / Tass
Un fotograf rus a surprins imagini rare cu una dintre locuinţele impunătoare ale dictatorului nord-coreean Kim Jong-un, din apropierea capitalei Phenian.
Liderul nord-coreean deţine cel puţin opt vile în afara Capitalei, în care accesul este restricţionat, dar Valery Sharifulin a fost primit în palatul aflat într-o zonă nedezvăluită din Phenian, întrucât îl însoţea pe ministrul rus de Externe Serghei Lavrov în timpul unei vizite oficiale. 
FOTO Daily Mail / TASS
Imaginile arată o reşedinţă modernă cu un interior minimalist, înconjurată cu grădini atent îngrijte în care se află fântâni arteziene decorate cu delfini. În imaginile surprinse de fotograf în interiorul palatului se văd câteva sculpturi în stil renascentist, iar camerele au ferestre înalte, care se deschid spre grădina imensă.  
Sharifulin a surprins şi imagini din viaţa de zi cu zi a cetăţenilor nord-coreeni, dar, la o privire amănunţită, fotografiile au fost, cel mai probabil, regizate de gazdele nord-coreene, scrie express.co.uk , remarcând trecătorii îmbrăcaţi în costum şi femeile pe tocuri. 
Şeful diplomaţiei ruse Serghei Lavrov a fost primit joi, pentru prima oară, de Kim Jong-un, în apropierea summitului de la 12 iunie între preşedintele american Donald Trump şi liderul nord-coreean.
Kim Jong-un s-a plâns de „hegemonia SUA” şi şi-a manifestat speranţa de a creşte cooperarea cu Rusia.
„Pe măsură ce progresăm în a ajusta situaţia politică în faţa hegemoniei americane, sunt dispus să schimb păreri în profunzime cu conducerea dumneavoastră şi sper că aşa vom face de acum înainte”, i-a transmis liderul nord-coreean lui Lavrov.
”Am evocat în detaliu situaţia internaţională şi în particular problemele care este necesar să fie soluţionate pentru a se ajunge la o denuclearizare a peninsulei coreene prin crearea unui sistem stabil de pace şi securitate”, a declarat Lavrov, citat într-un comunicat.
Şeful diplomaţiei ruse l-a invitat pe liderul nord-coreean în Rusia: „Veniţi în Rusia, suntem foarte bucuroşi să vă primim”, i-a spus Lavrov.
