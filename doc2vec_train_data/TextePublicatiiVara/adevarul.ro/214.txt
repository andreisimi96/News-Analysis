28 mai 2018, 14:17
FOTO Transylvania Travel Guide
Chiar dacă a fost declarată "staţiune de interes naţional", zona Padina - Peştera se împotmoleşte în birocraţie, se plâng hotelierii din zona montană Padina - Peştera, din Munţii Bucegi. Aceştia atrag atenţia că noul Plan Urbanistic Zonal - care nu este definitivat - nu ţine cont de PUG-ul în vigoare, astfel că mai mulţi proprietari de terenuri se vor trezi din intravilan în extravilan dacă forma PUZ-ul dacă va rămâne aşa.
"Am participat la o întâlnire privind situaţia Planului Urbanistic Zonal pentru Staţiunea Turistică Peştera-Padina. Concluzia mea după întâlnirea cu autorităţile CJD este dorinţă este, putinţă nu este! După aproape 20 de ani de când CJD a reluat ideea realizării Staţiunii Montane Peştera - primul PUZ a fost gata în anul 1999), nu-mi vin în minte decât vorbele prietenului meu şi mult regretatului, Victor Sanda: degeaba-i dorinţă dacă nu-i putinţă", a spus Valentin Calcan, preşedintele Asociaţiei turistice Padina - Peştera.
Cea mai frumoasă zonă din Bucegi, cu Vârful Omu, Babele, Sfinxul, Peştera Ialomiţei şi Lacul Bolboci se zbate între multele studii plătite cu bani grei, fără nicio finalizare şi avalanşa gunoaielor, a lipsei autorităţii, a manelelor şi a grătarelor pe margine de râu.
FOTO: Asociaţia Turistică Padina-Peştera
"Am văzut o nouă variantă a PUZ-ului, mult diferită de cele anterioare, o variantă care practic nu ţine cont de PUG-ul aflat în vigoare, cel din anul 2008. De exemplu, în Padina sunt investitori care au cumpărat terenuri în intravilan, cu posibilitatea de a construi pensiuni/hoteluri, iar în actuala propunere acestea sunt într-o zonă de extravilan unde nu se poate monta nici măcar o băncuţă din lemn. Este adevărat, unerori proprietatea privată este privită cu dispreţ dar dacă şi autoritatea judeţeană o ignoră, acest fapt nu este de bun augur", mai spune preşedintele Asociaţiei. 
Practic, staţiune turistică fără investiţii private nu există decât pe documentele din birourile Consiliului Judeţean, atrag atenţia hotelierii. 
"Acolo a fost o neînţelegere. Ei discută de PUZ când noi vorbim de planul de management al Parcului Natural Bucegi. PUZ-ul se face după ce va fi aprobat Planul de Management al Ministerului Mediului. Există o dezbatere publică pe acest subiect miercuri, la Sinaia, la care i-am chemat pe toţi cei care au terenuri pe acolo, să le susţinem interesele, că ăsta e rolul nostru, dar şi pe reprezentanţii celorlalte două judeţe care sunt în Parcul Natural Bucegi, respectiv Prahova şi Braşov. Nu putem să dezvoltăm o staţiune, să faci vile şi blocuri dacă nu avem intravilan, asta e clar. A fost o neînţelegere şi totul se va rezolva", a precizat preşedintele CJ Dâmboviţa, Daniel Comănescu.
Administratorul public al judeţului Dâmboviţa, Ionuţ Săvoiu, spune, la rândul său, că suprafaţa de intravilan din Staţiunea Padina-Peştera se va stabili în urma aprobării Planului de Management.
“PUZ-ul este influenţat de Planul de Management şi PUZ-ul actual care a fost aprobat în 2008, nu este aprobat de Parcul Natural Bucegi. Miercuri are loc o dezbatere publică a Ministerului Mediului, în care se ia în discuţie Planul de Management în cadrul căruia se poate stabili suprafaţa de intravilan. Fără acest Plan de Management nu se poate stabili PUZ-ul, PUZ care stabileşte regulile privind funcţiunile urbanistice pe zona construibilă şi regulamentul de urbanism. Ar trebui urgentat acest subiect ca să se poată dezvolta staţiunea”, a precizat Săvoiu.
“Trebuie să stabilim foarte clar circulaţia, pe unde intri, pe unde ieşi, profilul străzilor dar şi procentul de ocupare şi utilizare a terenului în PUZ, care indică automat şi cât de înalte pot fi clădirile şi cât spaţiu verde va exista”, mai spune administratorul public al judeţului Dâmboviţa, Ionuţ Săvoiu.
Primarul comunei Moroeni, pe raza căreia se află Staţiunea Padina-Peştera spune că Planul de Management nu a fost aprobat până acum pentru că Parcul Natural Bucegi ar vrea ca anumite zone din Bucegi să intre în aria protejată.
Guvernul a aprobat la 15 martie atestarea unor localităţi sau părţi din localităţi ca staţiuni turistice de interes naţional sau local şi modificarea anexei nr.5 la Hotărârea Guvernului nr.852/2008 pentru aprobarea normelor şi criteriilor de atestare a staţiunilor turistice. Pe lista staţiunilor turistice de interes naţional se află şi Zona Peştera-Padina, din comuna dâmboviţeană Moroeni.
Decizia este una benefică pentru zona Padina, unde urmează să se construiasă patru pârtii de schi lungimi cuprinse între 800 şi 3.400 de metri, piscine, instalaţii de transport pe cablu, dar şi noi unităţi de cazare. De asemenea, autorităţile anunţă că se vor reabilita şi moderniza drumurile care duc spre staţiune. 
Investitorii din domeniul turismului pot accesa finanţări structurale europene pentru construirea de structuri de primire turistice. Prin realizarea acestor proiecte, localităţile se vor dezvolta din punct de vedere turistic, ceea ce va determina o creştere a numărului turiştilor de pe piaţa internă şi externă.
La acest moment în zona montană din Dâmboviţa sunt câteva cabane şi un singur hotel. Prima discuţie despre realizarea unei staţiuni montane la Padina-Peştera s-a făcut în 2009, când ministrul Turismului de la acea dată, Elena Udrea, a participat, la Peştera, la conferinţa "Bucegi - investiţie în viitor".
