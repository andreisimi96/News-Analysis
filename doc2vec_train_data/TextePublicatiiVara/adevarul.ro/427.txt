29 mai 2018, 21:52
A fost panică, marţi seara, pe o stradă din cartierul Mihai Viteazu, din cauza unui incendiu care a distrus o casă. Vecinii spun că focul a fost pus intenţionat de proprietar, un pensionar de 77 de ani.
VIDEO Copil pus să care crucea, într-un ritual de invocare a ploii. Im...
La sosirea pompierilor cu două autospeciale de stingere, incendiul se manifesta cu violenţă în podul unei case de pe strada Cometei. Chiar proprietarul casei este arătat cu degetul de către vecini ca fiind cel care a provocat incendiul.
Ei spun despre pensionarul de 77 de ani că în ultima vreme se comporta ciudat. Chiar acum, în timp ce flăcările înghiţeau acoperişul casei, bătrânul refuza să iasă afară.
”Era foarte violent cu nesvasta lui, care a plecat de acasă. În urmă cu două săptămâni a ameninţat-o că dă foc la casă, dacă nu se întoarce”, a declarat o vecină. 
Proprietarul casei incendiate a fost condus într-o autoutilitară a poliţiei pentru declaraţii despre ce s-a întâmplat. Între timp, pompierii au stins incendiul.
Este a doua misiune a pompierilor în cartierul Mihai Viteazu. Un incendiu de vegetaţie a izbucnit în această după-amiază la mică distanţă de casele locuitorilor din zona străzii Piersicului. Pentru că flăcările se apropiau ameninţător de locuinţele lor, oamenii au intervenit cu găleţi de apă şi cu ce au mai avut la îndemână pentru a stinge focul.
Pompierii au sosit imediat la intervenţie, reuşind să lichideze flăcările. Focul ar fi pornit de la romii din zonă, care, în timp ce topeau cupru, au aprins din greşeală vegetaţia uscată. 
