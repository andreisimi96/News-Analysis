4 iunie 2018, 20:37
Participanţii la festival vor putea degusta vinuri din întreaga lume. FOTO: Shutterstock
Cel mai mare festival în aer liber din România dedicat vinului, gastronomiei, culturii şi muzicii, Central Park Wine Festival, va avea loc în perioada 31 august – 2 septembrie 2018, la Cluj-Napoca.
Zeci de angajaţi ai Spitalului Judeţean Cluj ameninţă cu demisia. Oame...
Cluj-Napoca va găzdui, în perioada 31 august – 2 septembrie 2018, prima ediţie a celui mai mare festival în aer liber din România dedicat vinului, gastronomiei, culturii şi muzicii: Central Park Wine Festival. Evenimentul este organizat de către Amprenta Advertising şi se va desfăşura în Parcul Central din Cluj-Napoca şi în clădirea Cazinoului. Timp de patru zile, festivalul propune publicului activităţi variate, menite să transforme acest interval în cel mai vesel sfârşit de săptămână al anului.
„Invităm publicul la un eveniment unic, dedicat tuturor categoriilor de vârstă şi preferinţelor. Central Park Wine Festival înseamnă în primul rând degustare de vinuri premium româneşti şi internaţionale, dar şi o bogată ofertă de preparate culinare delicioase din bucătării diverse. Vom condimenta totul cu muzică live în mai multe puncte ale parcului, cu petreceri tematice mixate, precum şi cu proiecţii de film în aer liber. Pentru că ne dorim să oferim bucurie tuturor oaspeţilor, indiferent de vârstă, vom avea o zonă de activităţi pentru copii, o zonă de relaxare, garden party şi multe alte surprize”, spune Codruţa Vîntu, Managing Partner Amprenta Advertising.
Vinuri din toată lumea
Vinurile care vor da savoare festivalului provin atât din ”lumea veche” – Franţa, Italia, Spania, Portugalia, Grecia, Bulgaria, Republica Moldova, cât şi din ”lumea nouă” – Argentina, Australia sau Chile. Li se vor alătura vinuri româneşti de înaltă clasă, dar şi produse derivate, precum şampanie ori coniac. Licorile aromate vor însoţi delicii culinare din bucătăria grecească, asiatică, franceză, spaniolă, italiană şi românească. Indiferent de gust sau de buget, invitaţii vor fi răsfăţaţi cu arome deosebite şi vor putea achiziţiona orice produse prezentate în cadrul festivalului. Intrarea la toate evenimentele din cadrul festivalului este gratuită. Pentru degustările de vinuri premium este necesară achiziţionarea unui permis de intrare ce poate conţine cinci, zece sau 15 degustări. 
”Creşterea interesului pentru viticultură şi gastronomie în România, în ultimii zece ani, indică un consumator român pregătit să descopere, să se educe şi să interacţioneze într-un cadru care să îi stimuleze pasiunea şi curiozitatea, deopotrivă. Central Park Wine Festival oferă acest cadru, dar plusează şi la capitolul promovarea culturii, precum şi la cel destinat distracţiei.”, completeaza Codruţa Vîntu, Managing Partner Amprenta Advertising.
Festivalul are şi o componentă ecologică, prin promovarea utilizării ambalajelor ecologice, dar şi a agriculturii şi viticulturii organice, precum şi a alimentaţiei sănătoase şi echilibrate. 
