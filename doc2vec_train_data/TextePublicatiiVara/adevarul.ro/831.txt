Kenya ar putea introduce pedeapsa cu moartea pentru braconieri
3 iunie 2018, 04:33
Kenya vrea să accelereze adoptarea unui set de legi care prevede că braconierii pot primi pedeapsa capitală. Măsura vine ca parte a unui efort naţional de a conserva flora şi fauna, relatează The Independent.
VIDEO Ultimul mascul de rinocer alb nordic de pe Terra a murit la vârs...
Najib Balala, ministrul Turismului şi vieţii sălbatice, susţine că odată ce legile vor intra în vigoare, infractorii care comit crime contra vieţii sălbatice vor risca să fie condamnaţi la moarte.
„Am instituit Actul de conservare a vieţii sălbatice, care a fost pus în aplicare în 2013 şi care îi condamnă pe infractori la închisoare pe viaţă sau 200.000 de dolari amendă, însă aceste pedepse nu au făcut mare diferenţă în combaterea braconajului, de aceea propunem o sentinţă chiar mai dură,” a declarat Balala luna trecută, în timpul lansării oficiale a timbrelor care comemorează rinocerul alb nordic.
Ultimul mascul de rinocer alb nordic, Sudan, a murit anul acesta, în martie, la vârsta de 45 de ani, decesul său fiind sinonim cu stingerea acestei subspecii.
Richard Vigne, CEO al rezervaţiei Ol Pejeta, unde a trăit rinocerul Sudan, a declarat că povestea tristă a rinocerului alb nordic va rămâne pentru totdeauna în istorie şi va trage un semnal de alarmă în legătură cu natura sălbatică ce trebuie protejată şi conservată. El a adăugat că, deşi Kenya este un lider mondial în conservarea naturii, există multe specii de animale, în diferite ţări de pe glob care se confruntă cu pericolul dispariţiei.
Anul trecut, 69 de elefanţi şi 9 rinoceri au fost omorâţi de braconieri în Kenya.
Din cauza acestei posibile măsuri, Kenya ar putea intra într-un conflict cu ONU, care se opune pedepsei cu moartea, indiferent de infracţiunile comise.
