29 mai 2018, 15:40
Inaugurarea pasajului şi străzii Popa Şapca din Timişoara  FOTO Ştefan Both
Timişorenii pot circula din nou pe sub pasajul Popa Şapcă, pe strada cu acelaş nume cât şi pe strada Demetriade. Primarul Nicolae Robu a inaugurat lucrările care au costat aproximativ 5,4 milioane de euro.
La doi ani de la începerea lucrărilor, una dintre cele mai circulate artere din Timişoara a căpătat un aspect occidental. 
Circulaţia pe sub Pasajul Popa Şapcă şi strada cu acelaş nume au fost redeschise marţi, la prânz. 
Primarul Nicolae Robu a pregătit şi de această dată un eveniment populist, cu un minirecital de trompete, decernări de diplome pentru cei care au contribuit la lucrare, şampanie şi panlică. 
Lucrările la Pasajul Popa Şapcă au valorat aproximativ 5,4 milioane de euro, bani de la bugetul local. 
Strada are patru benzi de circulaţie, câte două pe sens, de la Punctele Cardinale până la intersecţia cu Cimitirul Eroilor.
Pe sub pod există şase benzi de trafic auto. Patru benzi vor asigura fluenţă traficului pe axa nord-sud, iar două sunt pentru viraje. 
Redeschiderea traficului pe la pasajul Popa Şapcă GALERIE FOTO Ş.Both
Strada Popa Şapcă este una dintre cele mai circulate artere din Timişoara. Conform datelor oferite de primar, într-o oră, circulă pe o singură bandă 1.500 de maşini. Asta înseamnă că în zece ore sunt peste 60.000 de maşini care trec pe această axă.
Proiectul a cuprins şi amenajarea bulevardului Antenei, până la sensul giratoriu de la Cimitirul Eroilor, cât şi amenajarea străzii Demetriade pe porţiunea din zona pasajului. 
„În cadrul lucrărilor s-a impus desfinţarea fostului pasaj, care avea deschiderea de 10,25 metri, şi apoi construcţia acestui nou pasaj. În zonă sunt vestigii arheologice şi după ce s-a săpat, aşa cum era de aşteptat, s-a ajuns la ele şi s-a impus oprirea lucrărilor pentru ca arheologii să poată face cercetarea. Lucrările nu au fost deloc uşoare, mai ales că la pasajul propriu-zis a trebui să se lucreze în timp ce trenurile treceau, întreruperea traficului feroviar s-a impus să fie minimizată. Vă aduceţi aminte, când ploua, aici era un adevărat dezastru, era deliciul presei care putea să surprindă maşini plutind, efectiv. Aşa ceva nu o se mai vadă. 
Pe strada Popa Şapcă şi pe bulevardul Antenei avem acum patru benzi de circulaţie standard, ecartul fiind de 14 metri. Pe strada Demetriade aveam făcută lărgirea la patru benzi în zona învecinată intersecţiei. Asta prefigurează amenajarea întregii străzi Demetriade la patru benzi, de la Fructus la partea de est a oraului, pe toată lungimea ei", a declarat Nicolae Robu. 
„Pasajul are acum 23,5 metri. Avem circa 200 de jardiniere amplasate, avem 270 de ghivece cu flori pe stâlpi în toată zona, avem 11.000 de metri pătraţi de suprafaţă de iarbă. S-au prevăzut instalaţii de irigare. S-a realizat, de asemenea, ca extensie, şi o bretea de inel doi, ca legătura, între strada Baader şi Iulius Mall. Am realizat şi un nou sens-giratoriu. Ceea ce am făcut aici va asigura securitate în trafic, fluienţă în trafic şi reducerea poluării”, a mai spus Robu.
Trotuarul va trebui împărţit frăţeşte între pietoni şi biciclişti pentru că nu a fost loc pentru realizarea unor piste de biciclete.
„Ecartul străzii nu a permis să se realizeze atât aliniamente de copaci cât şi trotuare şi piste de biciclete la cote standard. Una este ce poţi schiţa dintr-un birou, fără să faci măsurători pe teren, şi alta este ceea ce constaţi la faţa locului. Ori la faţa locului s-a constatat că aceasta e strada Popa Şapcă, nu e alta, şi atunci ai de ales. Trebuie să plasez pe ele patru benzi pentru traficul auto sau să faci piste de biciclete?
Astfel s-a ajuns ca cei doi metri, uneori 1,80 de ecart stradal rămas să fie folosit în conceptul de space sharing atât pentru bicilete cât şi pentru pietoni. Asta în condiţiile în care fluxul pietonal în zonă este unul redus. Vrem să încurajăm folosirea bicicletei, îi respectăm pe biciclişti, dar cea mai raţională soluţie a fost cea la care am recurs.
Vrem ca strada să arate superb. Pe ambele părţi avem aliniamente de castani superbi. 200 de copaci”, a explicat Nicolae Robu.
Proiectul a fost făcut de către SC Pod Construct din Iaşi, iar execuţia a revenit antreprenorului SC Silcom Trans din Arad. 
„Valoarea aprobată pentru acest obiectiv în 21 noiembrie 2013, prin HCL nr.582 a fost de 51 de milioane. Valoarea lucrărilor conform contractului, după licitaţie, a ajuns la 28,5 de miloane. Iată ce economie s-a realizat din start printr-o licitaţie corectă, cinstită, cum sunt toate licitaţiile de la Primăria Timişoara. Valoarea totală a lucrărilor este de 27,7 milioane lei. Iată că în timp ce alţii suplimentează valoarea lucrărilor, de multe cu justificări îndoielnice, suspecte, iată că noi reuşim să facem tot ce ne-am asumat, chiar lucruri în plus şi să cheltuim mai puţin decât puteam cheltui conform contractului”, a afirmat Nicolae Robu.
Direcţia Edilitară a Primăriei Timişoara a avut sarcina coordonării acestui proiect şi, împreună cu Direcţia de Mediu, s-au ocupat de toate detaliile. Parteneri importanţi au fost SC Horticultura SA şi SC Rogera SA, care au făcut amenajările de spaţii verzi şi amenajările florale.
