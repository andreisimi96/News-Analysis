Cererea pe segmentul spaţiilor de birouri este într-o continuă ascensiune în Bucureşti, iar cu o rată de neocupare în jur de 8,4% este evidentă necesitatea de noi proiecte, susţine Mihai Păduroiu, Head of Advisory & Transaction Services – Office al CBRE Romania.
STUDIU Mai mult de jumătate din angajaţi sunt deranjaţi de zgomotul am...
Potrivit lui, în prezent, dacă o companie vrea să închirieze birouri pentru 200 de angajaţi într-o cladire în apropierea unei staţii de metrou, s-ar putea să nu găsească! „Identificarea unor spaţii optime durează minimum 12 luni, dar ideal ar fi să ai la dispoziţie 24 de luni”, spune Mihai Păduroiu.
CBRE estimează că segmentul spaţiilor de birouri va continua să se dezvolte în ritm accelerat, pe fondul tendinţei de creştere a cererii şi a unei rate de neocupare mici, de numai 8,4%. Reprezentanţii CBRE prognozează că stocul modern de spaţii de birouri din Bucureşti se va situa, la finalul celui de-al doilea trimestru (T2) din 2018, la aproximativ 2,85 milioane de metri pătraţi. În primul trimestru (T1) au fost livraţi circa 28.000 mp, iar aproximativ 64.000 mp vor fi finalizaţi în T2. Conform estimărilor, în următorii trei ani vor fi terminate proiecte de clădiri de birouri ce vor totaliza o suprafaţă de peste 900.000 mp, dintre care în jur de 185.000 m2 sunt programaţi pentru livrare în 2018 şi 350.000 mp  în 2019.
În momentul actual, în capitală sunt în dezvoltare opt proiecte de spaţii de birouri, cu date de finalizare în cursul lui 2018. Acestea vor ocupa peste 157,000 mp, din care 61% vor fi livraţi în clădiri situate în zona de vest, iar 22% în zona centrală, după cum urmează:
Patru proiecte în zona de vest: clădirea      Campus 6.1, Orhideea Towers, prima clădire din Afi Tech Park, Clădirea      Berlin - parte din proiectul de reconversie din Sema New Project
Trei proiecte în centru: Unirii View, Day      Tower şi D’or
Un proiect în Central Business District (CBD): The Mark
La acestea se adaugă clădirea a doua din      Globalworth Campus, finalizată în T1 în zona Pipera
La sfârşitul anului 2018, stocul modern de spaţii de birouri va atinge pragul de 2,95 milioane de metri pătraţi.
În T1, segmentul spaţiilor de birouri a înregistrat 52 de tranzacţii de închiriere care au însumat 65.500 mp. Domeniile de unde au venit cele mai multe cereri sunt: producţie industrială şi energie cu 36% din total, IT cu 23% şi retail cu 16%. Cererea netă, care nu include renegocieri şi reînnoiri, are o pondere de 82% din activitatea de închiriere, în T1.
Din cererea totală, 36% a fost reprezentată de relocări, urmate de pre-închirieri, cu 34%. Conform estimărilor CBRE, această pondere se va menţine şi în următoarele trimestre, datorită numărului mare de proiecte aflate în construcţie sau a căror dezvoltare va începe în viitor. Chiria contractuală medie rămâne neschimbată faţă de ultima perioadă şi este estimată la 18,5 euro/ mp / lună.
Cele mai active zone, atât din punct de vedere al cererii totale, cât şi al cererii noi, au fost în T1 zona centrală şi zona de vest, urmate de zona de nord. Polurile de birouri din centrul şi vestul Bucureştiului au înregistrat, fiecare, 34% din cererea totală, iar zona de nord, 19%. În 2019, 57% din cei 350.000 mp care sunt programaţi pentru finalizare, vor fi livraţi în zona de vest.
În ceea ce priveşte evoluţia activităţii de închiriere, tendinţa este de creştere începând cu 2012, iar rata de neocupare este într-o scădere continuă, din 2013.
