VIDEO Tudorel Toader, despre şansele unui român condamnat penal de a se angaja la Camera Deputaţilor. „Egalitatea este numai în cadrul aceleiaşi categorii“
8 iunie 2018, 17:42
Ministrul Justiţiei, Tudorel Toader, a susţinut joi o conferinţă de presă la Timişoara
Una dintre condiţiile impuse celor care vor să se angajeze la Camera Deputaţilor, chiar şi pe un post de muncitor necalificat, este să nu aibă cazier. Asta se întâmplă în timp ce preşedintele Camerei Deputaţilor are o condamnare penală definitivă. Prezent la Timişoara, ministrul Justiţiei Tudorel Toader a fost întrebat cum explică această situaţie.
„Cetăţenii sunt egali în faţa legii şi a autorităţilor publice, fără privilegii şi fără discriminări”, spune Constituţia României la articolul 16. În tot acest timp, Camera Deputaţilor, unde preşedinte este Liviu Dragnea, condamnat definitiv la închisoare cu suspendare în dosarul „Referendumul”, le impune celor care vor să se angajeze la Camera Deputaţilor să aibă cazierul curat. Spre exemplu, în anunţurile de organizare a concursurilor pentru posturile de bufetier, brutar sau muncitor necalificat, postate la un moment dat pe site-ul Camerei Deputaţilor condiţia de înscriere la concurs era ca persoanele care se înscriu la concurs să nu aibă cazier judiciar sau antecedente penale.
Pentru un concurs pe postul de consilier în cadrul Serviciului Salarizare de la Camera Deputaţilor, una dintre condiţiile de participare este: fără condamnări definitive pentru săvârşirea unei infracţiuni nedemne de exercitarea unei funcţii publice.
Prezent la Timişoara pentru o vizită de lucru, ministrul Justiţiei, Tudorel Toader a fost întrebat de ce o persoană care a ieşit din penitenciar şi vrea să se reintegreze în societate, spre exemplu, nu se poate angaja ca muncitor necalificat la Camera Deputaţilor, dar preşedintele Camerei Deputaţilor poate fi o persoană condamnată penal. Ministrul Justiţiei a arătat că ipotezele sunt diferite, susţinând chiar că în cazul lui Liviu Dragnea există doar o condamnare în primă instanţă.
„În Constituţie...Egalitate. Ca să vezi dacă ai o abordare unitară trebuie să vezi dacă cei pe care îi judeci, îi evaluezi se află în aceeaşi ipoteză. Aici vă rog să fiţi de acord. Şi dacă nu sunteţi de acord. Şi dacă nu e de acord, tot aşa e cum spun eu. Egalitatea este numai în cadrul aceleiaşi categorii. Profesorii sunt egali între profesori, prefecţii sunt egali între prefecţi, judecătorii egali între judecători. Dumnevoastră aţi pornit cu o premiză diferită. Unul care a fost condamnat, căruia i s-a răsturnat prezumţia de nevinovăţie, a executat pedeapsa şi a ieşit din penitenciar, îl puneţi cu unul care a fost condamnat în primă instanţă şi nu definitiv şi care nu a fost în penitenciar şi nu a ieşit din penitenciar. Egalitate asta înseamnă, să fii în aceeaşi ipoteză. Dacă total sau parţial, ipoteza, premiza diferă egalitatea nici nu are rost să o mai cauţi”, a declarat Tudorel Toader.
Ministrul Justiţiei a sugerat că o comparaţie între o persoană condamnată definitiv şi Liviu Dragnea nu se poate face, fiind două situaţii „diametral opuse”. „Un profesor, nu poţi să spui de ce nu e egal cu un inginer. Nu poţi să spui, de ce un profesor de istorie de la cel mai bun liceu din Timişoara, nu are acelaşi salariu ca un magistrat. Amândoi, oameni oneşti, foarte bine pregătiţi, decenţi, oameni integri, care muncesc şi fac o muncă poate la fel de importantă. Şi ăla are un salariu şi o pensie mare şi ăla nu. Sunt cetăţeni, dar sunt egali? Sunt în ipoteze, în situaţii diferite. Pensionarii sunt egali între ei. Când vreţi egalitate, prima dată verificaţi dacă se află în aceeaşi ipoteză. Dacă nu se află între ei egalitate, nu discutăm. Nu vă referiţi la ipoteze egale. Sunt două situaţii diametral opuse”, a mai declarat Tudorel Toader. 
