9 iunie 2018, 09:52
Ieşeni la mitingul PSD Iaşi FOTO Facebook Andreea Luca
Simpatizanţii PSD din Iaşi s-au strâns în această dimineaţă în faţa Centrului Expoziţional Moldova, o clădire-fantomă de la marginea oraşului, pentru a se îmbarca în autocare spre Bucureşti.
Zeci de oamenii îmbrăcaţi în cămăşi sau tricouri albe ponosite, cu sacoşe în mâini, au început să vină din zonele limitrofe ale Iaşiului pentru a porni încolonaţi spre Capitală.
Liderii PSD din mediul rural fac „prezenţa“ şi numără oamenii cu care au venit în faţa  Centrului Expoziţional Moldova, o clădire deţinută de Consiliul Judeţean Iaşi care stă abandonată.
Tot acolo a ajuns şi şeful judeţului, Maricel Popa, îmbrăcat într-o căma
şă albă cu motive populare. „Vrem transparenţă. Sunt abuzuri în justiţie. Eu mă întreb cine răspunde pentru oamenii care stau în închisoare degeaba? Pentru acest miting, de la Iaşi vor pleca în jur de 5.400 de simpatizanţi şi membri PSD. Nimeni nu a fost forţat să meargă la miting. Se pleacă din trei puncte: Iaşi, Răducăneni şi Paşcani. Va fi şi un tren care pleacă de la gară“, a declarat Maricel Popa. Şeful CJ Iaşi a fost pus sub acuzare de procuorii DNA, în 2017, pentru trei infracţiuni de abuz în serviciu, într-o anchetă privind încredinţarea unor contracte care aveau ca obiect întreţinerea drumurilor judeţene .
Printre ei este şi deputatul PSD Camelia Gavrilă, fosta şefă a Inspectoratului Şcolar Judeţean, dar aceasta nu poartă haine de culoare albă. Codul vestimentar al mitingului PSD nu a fost respectat nici de senatorul PSD Iaşi, Victorel Lupu, prezent şi el în faţa Centrului Expoziţional.
Autocarele sunt încărcate cu apă şi mâncare, puse la dispoziţie de organizatori. Potrivit oficialilor PSD Iaşi, din judeţ vor porni spre Bucureşti în jur de 5.000 de persoane. În jur de 10% dintre aceştia vor pleca din municipiul Iaşi. Oamenii vor lua parte la mitingul anunţat de social-democraţi în Piaţa Victoriei, de la ora 20.00.
