Iohannis:  „Analfabetismul funcţional se reflectă foarte vizibil şi în înaltele  sfere ale politicii româneşti“.
Preşedintele Klaus Iohannis a declarat, miercuri,  la o dezbatere pe tema educaţiei, că analfabetismul funcţional, a cărui  rată este de 42% în România, "se reflectă foarte vizibil şi în înaltele  sfere ale politicii româneşti". În discursul său, şeful statului a  ironizat-o pe Viorica Dăncilă: „Continuăm să ne îndepărtăm de obiectivul  Europa 2020 sau 20-20, cum se spune mai nou, în domeniul părăsirii  timpurii a şcolii“.
Capacitate 2018. Subiectele la Matematică pentru examenul de Evaluare ...
 La evenimentul de lansare World Development Report: „Learning to Realize Education’s Promise”, preşedintele Klaus Iohannis a spus, citând acest raport, că sistemul educaţional trebuie să aibă capacitatea de a face o diferenţă reală în nivelul de cunoştinţe al copiilor, nu doar să bifeze un număr de ani petrecuţi pe băncile şcolii, aceasta fiind o lecţie care se aplică şi României, în condiţiile în care un studiu din 2016 avertiza că ţara noastră are o rată de analfabetism funcţional de 42%, care "se reflectă foarte vizibil şi în înaltele sfere ale politicii româneşti".
"Raportul menţionează o distincţie importantă: cea între şcolarizare şi învăţare efectivă. Sistemul educaţional trebuie să aibă capacitatea de a face o diferenţă reală în nivelul de cunoştinţe al copiilor, nu doar să bifeze un număr de ani petrecuţi pe băncile şcolii. Aceasta este o lecţie care se aplică şi României, în condiţiile în care un studiu din 2016 ne avertiza că ne confruntăm cu o rată de analfabetism funcţional de 42%, care se reflectă foarte vizibil şi în înaltele sfere ale politicii româneşti. Echitatea trebuie să devină o prioritate reală pentru sistemul educaţional. Nu este suficient să asigurăm accesul la educaţie, trebuie să garantăm accesul la o educaţie de calitate, una care chiar aduce valoare adăugată", a afirmat Iohannis.
El a spus că la nivel naţional România se confruntă cu o criză demografică amplificată de un nivel ridicat al abandonului şcolar şi de o participare scăzută la învăţământul superior, iar pe acest fond poate că nu este potrivită concentrarea atenţiei asupra unor sisteme de credite pentru studii în învăţământul superior, în timp este neglijată finanţarea altor proiecte deja începute, destinate creşterii echităţii în educaţia preuniversitară.
"Vorbesc aici şi de insuficienta finanţare a proiectului ROSE, care iniţiase schema de granturi pentru licee, destinată reducerii abandonului şi facilitării tranziţiei spre învăţământul superior. Dar astfel de exemple sunt numeroase. Drept rezultat, continuăm să ne îndepărtăm de obiectivul Europa 2020, sau 20-20 cum se spune mai nou, în domeniul părăsirii timpurii a şcolii, cu o cifră de peste 18%", a declarat Iohannis, ironizând-o pe Viorica Dăncilă.
Preşedintele a mai spus că atunci când se vorbeşte despre obiectivele educaţiei trebuie să fie puse întrebările "Ce şi cum dorim să înveţe copiii şi tinerii din România?" şi "Ce îşi doresc să devină tinerii din România?".
De asemenea, şeful statului a afirmat că educaţia nu se poate limita doar la instruirea unor buni angajaţi, ci trebuie să meargă în direcţia formării unor buni cetăţeni, suficient de informaţi pentru a înţelege principalele dimensiuni ale dezbaterii publice şi pentru a avea spirit de iniţiativă.
"Foarte multe lucruri depind de ceea ce se învaţă la şcoală, unde nevoia de adaptare a programei şcolare la realitatea economică şi socială este pregnantă. Dincolo de calităţile intrinseci ale sistemului educaţional, acesta aduce valoare adăugată în societate atunci când este adaptat nevoilor economiei moderne, caracterizate actualmente printr-un grad ridicat de tehnologizare şi digitalizare. Desigur, educaţia nu se poate limita doar la instruirea unor buni angajaţi, ci trebuie să meargă în direcţia formării unor buni cetăţeni, suficient de informaţi pentru a înţelege principalele dimensiuni ale dezbaterii publice, pentru a avea spirit de iniţiativă, dar şi pentru a-şi cunoaşte drepturile şi obligaţiile civice. Şi aici, foarte multe depind de ceea ce se învaţă la şcoală", a adăugat Iohannis în discursul său.
