Medicul Mihai Nemeţi, coordonatorul echipei care a coordonat operaţia
Compartimentul de chirurgie vasculară de la Spitalul Municipal Blaj a realizat o nouă operaţie în premieră. Este vorba de intervenţia chirugicală la un anevrism de aortă abdominal, o operaţie complexă, de mare anvergură, care se efectuează în mod normal doar în centrele universitare
Pacientul care a suferit operaţia a fost externat după aproximativ opt zile şi se simte bine. Această operaţie a fost o premieră şi pentru judeţul Alba.
„Anevrismul de aortă reprezintă practic o patologie ce implică o dilatare a acestui vas, care este cel mai important vas al acestui organism, un vas care duce sângele spre membrele inferioare si spre organele din cavitatea abdominală. În mod normal acest vas are diametrul de 2 până la 3,5 cm, dar la pacientul pe care l-am rezolvat avea diametrul cuprins între 7 şi 7,5 cm. Era un risc crescut ca acest vas să se rupă, să explodeze, cu consecinţe fatale imediate”, a declarat Mihai Nemeţi, medic specialist de chirurgie cardiovasculară.
Pacientul care a beneficiat de această operatie are 74 ani, este din judetul Vâlcea şi era cunoscut cu anevrism de aortă abdominal. El a fost diagnosticat în 2014 şi la momentul respectiv a amânat intervenţia chirurgicală. Între timp a crescut diametrul acestui vas la dimensiuni care îi puneau viaţa în pericol şi a fost necesară operaţia. Acesta a beneficiat de un bypass aorto-iliac, cu ajutorul unei proteze şi a fost exclusă această zonă dilatată. Este o intervenţie chirurgicală care se efectuează, în general, doar în marile centre universitare, genul acesta de cazuri poate fi rezolvat şi printr-o altă tehnică, endovasculară, însă aceasta se efectuează foarte rar în România, dar în cazul pacientului respectiv nu se putea folosi această procedură.
”Operaţia a durat aproximativ patru ore, ceea ce este foarte bine în condiţiile în care anestezia avea efectul de patru ore şi jumătate, pacientul a necesitat două zile de supraveghere post-operatorie, iar după şapte-opt zile a fost externat. El a fost, în parte, diagnosticat într-un centru univeristar, dar şi colegii de la compartimentul radiologiei au efectuat investigaţii atât înainte, cât şi după operaţie. Consider că această operaţie este o încununare a activitaţii de un an şi opt luni a compartimentului chirurgie vasculară din Spitalul Municipal Blaj, e un efort comun care ne face cât se poate de mândri că Spitalul din Blaj, un spital de categoria a patra, conform clasificării Ministerului Sănătăţii, deci un nivel destinat doar serviciilor de bază, reuşeşte să facă o operaţie de asemenea anvergură şi cu asemenea rezultate”, a completat medicul din Blaj.
La succesul operaţiei au contribui cei medici de la compartimentul anestezie, dr. Iulian Demean şi dr. Cezar Gorcea, împreună cu medicii care au efectuat intervenţia chirurgicală, dr. Raul Şandor şi dr. Mihai Nemeţi, alături de care s-au aflat întreg personalul de la blocul operator, secţiile de ATI şi chirurgie. Înfiinţat în noiembrie 2016, compartimentul de chirurgie vasculară, care funcţionează în cadrul secţiei de chirurgie a spitalului blăjean, are în palmares deja câteva tipuri de intervenţii chirurgicale complexe, efectuate în premieră la Blaj, cum ar fi revascularizarea chirurgicală a arterei carotide şi realizarea unui by-pass aorto femural.
Familia din Alba care obţine profit din cultura de cătină după o investiţie de 5.000 de euro
