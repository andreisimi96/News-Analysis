8 iunie 2018, 11:36
Luni, pe 11 iunie începe Evaluarea Naţională FOTO Adevărul
Cei peste 171.000 de elevi de clasa a VIII-a încheie vineri cursurile, iar de luni vor susţine Evaluarea Naţională. Primele rezultate vor fi anunţate în 19 iunie, iar rezultatele finale ale examenului vor fi afişate în 23 iunie.
Prognoza meteo: Furtuni devastatoare lovesc România. Cât de cald se an...
Conform ordinului de ministru privind structura anului şcolar 2017-2018, cursurile pentru clasa a VIII-a se vor finaliza vineri, 8 iunie. Începând de luni şi până astăzi, elevii de clasa a VIII-a s-au putut înscrie la Evaluarea Naţională. Luni, 11 iunie, începe Evaluarea Naţională, cu proba scrisă la Limba şi literatura română, în 13 iunie se va desfăşura proba scrisă la matematică, iar pe 14 iunie elevii din partea minorităţilor naţionale vor participa la proba scrisă la limba şi literatura maternă. 
Primele rezultate vor fi afişate în 19 iunie, iar contestaţiile vor putea fi depuse în aceeaşi zi, între orele 14.00 - 19.00. Soluţionarea contestaţiilor este programată între 20 şi 22 iunie, iar rezultatele finale vor fi afişate în 23 iunie.
Elevii au avut la dispoziţie modele de subiecte elaborate de Centrul Naţional de Evaluare şi Examinare şi care, potrivit Ministerului Educaţiei, au fost construite în funcţie de trei cerinţe: formulare clară, precisă şi în strictă concordanţă cu programele de examen, nivel mediu de dificultate şi posibilitatea de a fi rezolvate în 120 de minute.
La admiterea la liceu, va conta în proporţie de 80 la sută media generală de la Evaluarea Naţională şi 20 la sută media generală de absolvire a claselor V - VIII.
