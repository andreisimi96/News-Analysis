8 iunie 2018, 08:47
Magistraţii Judecătoriei Vaslui au admis prima eliberare condiţionată în cazul celor şapte violatori din Vaslui, condamnaţi în 2015 la pedepse cuprinse între 6 şi 10 ani de închisoare. Decizia vine după ce, iniţial, un alt complet de judecată s-a opus liberării condamnatului care a primit cea mai mică pedeapsă.
Cei şapte violatori din Vaslui, ameninţaţi cu castrarea chirurgicală ş...
Primul dintre cei şapte căruia i s-a admis liberarea condiţionată este Alin-Dumitru Rotaru, tânărul care a fost condamnat la 6 ani şi 4 luni închisoare, pentru viol în formă agravantă şi lipsire de libertate. El a fost unul dintre cei trei inculpaţi care şi-a recunoscut faptele.
Judecătoria Vaslui a admis liberarea acestuia înainte de executarea integrală a pedepsei, însă a dispus ca intervalul cuprins între data liberării condiţionate şi data împlinirii duratei pedepsei să constituie termen de supraveghere pentru condamnat. Astfel, până la data la care se împlineşte termenul integral al pedepsei, tânărul ca trebui să respecte următoarele măsuri de supraveghere: să se prezinte la Serviciul de Probaţiune Vaslui, la datele fixate de acesta; să primească vizitele persoanei desemnate cu supravegherea sa; să anunţe, în prealabil, orice schimbare a locuinţei şi orice deplasare care depăşeşte 5 zile; să comunice schimbarea locului de muncă; să comunice informaţii şi documente de natură a permite controlul mijloacelor sale de existenţă. 
”Pune în vedere condamnatului dispoziţiile art.100 alin.5 şi art.104 al.2 Cod penal referitoare la conduita sa viitoare şi consecinţele la care se expune, dacă va mai comite infracţiuni sau nu va respecta măsurile de supraveghere ori nu va executa obligaţiile ce îi revin pe durata termenului de supraveghere”, se menţionează în hotărârea pronunţată de Judecătoria Vaslui pe 6 iunie.
Decizia nu este definitivă, însă deocamdată nu a fost contestată de procurori. Hotărârea instanţei poate fi contestată în termen de trei zile de la comunicare.
Hotărârea pronunţată de Completul 1 al Judecătoriei Vaslui vine în contradicţie cu decizia Completului 4 al aceleiaşi instanţe, care s-a opus liberării condiţionate a condamnatului Surleac Ioan. Acesta din urmă a primit cea mai mică pedeapsă, iar instanţa (atât cea de fond, cât şi cea de apel) s-a opus punerii în libertate pentru că acesta nu a achitat daunele morale victimei. 
Salvaţi de recursul compenatoriu
Toţi cei 7 violatori au beneficiat de prevederile recursului compensatoriu. În cazul lui Surleac, din condamnarea de 6 ani, primită în anul 2015, Ioan Surleac a efectuat în mod efectiv 911 zile de închisoare. Pe lângă zilele câştigate urmare a muncii prestate în timpul detenţiei, tânărul condamnat pentru viol în formă agravantă şi lipsire de libertate în mod ilegal  a câştigat 204 zile câştigate ca urmare a cazării în condiţii necorespunzătoare  în închisoare.
Potrivit avocatei victimei, după ce instanţa a respins prima propunere de liberare condiţionată, familiile celor trei tineri propuşi pentru liberare condiţionată au mers la executorul judecătoresc pentru a plăti obligaţiile civile. Astfel, doi dintre condamnaţi, printre care şi Alin Rotaru, au achitat integram sumele reţinute în sarcina lor, iar al treilea o parte din suma reţinută.
Cel de-al treilea condamnat propus pentru liberarea condiţionată, Bogdan Boicu, urmează a afla dacă va fi pus în libertate înainte de executarea integrală a pedepsei pe 12 iunie. În cazul său, cererea este judecată de magistratul care s-a opus liberării condiţionate a condamnatului Surleac.
Violatorii executaţi silit ameninţau că victima se va alege cu ”praful de pe tobă”
”Persoana vătămată nu a ridicat niciul leu din conturi. Când ştie de unde provin acele sume nu ar nicio tragere de inimă. Pentru ea o victorie de moral a fost atunci când s-au majorat pedepsele”, a precizat avocata Mioara Donosă.
Silviu Avadanei (23 de ani), Ionuţ Bogdan Boicu (22 de ani), Petrică Bolboceanu (24 de ani), Silviu Burada (22 de ani), Paul Andrei Burlacu (29 de ani), Alin Dumitru Rotaru (20 ani) şi Ioan Surleac (21 de ani) au fost obligaţi de Curtea de Apel Iaşi să achite victimei, în solidar, suma de 70.000 de lei, cu titlul de daune morale.
La un an de la pronunţarea sentinţei la instanţa de fond, avocata victimei a înaintat o acţiune la Judecătoria Vaslui prin care solicită executarea silită a celor 7 violatori din Văleni. Avocata Mioara Donosă, cea care a reprezentat victima în timpul procesului şi îi apără în continuare interesele, a precizat atuncipentru ”Adevărul” că, împreună cu clienta sa a decis să solicite în instanţă executarea silită, apreciind că s-a scurs suficient timp, în care familiile celor şapte inculpaţi să facă vreun demers pentru reparaţiile morale.
Din contră, mama violatorului Ovidiu Burada, cel care a primit cea mai mare pedeapsă – 10 ani de închisoare, fiind considerat iniţiatorul violului în grup, şi după pronunţarea condamnării definitive a continuat să persifleze victim declarând, făcând referire la daunele morale, că aceasta ”va lua praful de pe tobă cât băieţii sunt închişi”.
Avocata Mioara Donosă a declarat că va continua demersurile legale necesare astfel încât victimei să i se acorde reparaţie morală  pentru trauma şi umilinţele la care a fost supusă  pe tot parcursul anchetei şi a procesului penal.
Daune pentru sfidarea publică şi umilinţa dusă la extrem
Iniţial, fata violată a refuzat să se constituie parte civila în dosar pentru a nu fi acuzată că doreşte să se îmogăţească de pe urma nenorocirii. În replică însă, familiile violatorilor au acuzat-o că din moment ce nu solicit daune înseamnă că nu a fost violată. Curtea de Apel Iaşi a decis majorarea daunelor morale la 70.000 lei, invocând profunda lipsă de respect a celor şapte inculpaţi faţă de o fiinţă umană şi atitudinea sfidătoare a acesora care au manifestat aceeaşi atitudine de dispreţ la adresa victimei, pe care au continuat să o denigreze şi în timpul judecării apelului, demonstrând că ”nu au înţeles nimic după condamnarea instanţei de fond”
Violatorii au depus la dosar diverse sms-uri şi discuţii pe Facebook, în încercarea de a demonstra caracterul imoral al victimei. De altfel, întreaga apărare a celor şapte indivizi din Văleni s-a axat pe acest aspect
Violul care a revoltat România
Cei şapte violatori din localitatea vasluiană Văleni  au scandalizat opinia publică  prin atitudinea sfidătoare şi campania agresivă de denigrare a victimei care au susţinută prin intermediul rudelor şi a prietenilor.  Susţinătorii violatorilor au fost extrem de vehemenţi: au ameninţat jurnaliştii că adună tot satul să îi violeze, iar la finalul procesului, au sărit la bătaie, fiind cu greu liniştiţi de forţele de ordine.  Disputele pe seama acestui caz au apărut după ce violatorii au început să fie apăraţi de comunitatea locală, care considera victima principala responsabilă, sătenii din Văleni apreciind că aceasta ”a primit ceea ce a meritat”. Prietenii violatorilor, au susţinut că de fapt victima nu a fost violată, ci a avut parte de  ”sex surpriză” şi nu merită ”cinci ani de închisoare pentru cinci minute de plăcere”.  
Mai multe ştiri pe aceeaşi temă:
