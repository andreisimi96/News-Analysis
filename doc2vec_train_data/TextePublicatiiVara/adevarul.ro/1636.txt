Premierul danez Lars Lokke Rasmussen FOTO politiken.dk
Premierul danez Lars Lokke Rasmussen a declarat că discută cu alţi lideri europeni asupra înfiinţării unui centru pentru refugiaţii care nu au primit azil. Tabăra ar urma să fie plasată în Europa, dar nu într-o ţară membră UE, scrie Reuters.
Vălul islamic, interzis în Danemarca
Germania, Olanda şi Austria se află printre guvernele implicate în discuţii iar Rasmussen s-a declarat optimist că un proiect pilot ar putea deschide drumul către un nou sistem european de azil în care ar exista mai mult control decât în prezent.
„Sunt optimist. Având în vedere discuţiile cu alţi lideri europeni şi dialogul care are loc la nivel oficial, mă aştept să facem primul pas în acest an“, a declarat el într-un discurs cu ocazia Zilei Constituţiei din Danemarca.
Discuţiile au loc direct între guvernele europene şi nu fac parte dintr-o politică a Uniunii Europene, a adăugat Rasmussen.
„Ca să fiu sincer, ar trebui să fie într-o ţară care nu se află pe lista de destinaţii preferate ale migranţilor sau ale traficanţilor de carne vie“, a precizat el referitor la ţara care ar urma să găzduiască noua tabără.
În primele patru luni ale acestui an, Danemarca a primit puţin peste 1.000 de migranţi, faţă de 21.000 în 2015.
