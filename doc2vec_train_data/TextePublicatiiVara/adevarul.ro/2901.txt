13 iunie 2018, 11:03
Fregata Regele Ferdinand
Portul militar Constanţa va fi gazda unui eveniment inedit, care va avea loc vineri, 15 iunie 2018, când la bordul fregatei „Regele Ferdinand“ vor urca reprezentanţii Casei regale.
După încheierea călătoriei de la Bucureşti la Constanţa cu Trenul Regal, Majestatea Sa Margareta, Custodele Coroanei Române, Alteţa Sa Regală Principele Radu şi Alteţa Sa Regală Principesa Maria se vor întâlni cu marinarii militari şi vor vizita fregata „Regele Ferdinand”. 
Cu acest prilej, distinşilor oaspeţi le vor fi prezentate misiunile executate de militarii din Forţele Navale, precum şi proiectele de dezvoltare ale Marinei Militare Române pe termen mediu şi lung.
Călătoria Trenului Regal în Dobrogea se înscrie în seria evenimentelor dedicate împlinirii a 140 de ani de la revenirea ţinutului dintre Dunăre şi Marea Neagră la Patria-Mamă (1878-2018), dar marchează şi 160 de ani de la inaugurarea lucrărilor liniei de cale ferată Cernavodă – Constanţa. 
