Liderul PNL, Ludovic Orban, spune, referitor la decizia CCR, care a stabilit că preşedintele Klaus Iohannis trebuie să o revoce pe Laura Codruţa Kovesi, că judecătorii au instrumentat o decizie care pare a fi o lovitură de stat şi care pune în pericol democraţia României. Orban a afirmat că CCR tinde să rescrie textul Constituţiei, deşi ar trebui să fie garantul respectării supremaţiei Constituţiei
Predoiu: Decizia CCR, fundamental eronată din punct de vedere tehnic j...
"Şase judecători români au instrumentat o decizie care îmbracă caracterul unei lovituri de stat şi care pune în pericol democraţia României şi care afectează Constituţia României. În urma analizei pe care am făcut-o asupra minutei prezentate public de Curtea Constituţională în cadrul conflictului juridic de natură constituţională, am identificat o serie de elemente extrem de grave. CCR este cea care trebuie să fie garantul respectării supremaţiei Constituţiei, dar chiar CCR încalcă Constituţia, călcând în picioare principiul independenţei justiţiei. Pentru că nu poţi considera că mai este respectat principiul independenţei justiţiei, atunci când magistraţii sunt lăsaţi la cheremul unui ministru al justiţiei, care este numit politic”, a declarat joi în Parlament Ludovic Orban.
Orban acuză CCR că ignoră rolul constituţional al Consiliului Suprem al Magistraturii (CSM) şi a adăugat că CCR nu avea nicio calitate în ase pronunţa asupra motivelor refuzului preşedintelui de a o revoca pe Laura Codruţa Kovesi.
"CCR nu poate să oblige preşedintele să facă ceva în contextul atribuţiilor sale constituţionale. CCR nu poate obliga preşedintele României, care este omul care beneficiază de cea mai mare legitimitate, nu pot şase judecători ai CCR să afecteze atribuţiile constituţionale ale preşedintelui şi să se substituie, de fapt, voinţei exprimate de cetăţeni. Din păcate, CCR tinde să se transforme într-o adunare constituantă, tinde să rescrie textul Constituţiei, nicidecum să interpreteze toate actele sau legile în cadrul constituţional”, a mai spus Orban.
Preşedintele PNL a afirmat, de asemenea, că decizia luată de CCR este neconstituţională şi nu poate fi luată în considerare
"PNL nu poate să stea nepăsător în faţa unei decizii atât de evident neconstituţională şi împotriva democraţiei, considerăm că nu poate fi luată în considerare această decizie a CCR şi mai ales, nu poate să genereze niciun fel de efect în ceea ce priveşte acţiunea şi activitatea preşedintelui României”, a spus Orban.
Curtea Constituţională a constatat miercuri existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi.
CCR arată că, pentru soluţionarea acestui conflict, preşedintele urmează să emită decretul de revocare din funcţie a procurorului-şef al DNA.
Ministrul Justiţiei, Tudorel Toader, spune că decizia CCR valorifică principiul constituţional potrivit căruia procurorii îşi desfăşoară activitatea sub autoritatea ministrului Justiţiei. Toader mai susţine că şeful statului nu are nici o abilitare legală pentru evaluarea competenţelor profesionale sau manageriale ale procurorilor de rang înalt, spre deosebire de ministrul Justiţiei.
