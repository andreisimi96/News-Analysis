4 iunie 2018, 19:05
IKEA South-East Europe începe recrutările a 350 de persoane pentru cel de-al doilea magazin din Bucureşti, care va fi deschis la finalul acestei veri pe Bulevardul Theodor Pallady nr. 57, a informat compania.
FOTO Terenul de la intrarea în Timişoara unde IKEA va construi primul ...
Potrivit acesteia, salariile încep de la 2.615 lei, selectarea angajaţilor se va face prin modalitatea specifică magazinului: după examinarea CV-urilor depuse de candidaţii selectaţi, vor avea loc interviurile telefonice şi interviurile personale, urmând ca cei selectaţi să trecă apoi printr-un proces de testare.
„Peste 350 de angajaţi sunt aşteptaţi să se alăture familiei IKEA din România pe diferite posturi disponibile pe departamentele de vânzări, design interior/visual merchandising, relaţii clienţi şi servicii, case de marcat, mentenanţă, logistică şi depozitare, reaprovizionarea stocurilor, supravegherea zonei de joacă pentru copii şi oportunităţi în serviciile aferente produselor alimentare din Restaurantul Clienţilor, Magazinul cu delicatese suedeze, Bistro şi în Restaurantul angajaţilor”, arată comunicatul companiei.
IKEA le promite viitorilor angajaţi „un pachet complet de beneficii” care include abonamente medicale la o clinică privată, asigurare de viaţă, tichete de masă, decontare lunară a unei părţi din cheltuielile de transport, primă anuală de vacanţă, concediu de odihnă suplimentar, bonusuri de performanţă prin programe demarate de magazin şi altele.
