28 mai 2018, 11:59
FOTO via Homecrux.com
Încă de când au fost introduse pe smartphone-uri, chipurile NFC au facilitat funcţii noi şi interesante, precum plăţile la POS cu ajutorul telefonului mobil sau printarea pozelor prin utilizarea unei conexiuni cu imprimanta care să nu implice reţeaua wireless sau Bluetooth-ul din dotare.
De ce are nevoie Trump de două telefoane inteligente
Tehnologia ”Near Field Communication”, NFC pe scurt, constă în amplasarea unui chip de genul celor contactless de pe cardurile bancare undeva pe partea din spate a smartphone-ului, în funcţie de decizia producătorului în cauză. Acesta activează transmiterea de informaţii prin simpla atingere a telefonului de terminalul de primire.
Se pare că chipurile NFC din iPhone-uri vor primi un update important în acest an, dacă e să ne luăm după zvonurile care încep să iasă la iveală înainte de conferinţa anuală WWDC a producătorului din Cupertino, California. Acestea vor putea fi folosite în viitor pentru a deschide uşa de la casă sau de la maşină sau chiar şi pentru a ”taxa” în mijlocul de transport în comun.
Tehnologia este implementată deja în cadrul campusului Apple, acolo unde angajaţii se folosesc de telefoanele lor pentru a intra în incintă. În plus, update-ul se va face exclusiv software, astfel încât şi modelele mai vechi de iPhone să poată beneficia de noua tehnologie. În România, din păcate, plăţile prin intermediul telefonului sunt încă ceva foarte nou şi limitat, însă ne putem aştepta la dezvoltarea acestui segment în anii care vor urma.
