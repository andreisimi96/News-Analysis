7 iunie 2018, 22:55
Pasajul Dacia din Râmnicu Vâlcea devine impracticabil de fiecare dată când sunt precipitaţii abundente, Foto: voceavalcii.roImagine
În această seară, de 7 iunie, două oraşe din judeţul Vâlcea au fost inundate în urma precipitaţiilor abundente. În Râmnicu Vâlcea, un pasaj auto a fost închis, pentru că devenit impracticabil, iar în zona Maternităţii, o persoană a rămas blocată în maşină. Şi pe Valea Oltului, în zona Călimăneşti, traficul a fost îngreunat de apele care au inundat DN 7.
O serie de străzi din Râmnicu Vâlcea au fost închise traficului, după ce sistemul de canalizare a cedat în urma precipitaţiilor abundente. 
Un pasaj auto, construit pe sub calea ferată care traversează oraşul, a fost inundat ca de fiecare dată când sunt precipitaţii abundente. Circulaţia pe sub Pasajul Dacia a fost oprită.
Pompierii de la ISU Vâlcea au fost alertaţi să intervină şi pentru evacua două persoane care au rămas blocate într-o maşină tractată pe o stradă inundată - Remus Bellu, de lângă Maternitatea Râmnicu Vâlcea. Traficul a fost întrerupt, câteva ore şi pe această arteră, până în jurul orfei 22.35. 
Tot pompierii au acţionat şi pentru a evacua apa din subsolul unei case din Râmnicu Vâlcea, de pe Şirbei Vodă, dar şi în Călimăneşti, în cazul unui beci inundat. 
DN 7 a fost inundat pe mai multe porţiuni din zona staţiunii Călimăneşti - Căciulata, motiv pentru care a fost nevoie de intervenţia motopompelor, iar traficul pe Valea Oltului a fost îngreunat.
