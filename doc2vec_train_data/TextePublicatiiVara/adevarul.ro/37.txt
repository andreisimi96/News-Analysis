26 mai 2018, 19:53
Bărbatul a leşinat într-un bazin de la Geoagiu-Băi
Un bărbat din judeţul Alba, în vârstă de 63 de ani, a murit sâmbătă după ce i s-a făcut rău în timp ce se afla într-un bazin din staţiunea Geoagiu-Băi.
Incidentul a fost sesizat prin numărul de urgenţă 112. Un martor a anunţat că un bărbat a leşinat în timp ce se afla în bazin. După manevrele de resuscitare, personalul ambulanţei care a ajuns la bazin a constatat decesul victimei.
”Bărbatul de 63 de ani, din judeţul Alba, a decedat. I s-a făcut rău în bazin şi a fost scos din apă inconştient. (…) S-a făcut resuscitare timp de 45 de minute, dar fără succes. Colegii bănuiesc un infact miorcardic”, a declarat purtătorul de cuvânt al SAJ Hunedoara.
Poliţiştii au început o anchetă pentru a stabili împrejurările în care a murit bărbatul. ”Din primele verificări, nu sunt suspiciuni de comitere a unei infracţiuni”, a declarat Bogdan Niţu, purtătorul de cuvânt al IPJ Hunedoara.
