4 iunie 2018, 10:29
Foto: arhivă Adevărul
Un poliţist de la Serviciul Rutier Alba a fost plasat sub control judiciar pentru o perioadă de 60 de zile după ce a lovit trei maşini în Timişoara, iar ulterior a refuzat să fie testat pentru cosum de alcool.
Poliţist din Alba, urmărit după ce a lovit trei maşini parcate în Timi...
După ce au aflat de fapta sa, superiorii din IPJ Alba au declanşat cercetarea disciplinară pe care, potrivit procedurilor legale, au suspendat-o până la finalizarea dosarului penal. Din ordinul inspectorului-şef al Inspectoratului de Poliţie Judeţean Alba, agentul şef adjunct a fost pus la dispoziţie până la soluţionarea dosarului, timp în care îi vor fi stabilite anumite sarcini pe care trebuie să le îndeplinească.
Pe numele poliţistului de 39 de ani sunt formulate acuzaţii grave. Acesta este cercetat de colegii lui din Timiş, după ce a tamponat trei maşini parcate în oraşul de pe Bega şi a fugit. Omul legii a fost prins în localitatea Covaci, după ce a fost urmărit de poliţişti. Bărbatul de 39 de ani a fost observat de mai mulţi locuitori ai satului Covaci, de lângă Timişoara. Conducea haotic, iar maşina era avariată serios. Au încercat să îl oprească şi apoi au plecat în urmărirea lui prin sat şi au sunat la 112. 
Poliţiştii de la rutieră au plecat şi ei în urmărirea şoferului fugar şi au dat de el la ieşirea din localitate. Au aflat că şoferul este agent şef adjunct în cadrul Poliţiei Rutiere Alba şi că, înainte de a ajunge în Covaci, a tamponat trei autoturisme parcate pe strada Leandrului din Timişoara. Bărbatul mirosea a alcool, spun oamenii legii, însă a refuzat să sufle în etilotest. El s-a ales acum cu dosar penal pentru refuzul de recoltare a probelor biologice şi distrugere.
