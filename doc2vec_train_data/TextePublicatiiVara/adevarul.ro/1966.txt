Coreea de Sud este angajată în discuţii tripartite cu Coreea de Nord şi Statele Unite în vederea unui acord care să pună capăt, cât mai curând posibil, Războiului Coreei (1950-1953), a anunţat joi Seulul, cu doar câteva zile înaintea unui summit istoric între preşedintele american Donald Trump şi liderul noed-coreean Kim Jong-un, relatează AFP.
„Bucătăria“ summit-ului Trump-Kim, negociată dur INFOGRAFIE
Acest conflict s-a terminat cu un armistiţiu şi nu cu un tratat de pace, ceea ce face ca Nordul şi Sudul să se afle teoretic în continuare în război.
Preşedintele american a anunţat că pacea se va afla în centrul summitului de la 12 iunie, în Singapore, cu liderul nord-coreean.
„Am discutat despre încheierea Războiului Coreei“, a declarat săptămâna trecută Trump, după ce l-a primit la Casa Albă pe generalul Kim Yong-chol - mâna dreaptă a lui Kim Jong-un.
Ministerul sud-coreean de Externe a anunţat joi că s-a angajat în discuţii tripartite cu privire la acest subiect, fără să ofere alte precizări.
„Guvernul va continua discuţiile în trei între Sud, Nord şi Statele Unite în vederea declarării încheierii războiului cât mai rapid posibil“, a declarat pentru presă un purtător de cuvânt al ministerului, Noh Kyu-duk.
El a preczat că Sudul va gestiona un centru de presă în Singapore, săptămâna viitoare, pentru presa sud-coreeană şi străină, alimentând speculaţii cu privire la o posibilă venire la summit a preşedintelui sud-coreean Moon Jae-in.
Însă un oficial de rang înalt de la Casa Albastră, preşedinţia sud-coreeană, a declarat pentru agenţia de presă Yonhap că probabilitatea unui summit trilateral la Singapore este slabă, întrucât Trump a anunţat că întâlnirea de marţi ar putea să fie doar una dintr-o lungă serie.
„Noi am anunţat iniţial că este necesară o declarare a încetării războiului, pentru că noi credem că summitul SUA-Coreea de Nord de la 12 iunie va fi un eveniment unic, însă ţinând cont de situaţia actuală nu există motive de precipitare a lucrurilor“, a declarat această sursă.
