Cei care au plecat cu maşinile personale, au mers să facă prezenţa la stadionul „1 Mai“
Din Olt au pornit spre Bucureşti aproximativ 10.000 de membri de partid şi simpatizanţi. Alte zeci de mii au tranzitat judeţul, autocarele, microbuzele şi maşinile personale cu destinaţia Bucureşti îngreunând traficul pe cel mai circulat drum din judeţ, drumul european E 574.
VIDEO Marea îmbarcare a susţinătorilor PSD din judeţ. „Destui s-au plâ...
Organizaţiei din Olt a PSD i-a revenit sarcina să deplaseze la marele miting PSD 10.00 de membri şi simpatizanţi. Cei mai mulţi, a declarat cu două zile înainte de marele eveniment preşedintele executiv al PSD Olt, preşedintele Cj Olt Marius Oprescu, au plecat cu maşinile personale, evident, alături de alţi membri sau simpatizaţi. Pentru prezenţă, mulţi au avut ca loc de întâlnire, înainte de prânz, stadionul  „1 Mai“ din Slatina, de unde ulterior au pornit spre Bucureşti.
S-a mers foarte greoi pe E 574, şirul de maşini la intrarea în Slatina, dinspre Craiova, fiind de kilometri
Judeţul a fost, însă, tranzitat, de sute de autocare şi microbuze din judeţele vecine, în drum spre Capitală, pe cel mai circulat drum care tranzitează judeţul, E 574, înregistrându-se frecvent blocaje în trafic şi cozi de maşini de kilometri. La intrarea în Slatina, dinspre Craiova, şirul de maşini s-a întins în anumite momente, în intervalul 12,00 – 15,00, pe kilometri.
10.000 de membri şi simpatizanţi din Olt
„Mergem în jur de 10.000 oameni şi transportul e asigurat de oamenii care merg, în mare parte prin mijloace proprii, pentru că transport în comun nu avem în judeţ mare lucru, cei care-au fost mai harnici şi-au închiriat repede câte-un microbuz. Şi sunt anumite microbuze pentru cei care nu vor şi nu s-au descurcat, le închiriază partidu’.Va fi, avem un contract pe partid cu diverse microbuze care le-am găsit şi care vor fi închiriate de partid. Sunt localităţi care şi le-au închiriat ei, organizaţiile locale, şi-atunci n-ar fi corect să vă dau o cifră, că nu le ştiu pe toate. Organizat, pe organizaţii locale, că altfel n-ai nicio şansă să organizezi transport în comun pentru 10.000 de persoane“, declara preşedintele organizaţiei oltene cu două zile înainte ca „nemulţumiţii“ să plece spre Capitală. Nu toţi chiar cu voie bună, a recunoscut acelaşi preşedinte,  declarând: „Consilierii locali ai PSD-ului se simt obligaţi, da, sunt membri de partid, partidul i-a pus consilieri acolo, să nu credeţi că e o treabă la îndemâna fiecăruia sau e o treabă care ne convine. Nu, dar trebuie să-l facem, nu-i o treabă care, să zic, «Dom’ne, ce drag ne e că plecăm la Bucureşti!». Nu-i e nimănui foarte dragă. E nevoie, de-aia mergem, că e nevoie!“, mai spunea Oprescu.
În drum spre Bucureşti, simpatizanţii din Dolj şi Mehedinţi s-au oprit în Olt pentru un scurt popas
În schimb, niciun fruntaş pesedist nu admite că participanţii ar fi cumva şantajaţi sau ameninţaţi să participe, deşi spre Bucureşti au plecat echipe complete din primăriile comunelor, mare parte dintre angajaţii din instituţiile publice, toate cu şefi înregimentaţi PSD sau ALDE etc. Despre semnalele de pe site-ul www.mitingcujapca.ro, tot preşedintele executiv al PSD Olt a declarat:  „Nu-s reale, acuma, ştiţi cum e, în fiecare judeţ avem şi oameni din opoziţie, şi-s băgate la mişto, cred. Nu-s reale, pentru că nu e adevărat, m-am uitat şi eu, da, şi nu e adevărat nimic, nu s-a pus presiune pe nimeni, asta e o poveste, vine cine vrea. (...) Ar fi o nebunie (n.r. – plata protestatarilor), din toate punctele de vedere, şi efortul finaciar pe care ar trebui să-l facă partidu’ şi... Ce facem aici?! Dacă ai adus oameni plătiţi înseamnă că nici votul ăluia nu-l ai, l-ai adus pe-ăla la o acţiune care trebuie, de multe ori asta facem, facem lucruri care trebuie să le facem“.
Pe Facebook au apărut însă şi opinii asumate despre „invitaţiile“ de a participa la marele miting: „Rusine si persoanei care mi a propus 50 ron si o excursie asa...ca tot nu am ce face astazi“, a postat o doamnă pe Facebook.
