REPORTAJ. Ce nu s-a văzut la televizor de la mitingul PSD. „Să nu mai ne bage la puşcărie“. „Mie chiar îmi place DNA“
10 iunie 2018, 12:04
Peste 100.000 de oameni au fost prezenţi în Piaţa Victoriei, mulţi dintre ei fără să ştie de ce
La ora 17.30, vagoanele metroului încep deja să se umple de femei îmbrăcate în ie şi de bărbaţi în tricouri albe. Pe peronul din Piaţa Victoriei, aşteaptă sprijiniţi de scară doi paramedici de la Smurd: „E miting sus, trebuie să fim pregătiţi de orice”. La suprafaţă, acolo unde Calea Victoriei începe, două lumi se despart. Protestarii PSD şi susţinătorii LGBT pleacă în direcţii opuse, toţi cerând, în mod ironic, acelaşi lucru: o ţară normală
Mircea Badea a atins Nirvana în timpul mitingului PSD: „La cât de mult...
Deşi în programul oficial era menţionată ora 20.00 ( 8 seara, cum au precizat organizatorii), mitingul PSD-ALDE a început sâmbătă mult mai devreme, atunci când sute de autocare au intrat în Bucureşti şi s-au retras temporar în parcările de la Romexpo şi de la Parlament. Locurile nu au fost însă suficiente.  Cele mai multe maşini au poposit pe benzile din mijloc care leagă Arcul de Triumf de Piaţa Presei Libere. De acolo, ca într-o competiţie regională, cu steaguri fluturând şi pancarte ce indicau numele judeţelor, zeci de mii de oameni au pornit la pas spre Piaţa Victoriei, majoritatea deja obosiţi. Pe bulevardul Kiseleff, în apropiere de locul final de întâlnire, aşteptau pregătite camionetele pline de baxuri cu apă.
Până să înceapă mitingul împotriva statului paralel, PSD a proiectat în Piaţa Victoriei finala de la Roland Garros. „Hai, Simooonaa! Hai, Simonaa!”, strigau unii protestatari pe măsură ce se apropiau de ecranele mari montate de organizatori. Finala de la Roland Garros nu i-a impresionat însă pe to?i. Câteva grupuri de bărbaţi imitau amuzate scâncetele celor două jucătoare, continuându-şi marşul. Altele admirau cu încântare caii pe care Jandarmii patrulau.
Simona Halep i-a făcut pe protestatari să uite de statul paralel
„Strigă, bă, şi tu! Strig-o pe aia cu Mehedinţi!”, se încurajau manifestanţii entuziasmaţi. După numele oraşelor sau judeţelor din care proveneau, cei mai mulţi mai strigau doar „Jos abuzurile!”, „Să plece Iohannis!” şi „PSD”. Dar nu pentru mult timp. Discuţiile, selfie-urile, mâncatul seminţelor şi desfăcutul cutiilor de bere, se profilau rapid drept principalele activităţi de la protest.
„De ce aţi venit aici?”, a fost întrebarea rostită îndelung de reporteri. „Ca să luptăm împotriva abuzurilor şi a statului paralel!” , răspundeau, la comandă, protestatarii.
A afla, însă, cine este „statul paralel” părea mai degrabă o misiune imposibilă. De la „nu pot să vă spun asta”, la „Iohannis, toţi ăştia care fac abuzuri” şi „Securitatea!”, oamenii au dat dintre cele mai variate răspunsuri, arătându-şi, pe rând, indignarea şi frica. Frica că şi ei ar putea fi oricând arestaţi, deşi nu comit nicio ilegalitate şi nici nu au vreun apropiat sau cunoscut care să fi ajuns în închisoare pe nedrept, după cum singuri mărturiseau într-un final. „Oamenii sunt luaţi cu japca de acasă, nici nu ştii dacă sunt vinovaţi. Nu mi se pare corect. Har Domnului, nu am pe nimeni în jurul meu care să fi fost arestat. Curentul ăsta pleacă  de undeva. Îmi e frică, da. Pot să fiu arestată dacă cumva mă uit urât la unul”, ne-a mărturisit o femeie de 30 de ani venită din Arad. „Să protestăm să nu ne mai asculte telefoanele pentru hoţii, să nu mai ne fure nimeni, să nu mai ne bage la puşcărie, să nu mai ne oblige toate prostiile!”, ne-a declarat un altul.
„Am venit, dar nu să îl susţin pe Dragnea. El fură cel mai mult”
Tineri, mulţi pensionari, bărbaţi şi femei de vârste medii şi meserii diferite, bătrâni cocoşaţi de muncă, galerii de fotbal şi profesori însoţiţi de grupuri mici de adolescenţi care refuzau să ne vorbească – au fost câteva dintre categoriile prezente la mitingul PSD.
Pe scenă, liderii PSD insistau că Iohannis şi Kovesi sunt vinovaţi pentru toate relele din România, dar în oamenii veniţi din ţară nu erau mulţumiţi nici de Parlament şi nici de Guvern. „Ăia din Parlament sunt vinovaţi, că nu lasă Guvernul să facă ce trebuie”, ne-au explicat doi bărbaţi din Arad. „Eu vă spun sincer, am venit pentru cineva. Mie nu îmi place guvernul ăsta şi nici de PSD. Ne-au dat 300 de lei la salariu? Păi cu ce mă încălzeşte dacă au scumpit tot? Opt milioane dau pe benzină, că fac naveta. Numai rău ne-au făcut de când sunt şi, ascultaţi-mă pe mine că sunteţi tânără, din ce în ce mai rău o să fie. Mie chiar îmi place DNA. Cred că e cam singura instituţie care mai face ceva în ţara asta. Dar, ce să facem? A trebuit să venim”, ne-a spus resemnat un profesor de 40 de ani din Gorj.
Întrebaţi despre Viorica Dăncilă, cei mai mulţi refuzau să comenteze. „Se fură în România, acest guvern nu e cel mai bun, dar încearcă şi ei!”, „Doamna Dăncilă cred că nu a luat încă Bacalaureatul, mai are puţin de învăţat”, „Nu aţi văzut ce au zis oamenii ăia din Parlamentul European? Râdeau de noi când am pus-o pe ea”.
În timp ce preşedintele social-democrat îndemna mulţimea să spună stop abuzurilor şi promitea că va face „curăţenie după şobolani”, câteva grupuri din faţa scenei îl încurajau scandând „Liviu Dragnea nu ceda, noi suntem de partea ta!”, iar cei mai mulţi oameni începeau deja să plece spre autocare. „De la Constanţa am venit, dar nu să îl susţinem pe Dragnea. Nu îmi place de Dragnea. Eu cred că el fură cel mai mult”, a mărturisit un tânăr cu un picior pe treapta autocarului. „Dacă nu vor înţelege ca regimul lor s-a sfârşit, vom veni din nou şi nu vom mai pleca. Românii s-au trezit din somnul cel de moarte în care ne-adânciră barbarii de tirani”, şi-a încheiat liderul PSD discursul. În timp ce liderul PSD rostea ultimele vorbe, pe clădirea Guvernului a fost proiectat mesajul „rezist” .
La marginea mulţimii, acolo unde se putea în sfârşit respira, un jandarm a ieşit din cordon şi ne-a întrebat compătimitor de unde suntem. „Adevărul? Cred că mai bine ar fi să nu spuneţi adevărul.”
Protestatarii au plecat, gunoaiele au rămas
