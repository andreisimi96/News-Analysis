3 iunie 2018, 13:02
Washingtonul a impus , începând de la 1 iunie,  taxe pentru importurile de aluminiu şi oţel din Uniunea Europeană, Canada şi Mexic, încheind o perioadă de două luni în care aceste state au fost exceptate de la astfel de măsuri. Întreg comerţul transatlantic este ameninţat, piaţa europeană ar putea fi invadată de produse „Made in China“.
Misterul scrisorii supradimensionate trimise de Kim Jong-un lui Trump...
Secretarul american al Comerţului, Willbur Ross, a declarat că va fi impusă o taxă de 25% pentru importurile de oţel şi 10% pentru importurile de aluminiu. „Aşteptăm noi negocieri, atât cu Canada şi Mexic cât şi cu Comisia Europeană pentru că mai sunt şi alte aspecte care trebuie rezolvate”, a declarat Ross. Acesta nu a spus ce s-ar mai putea face pentru a fi ridicate taxele. 
Impunerea acestor tarife este menită să servească promisiunii lui Trump de a proteja industria americană, dar decizia este întâmpinată de replici feroce din partea aliaţilor, dar şi a companiilor americane, scrie „New York Times“.
UE pregăteşte contramăsuri
Preşedintele Comisiei Europene, Jean-Claude Juncker, a declarat că Uniunea Europeană va anunţa „măsuri de contracarare” şi a numit taxele americane „protecţionism, pur şi simplu”. Comisarul european pentru comerţ, Cecilia Malmstrom, a declarat că UE este pregătită acum „să declanşeze un proces” la Organizaţia Mondială a Comerţului privind decizia Washingtonului.
Marea Britanie a anunţat că nu va semna niciun acord comercial cu SUA dacă acesta nu este în propriul său interes, a declarat sâmbătă ministrul britanic pentru comerţ internaţional, Liam Fox întrebat dacă Londra ar accepta o înţelegere în condiţii impuse de preşedintele american Donald Trump.
Regatul Unit a discutat despre posibilitatea încheierii unui acord comercial cu Statele Unite în contextul în care se pregăteşte să părăsească anul viitor Uniunea Europeană, cel mai mare partener comercial al său.
Bruno Le Maire, ministrul Finanţelor din Franţa, a acuzat administraţia Trump că tratează piaţa de schimb globală ca un film western de la Hollywood, declarând că taxele americanilor sunt „nejustificate, nejustificabile şi periculoase” pentru economia globală pentru că riscă să lanseze un conflict care va afecta pe toată lumea. 
Şi cancelarul german Angela Merkel a declarat că UE „va răspunde într-un mod inteligent, coordonat şi decisiv”. Dar analistul Henrik Böhme scrie pentru DW că deşi UE ar trebui să vorbească la unison, nu o va face. Germania, campioană la export, probabil cea mai afectată de noile taxe americane, nu ţine cont de Bruxelles ci îşi va apăra propriile interese. Destui europeni, care nu-i agreează pe germani (vezi situaţia din Italia), nici nu s-ar supăra dacă Germania ar încasa-o. 
Ministrul american al comerţului dă asigurări că SUA nu vor fi afectate de contramăsurile europene şi că în timp Europa va trece peste problema acestor tarife, notează Business Insider.
Trump nu mai vrea Mercedes pe Fifth Avenue
Iar măsurile protecţioniste s-ar putea să nu se opreasxcă aici. Preşedintele american Donald Trump i-ar fi  spus preşedintelui Franţei, Emmanuel Macron, că-şi va menţine politica comercială, iar una dintre ţinte este eliminarea maşinilor Mercedes-Benz de pe străzile din New York, relatează CNBC.
Preşedintele american speră să blocheze accesul pe piaţa din SUA pentru producătorii de maşini de lux din Germania, conform unui reportaj al revistei WirtschaftWoche din Germania. 
Citând mai mulţi diplomaţi americani şi europeni, dar care au vrut să rămână anonimi, revista de business a scris că Trump i-a spus lui Macron că nu mai doreşte să vadă marca Mercedes-Benz pe Fifth Avenue din New York. 
Reportajul vine la mai puţin de două săptămâni de când Departamentul de Comerţ al SUA a anunţat demararea unei investigaţii asupra importurilor de automobile, pentru a determina dacă acestea au un impact asupra destabilizării securităţii naţionale. Acest lucru ar putea duce la o taxă vamală de 25% pentru aceste importuri, pe aceleaşi considerente care au atras tarifele pentru importurile de oţel şi aluminiu din SUA. 
Acţiunile Porsche, Daimler şi Volkswagen au scăzut cu un procent în urma dezvăluirilor apărute în presă. Companiile nu au răspuns sau au refuzat să ofere comentarii pe acest subiect, în timp ce Casa Albă a rămas tăcută de asemenea.
Asociaţia Europeană a Oţelului solicită măsuri urgente de salvare
Asociaţia Europeană a Oţelului (EUROFER) a condamnat acţiunea SUA de a impune taxe la importurile din UE şi a solicitat Comisiei Europene „să adopte de urgenţă măsuri de salvgardare care să asigure accesul la fluxurile comerciale tradiţionale”, arată un comunicat al organizaţiei.
„Măsura americană este protecţionismul gol, avem o zi proastă pentru sistemul de comerţ mondial”, a declarat Axel Eggert, directorul general al EUROFER. „Totuşi, ceea ce s-a făcut este făcut (...) UE trebuie, prin urmare, să acţioneze rapid în interesul propriu, pentru a apăra piaţa internă”, a subliniat Axel Eggert. 
Chinezii ar putea profita 
Chinezii ar putea deveni un nou partener al UE, dar sunt şi ei foarte solicitaţi de propriul război comercial cu SUA. Dar şi aceasta va avea o consecinţă: piaţa europeană deschisă va fi invadată de produse „Made in China“, pentru că americanii nu le mai vor. Întrebarea este  ce va face UE? Va majora taxele vamale pentru produsele chinezeşti?
Camera de Comerţ a SUA:Politicile protecţioniste ale lui Trump riscă să afecteze grav economia americană
Camera de Comerţ a SUA a avertizat că politicile comerciale protecţioniste aplicate de preşedintele Donald Trump vor afecta creşterea economică solidă a Statelor Unite şi riscă să conducă la pierderea a 2,6 milioane de locuri de muncă pe teritoriul american, potrivit CNNMoney.
Donald Trump a criticat dur Canada, scriind pe Twitter că această ţară i-a tratat „foarte prost, mult timp, pe fermierii americani“. „Aceste ţări sunt foarte restrictive în materie de comerţ. Trebuie să îşi deschidă pieţele şi să elimine propriile bariere comerciale. Au un mare surplus în relaţiile comerciale cu noi“, a continuat Donald Trump, referindu-se la Canada, la Mexic şi la ţările din Uniunea Europeană.  Guvernul mexican a anunţat, de asemenea, contramăsuri, susţinând că va aplica taxe echivalente cu cele impuse de americani pentru o varietate de bunuri.
Politicile preşedintelui Donald Trump au fost criticate şi de un lider republican 
Taxele vamale impuse de preşedintele Donald Trump Uniunii Europene vizează o „ţintă greşită“, a acuzat Kevin Brady, un lider republican din Camera Reprezentanţilor, precizând că oficiali din cadrul Administraţiei de la Washington vor trebui să ofere explicaţii în Congres. „În privinţa comerţului incorect cu oţel şi aluminiu, problema nu este reprezentată de Mexic, Canada şi Europa, problema este China. Taxele vamale vizează o ţintă greşită“, a declarat republicanul Kevin Brady, preşedintele Comisiei pentru Afaceri Financiare din Camera Reprezentanţilor. 
Kevin Brady a îndemnat Administraţia Donald Trump să reintroducă excepţiile pentru „aceşti parteneri importanţi în materie de securitate naţională“. În caz contrar, oficiali din cadrul Administraţiei Donald Trump "vor trebui să vină în Congres pentru a oferi răspunsuri despre daunele nediscriminatorii pe care aceste taxe vamale le vor avea asupra afacerilor locale", a atras atenţia Kevin Brady. 
