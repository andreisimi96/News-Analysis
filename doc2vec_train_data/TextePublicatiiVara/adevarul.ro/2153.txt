8 iunie 2018, 15:49
Primarul de Orhei, Ilan Şor, urmează să fie citat la Procuratura Anticorupţie ca urmare a unei postări pe o reţea de socializare, în care menţionează că punea bani în plică, pentru ca fostul premier Vlad Filat să îi dea Maiei Sandu. Purtătorul de cuvânt al Procuraturii Anticorupţie, Anastasia Mihalceanu, a declarat că Ilan Şor urmează să fie citat la Procuratură în perioada imediat următoare.
Moldovenii care au lucrat după ieşirea la pensie vor primi pensii mai ...
În postarea sa, Ilan Şor a scris că Maia Sandu este un manager de nivel mediu al proiectului PLDM, pe care l-a finanţat. Acesta susţine că ştie cu cât o plătea Vlad Filat lunar, în plic, în calitate de supliment la salariu. Potrivit lui, el era cel care punea banii în plic, înainte ca plicul să ajungă la ea.
Ca urmare a acestei postări, lidera Partidului Acţiune şi Solidaritate, Maia Sandu, a venit cu o reacţie în care menţionează că Ilan Şor minte cu neruşinare. Politiciana spune că nu a luat niciodată bani nici în plic, nici altfel de la Şor, Filat şi nimeni altcineva.
„De ce vine cu acuzaţii false la adresa mea? Pentru că îi este frică. Trebuie să-i fie frică. Pentru furtul unui miliard de dolari termenul de prescripţie nu expiră niciodată. Şi nu există locuri pe pământ unde ar putea să se ascundă. Mai devreme sau mai târziu, el şi ceilalţi care se fac vinovaţi de furtul secolului vor fi traşi la răspundere şi vor înfunda puşcăria până la sfârşitul vieţii. O să-l dau în judecată pentru defăimare”, a scris Maia Sandu pe o reţea de socializare.
Acum un an, Judecătoria municipiului Chişinău l-a condamnat pe fostul preşedinte al Consiliului de Administraţie al Băncii de Economii, Ilan Şor, la şapte ani şi jumătate de închisoare, în penitenciar de tip semi-închis, pentru cauzarea de prejudicii statului prin înşelăciune şi abuz de încredere. Decizia a fost contestată la Curtea de Apel Chişinău, iar după o perioadă dosarul a fost transferat la Curtea de Apel Cahul. Până la pronunţarea unei decizii definitive, Ilan Şor este pus în libertate.
