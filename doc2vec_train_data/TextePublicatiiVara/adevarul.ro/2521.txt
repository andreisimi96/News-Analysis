11 iunie 2018, 10:27
FOTO Captură YouTube
În urma scandalului care a izbucnit după lansarea celebrului Samsung Galaxy Note 7, compania din Coreea de Sud a suflat în proverbialul iaurt atunci când a dezvoltat terminalele următoare, incluzând pe acestea baterii de o capacitate mai mică, sacrificând astfel durata unui ciclu de încărcare în favoarea siguranţei. Însă nu chiar totul este roz.
FOTO VIDEO Primele poze cu Samsung Galaxy Note 9. Cum va arăta noul fl...
Conform unui reportaj al televiziunii americane ABC, citat de PhoneArena , o femeie din Detroit îşi conducea maşina spre casă, având cele două telefoane personale, un Samsung Galaxy S4 şi un Galaxy S8 aşezate în suportul de pahare. Unul dintre ele, poliţia nereuşind să determine cu exactitate care, a început să scoată scântei şi a luat foc aproape instant.
Victima, a cărei identitate nu a fost dezvăluită, a reuşit să oprească maşina la timp şi s-o abandoneze până ca situaţia să se agraveze. Nici nu a trecut prea multă vreme că automobilul era deja cuprins de flăcări şi a ars până când nu a mai rămas aproape nimic din el. ”Am crezut că voi muri, atunci când am văzut scânteile. M-am speriat foarte tare”, a declarat victima incidentului.
Brigada locală de pompieri a confirmat povestea femeii, unul dintre terminalele Samsung fiind într-adevăr de vină pentru incendiu. ”Am contactat compania Samsung, cei de acolo fiind foarte deschişi să ne ajute. Au trimis imediat o echipă care să analizeze situaţia şi care să îşi dea seama care dintre cele două terminale a fost cel cu probleme”, a declarat şi avocatul victimei.
