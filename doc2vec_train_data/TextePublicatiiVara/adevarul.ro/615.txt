31 mai 2018, 17:43
Serghei Lavrov (dreapta) dă mâna cu Kim Jong-un cu prilejul primei sale vizite oficiale la Phenian FOTO EPA-EFE
Aflat în prima sa vizită oficială la Phenian, ministrul rus de Externe Serghei Lavrov l-a invitat pe dictatorul nod-coreean Kim Jong-un să-i răspundă cu o deplasare similară în ţara sa.
Summitul Trump-Kim, în centrul unor discuţii la New York între Pompeo ...
„Veniţi în Rusia, vom fi foarte bucuroşi să vă primim“, i-a spus Lavrov liderului regimului comunist de la Phenian.
Totodată, şeful diplomaţiei ruse i-a transmis lui Kim „salutări călduroase“ din partea lui Vladimir Putin, relatează postul RT.
Postul de casă al Kremlinului relatează că Lavrov s-a dus la Phenian pentru a consolida legăturile ruso-nord-coreene.
Pe lângă Kim, ministrul rus s-a întâlnit omologul său de la Phenian Ri Yong-ho.
Această vizită are loc în contextul detensionării situaţiei din Peninsula Coreea şi pregătirii summitului istoric dintre Kim Jong-un şi preşedintele american Donald Trump, cei doi intenţionând să se întâlnească pe 12 iunie, în Singapore.
Potrivit Reuters, Trump a declarat joi că întâlnirile cu delegaţia Phenianului aflată acum la New York au fost „foarte pozitive“ şi că o aşteaptă vineri la Washington pentru a primi o scrisoare din partea Kim Jong-un.
„Aştept cu nerăbdare să văd ce este în scrisoare“, a spus Trump, în timp ce părăsea baza Andrews cu direcţia Houston.
