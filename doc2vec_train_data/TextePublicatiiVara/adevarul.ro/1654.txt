Zona istorică a comunei Roşia Montană
Guvernul a oprit procedura de includere a localităţii Roşia Montană în patrimoniul UNESCO pe motiv că România este în proces de arbitraj cu compania privată care a iniţiat proiectul minier din Apuseni.
Potrivit g4media.ro, cererea de stopare a dosarului a fost făcută de Ministerul Culturii şi transmisă ambasadorului României la UNESCO prin intermediul Ministerului de Externe, Adrian Cioroianu.
Decizia privind includerea Roşiei Montane ar fi urmat să fie luată de Comitetul Patrimoniului Mondial la cea de-a 42-a sesiune a acestuia, care va avea loc între 29 iunie şi 2 iulie la Manama, în Bahrain.
”Ne-am bucurat foarte mult când ICOMOS a făcut publică recomandarea înscrierii sitului pe lista patrimoniului. Când am comunicat la Bucureşti, am primit directivă de la Ministerul Culturii, prin intermediul Ministerului de Externe, să cerem în numele guvernului stoparea dosarului, nu retragerea lui, precum şi o întrevedere între o delegaţie guvernamentală şi cei de la UNESCO. Motivul? Atât în mandatul guvernului Cioloş, cât şi în mandatul actualului Guvern, Ministerul Finanţelor şi Ministerul Economiei nu au susţinut înscrierea pe lista Patrimoniului Mondial. Ei spun că pe durata procesului cu Gabriel Resources nu ar fi bine să se producă înscrierea la UNESCO, pentru că ar servi interesele avocaţilor părţii adverse”, a declarat ambasadorul Adrian Cioroianu pentru g4media.ro .
Gabriel Resources, acţionarul majoritar al Roşia Montană Gold Corporation (RMGC), solicită în cadrul arbitrajului despăgubiri de 4,4 miliarde de dolari americani (5,7 miliarde de dolari canadieni) de la statul român, acuzând încălcarea de către România a tratatelor bilaterale de protejare reciprocă a investiţiilor, prin blocarea proiectului minier aurifer de la Roşia Montană. Ultima audiere în proces, cu participarea ambelor părţi, este prevăzută pentru intervalul 9-20 septembrie 2019, iar decizia finală ar putea fi luată în anul 2020. Statul român este reprezentat în acest moment în litigiul cu Gabriel Resources de la ICSID de către consorţiul format din casa elveţiană de avocatură Lalive din Geneva şi firma românească Leaua şi Asociaţii. 
De cealaltă parte, acţionarul majoritar al RMGC se bazează pe americanii de la White&Case şi pe românii de la Ţuca, Zbârcea şi Asociaţii. Gabriel Resources acuză România de încălcarea tratatelor bilaterale de protejare reciprocă a investiţiilor semnate de autorităţile de la Bucureşti cu Canada şi Marea Britanie. Compania minieră solicită ”compensarea integrală care i se cuvine potrivit prevederilor tratatelor pentru faptul că i-au fost încălcate drepturile cu privire la dezvoltarea proiectului, ca o consecinţă a violării de către România a acestor tratate” şi susţine că a investit în total peste 700 de milioane de dolari în proiectul de la Roşia Montană. Gabriel Resources deţine 80,69% din acţiunile Roşia Montană Gold Corporation (RMGC), dezvoltatorul proiectului minier aurifer blocat de la Roşia Montană, restul capitalului fiind controlat de statul român, prin Minvest Roşia Montană. 
S-a semnat contractul pentru Monumentul Unirii de la Alba Iulia. Sculptorul Mihai Buculei va primi peste 10 milioane de lei
Ucigaşul unui fost primar din Alba, condamnat definitiv la 30 de ani de închisoare. Criminalul a fost identificat exclusiv pe baza probelor ADN
