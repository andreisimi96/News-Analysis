Scrisoare către Washington. Parisul, Berlinul şi Londra cer scutirea firmelor europene de la sancţiunile pregătite de administraţia Trump împotriva Iranului
6 iunie 2018, 16:45
Steagul Statelor Unite, ars la un protest la Teheran FOTO EPA-EFE
Franţa, Germania şi Regatul Unit îşi reafirmă într-o scrisoare comună angajamentul în acordul cu privire la programul nuclear iranian şi cer Statelor Unite să scutească întreprinderile europene de la sancţiuni viitoare, relatează Reuters.
Iran: Ayatollahul Khamenei ordonă reluarea programului nuclear
„Noi aşteptăm ca Statele Unite să se abţină de la iniţiative care ar dăuna intereselor europene în domeniul securităţii“, se arată în această scrisoare comună datată luni, dar făcută publică miercuri.
Scrisoarea este semnată de miniştrii de Externe şi ai Finanţelor din cele trei ţări europene semnatare ale Acordului de la Viena din 2015, şi de către Federica Mogherini, şefa diplomaţiei europene.
Adresată secretarului de Stat american Mike Pompeo şi secretarului american al Trezoreriei Steven Mnuchin, în scrisoare se precizează sectoarele de activitate în care europenii doresc să fie scutiţi de „efecte extrateritoriale“ ale reintroducerii sancţiunilor americane - industria farmaceutică şi sănătatea, energia, industria auto, aviaţia civilă, infrastructura şi sectorul bancar.
Statele Unite s-au retras pe 8 mai din JCPOA - acronimul acordului semnat în iulie 2015 de Iran şi Grupul 5+1 (Statele Unite, Rusia, China, Franţa, Marea Britanie şi Germania).
În scrisoarea lor, europenii afirmă că împărtăşesc aceleaşi îngrijorări ca Washingtonul cu privire la ce se întâmpla după perioada de angajament prevăzută în JCPOA, după 2025, cu privire la programul balistic al Republicii islamice şi cu privire la „acţiunile destabilizatoare“ ale acesteia în Orientul Mijlociu.
Însă ei subliniază că „o retragere iraniană (din acord) ar destabiliza şi mai mult o regiune în care noi conflicte ar fi dezastruoase“ şi afirmă că „nu există o alternativă credibilă în acest stadiu“.
„Noi cerem autorităţilor americane, într-o scrisoare (comună) cu Germania, Regatul Unit şi Serviciul European pentru Acţiune Externă, o scutire de la orice sancţiune extrateritorială americană a întreprinderilor europene care operează în mod legitim în Iran şi care trebuie să poată să continue să o facă“, a scris miercuri pe Twitter Bruno Le Maire.
Ministrul francez şi-a exprimat la mijlocul lui mai dorinţa de a efectua împreună cu „omologii (săi) german şi britanic demersuri comune pe lângă autorităţile americane în vederea cererii unor scutiri, nişte amânări suplimentare“.
