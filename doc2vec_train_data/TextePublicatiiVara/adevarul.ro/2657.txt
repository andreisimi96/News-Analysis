Cum se face supa de corcoduşe, un deliciu la început de vară
12 iunie 2018, 06:13
Bucătarul reşiţean Uica Mihai este fan al corcoduşelor din care face nectar, îngheţată ketchup şi chiar şi o delicioasă supă.
Reţeta unui piure perfect. De ce se adaugă brânză de vaci în preparat,...
Uica Mihai spune că supa de corcoduşe nu este greu de gătit, însă este un deliciu. Garantează că o să vă placă de la prima înghiţitură.
"Cu teamă vă prezint reţeta următoare, o să spuneţi că Uica Mihai a luat-o razna, mănâncă de zece zile numai corcoduşe, dar îmi calc pe frică, fiind convins că vă păcălesc şi pe voi şi vă trimit la cules corcoduşe. Ar fi păcat să nu, pentru că supa asta cremă, este o nebunie gustativă despre care nu se poate vorbi ci doar înghiţi.
În mod normal trebuie servită în castron pântecos cu smântână, crutoane şi cimbru verde presărat deasupra. Dar acum, hai să vă dau baza reţetei, e vorba de ceva simplu, nesofisticat şi la îndemâna oricărui bucătar începător. Puneţi într-o oală cam două kilograme de corcoduşe, un pahar de apă, acoperiţi cu capac şi lăsaţi la foc potrivit până se înmoaie corcoduşele şi se pot desprinde de pe sâmburi.
Separaţi pulpa corcoduşelor trecându-le prin sită şi lăsaţi-o să se răcească. Într-un litru de supă de oase puneţi să fiarbă o ceapă mare, doi morcovi, un păstârnac, două rădăcini de pătrunjel, asezonaţi cu sare, piper şi dafin. Când legumele sunt fierte, pasaţi-le, amestecaţi-le cu pulpa de corcoduşe, şi puneţi-le din nou la fiert, amestecând mereu până supa prinde puţină consistenţă. La final adăugaţi unt, un strop de sos de soia, o lingură de zahăr şi câteva linguriţe de ketchup de calitate. 
Serviţi fierbinte cu smântână acidă şi crutoane de pâine din belşug. Este o supă răcoroasă, dulce- acrişoară şi merge foarte bine şi rece scoasă din frigider. Mai puteţi presăra în ea, în loc de crutoane, chips-uri de cartofi şi fulgi de porumb”, spune bucătarul.
