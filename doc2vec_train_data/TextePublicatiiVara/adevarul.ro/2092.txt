8 iunie 2018, 11:15
Anumite medicamente pot irita vasele de sânge din ficat, provocând îngustarea lor.
Factorii care dăunează ficatului sunt multipli. Toxinele acumulate, consumul de alcool şi o dietă necorespunzătoare sunt doar câţiva dintre aceştia.
Ficatul are, printre altele, sarcina de a procesa toate medicamentele care intră în corp, însă organul poate avea de suferit din cauza unei combinaţii toxice de medicamente sau din cauza unei supradoze. De pildă, supradozajul cu acetaminofen (paracetamol) este o cauză comună a insuficienţei hepatice.
Este important să te informezi în cazul medicamentelor eliberate fără prescripţie medicală şi să întrebi medicul sau farmacistul cu privire la doza maximă pe care o poţi lua în condiţii de siguranţă. Anumite medicamente pot irita vasele de sânge din ficat, provocând îngustarea lor sau formarea unor cheaguri de sânge (tromboză). Contraceptivele orale pot cauza tromboza venoasă hepatică, în special în rândul femeilor fumătoare.
Fumatul în exces
Pe lângă alcool, fumatul poate provoca leziuni importante la nivelul ficatului şi contribuie la dezvoltarea cancerului hepatic. Potrivit Societăţii Americane de Cancer, fumatul poate creşte dramatic riscul de a te îmbolnăvi de cancer la ficat. De asemenea, aproape jumătate din cazurile de cancer hepatic sunt asociate cu fumatul.
Persoanele care consumă frecvent grăsimi de origine animală se pot confrunta cu boala ficatului gras sau boala ficatului gras non-alcoolic. Aceasta este produsă de acumularea de grăsimi în ficat, ceea ce provoacă inflamaţie. Uneori, boala poate progresa într-un stadiu mai sever şi provoacă leziuni hepatice.
