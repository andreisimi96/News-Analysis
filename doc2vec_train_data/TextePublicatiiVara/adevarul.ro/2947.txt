Primăria va premia cei mai buni elevi din Braşov
13 iunie 2018, 12:55
Elevii vor primi premii în bani, dar şi cadouri de la o companie privată. FOTO Andrei Paul.
Şefii de promoţie de la şcolile generale şi licee, dar şi elevii care au obţinut premiile I, II sau III vor fi premiaţi duminică, la Aula Universităţii Transilvania.
Lucrările la pasajul Fartec vor fi reluate abia anul viitor
La sfârşitul acestui an şcolar, elevii din clasele V-XII, care au obţinut premiile I, II sau III, vor fi recompensaţi de către Primăria Braşov. Pentru prima treapta a podiumului, Municipalitatea a oferit 250 de lei, alţi 150 de lei pentru locul al doilea şi 50 de lei, pentru cei clasaţi pe locul III. Duminică, începând cu ora 10.00, la Aula Universităţii Transilvania, va avea loc o gală de premiere a elevilor merituoşi, la care sunt invitaţi să participe toţi şefii de promoţie, la nivel gimnazial şi liceal, împreună cu profesorii şi părinţii lor. Elevii vor primi diplome de excelenţă din partea Municipalităţii şi premii de la o companie privată constând în smartphone-uri, abonamente şi cartele gratuite de la Digi Mobil şi rucsacuri pentru laptop.
„În 2014 am iniţiat acest proiect la nivelul municipiului Braşov ca, pe lângă premierea pe care o fac unităţile de învăţământ, Primăria şi Consiliul Local Braşov să adauge şi o componentă financiară. Poate nu este foarte mult, dar este o recunoaştere, fiindcă vrem să le acordăm o atenţie deosebită elevilor care fac performanţă. Le mulţumesc, ca primar al Municipiului Braşov şi în numele Consiliului Local Braşov, tuturor elevilor care au rezultate deosebite la învăţătură, dar şi domnilor profesori şi părinţilor care i-au susţinut pentru ca acest lucru să fie posibil”, a declarat primarul George Scripcaru.
