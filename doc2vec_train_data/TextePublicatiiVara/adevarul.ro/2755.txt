12 iunie 2018, 15:25
Kim Jong-un şi Donald Trump Foto: Getty Images
Donald Trump a uluit peninsula coreeană marţi, anunţând după summitul cu Kim Jong Un că va pune capăt exerciţiilor militare comune anuale cu Coreea de Sud, prezentate ca defensive şi vitale de aliaţi, dar pe care el le-a catalogat, la fel ca nord-coreenii, drept ”foarte provocatoare” la adresa Coreei de Nord, relatează AFP şi The Associated Press.
Preşedintele american a dat totodată asigurări că liderul nord-coreean s-a angajat, după semnarea documentului lor comun, să distrugă o instalaţie de testare de rachete.
Discuţiile au fost ”oneste, directe şi productive”, iar Kim Jong Un ”vrea să facă ceea ce este drept”, a declarat el într-o conferinţă de presă, în Singapore, precizând că a abordat problema drepturilor omului.
Însă sancţiunile impuse Phenianului rămân în vigoare pentru moment, a declarat Trump.
El a făcut aceste declaraţii în faţa presei, după summitul cu liderul nord-coreean Kim Jong Un, şi a adoptat în mare poziţia Phenianului cu privire la exerciile militare americano-sud-coreene.
Aproximativ 28.500 de militari americani sunt staţionaţi în Coreea de Sud.
El a apreciat că aceste jocuri de război sunt ”teribil de scumpe”, a sugerat că Seulul nu a contribuit financiar suficient şi că ar fi ”nepotrivite”, în contextul în care Statele Unite şi Coreea de Nord negociază o nouă relaţie.
Preşedintele sud-coreean Moon Jae-in apreciază, într-un comunicat, că summitul Trump-Kim deschide o nouă eră de pace şi cooperare.
El nu evocă însă declaraţiile locatarului Casei Albe cu privire la exerciţiile militare.
Biroul său de presă de la Casa Albastră, preşedinţia sud-coreeană, a declarat pentru AP că încearcă să înţeleagă sensul şi intenţia declaraţiilor lui Trump.
Trump spune că s-ar putea înşela în privinţa lui Kim 
Trump a apreciat că Kim îşi va respecta promisiunea cu privire la ”denuclearizare”.
El a recunoscut marţi, în finalul acestei lungi conferinţe de presă, în Singapore, că s-ar putea înşela cu privire la Kim, dar a spus că nu o va recunoaşte niciodată.
”Aş putea să stau în faţa voastră peste şase luni şi să spun «Hei, m-am înşelat»”, a declarat el.
Însă ”nu nu ştiu dacă voi recunoaşte vreodată acest lucru”, a adăugat el.
El a părut optimist, răspunzând întrebărilor jurnaliştilor timp de aproape o oră, după o zi de întâlniri cu Kim şi alţi ofciali nord-coreeni.
El şi-a încheiat conferinţa felicitând jurnaliştii şi anunţând că aba aşteaptă ”să o ia un pic mai uşor”, acum că s-a încheiat acest summit foarte aşteptat.
Trump a apreciat că ”probabil vom avea nevoie de alt summit” - sau cel puţin de o a doua întâlnire - cu Kim Jong Un, pentru a discuta despre angajamentul Phenianului în vederea ”denuclearizării”.
Însă el le-a spus jurnaliştilor că a putut să acopere împreună cu Kim mai mult decât se aştepta.
”Am mers mai departe decât aş fi crezut eu”, a declarat el.
Locatarul Casei Albe a declarat că Nordul are un ”arsenal substanţial” de armament nuclear şi a apreciat că summitul ar fi trebuit să aibă loc în urmă cu cinci ani.
Statele Unite nu deţin multe informaţii secrete despre Coreea de Nord. Însă ”avem suficiente informaţii cât să ştim că ceea ce au este foarte substanţial”, a declarat şeful statului american.
El a spus că Kim a înţeles cu privire la ce exercită americanii presiuni în cadrul negocierilor.
”Eu cred că el va face aceste lucruri”, a subliniat Trump.
Următoarele etape de urmat cu privire la Coreea de Nord urmează să fie dezbătute în curând, a anunţat Trump.
”Ne reunim săptămâna viitoare pentru a intra în detalii”, a declarat el.
Era neclar unde vor avea loc aceste discuţii sau dacă la ele vor participa oficiali nord-coreeni.
Însă şeful statului american  a precizat că la ele vor lua parte secretarul de Stat Mike Pompeo şi consilierul pe probleme de securitate naţională John Bolton.
În declaraţia comună semnată marţi de Trump şi Kim se arată că Statele Unite şi Coreea de Nord s-au angajat să continue negocierile, sub conducerea lui Pompeo şi ”unui oficial de rang înalt din RPDC”, ”cât mai curând posibil”.
El a respins critici cu privire la faptul că a obţinut puţin în schimbul reuniunii cu Kim.
”Nu e mare scofală” ca liderii lumii să se întâlnească cu preşedintele Statelor Unite, a spus el.
El a dezvăluit că intenţiona, recent, să impună alte 300 de sancţiuni Coreei de Nord, dar s-a abţinut, deoarece ar fi ”lipsit de respect” înaintea unei întâlniri.
Statele Unite vor ridica toate sancţiunile impuse Phenianului după ce se vor asigura că armamentul nuclear ”nu mai sunt un factor”, a dat asigurări preşedintele american.
Este necesar ”mult timp să efectuezi o denuclearizare completă”, a spus el, adăugând că vor exercita presiuni asupra Nordului să renunţe la armamantul său nuclear cât mai rapid posibil, ”mecanic şi fizic”.
Rămăşiţele prizonierilor americani de război şi celor daţi dispăruţi în luptă în timpul Războiului Coreei (1950-1953) urmează să fie repatriate, a anunţat Trump.
El a declarat că i-a cerut lui Kim Jong Un să se angajeze la acest lucru şi că a obţinut acest angajament.
Trump a declarat că a primit ”nenumărate apeluri telefonice” şi scrisori de la membri ai familiilor acestora, cerându-i ajutorul să recupereze rămăşiţele celor dragi.
”Rămăşiţele vor fi repatriate. (Nord-coreenii) vor începe acest proces imediat”, a spus el.
Şeful statului american a declarat că-l va invita pe Kim Jong la Casa Albă ”la momentul potrivit” şi a adăugat că liderul nord-coreean a acceptat.
El s-a declarat totodată dispus să efectueze, într-o bună zi, o vizită la Phenian.
Kim Jong Un urmează să distrugă o importantă instalaţie de testare de motoare de rachetă, a mai anunţat Trump.
Preşedintele american a declarat în această conferinţă de presă că Kim l-a informat cu privire la această evoluţie în cadrul summitului.
Însă el nu a precizat unde se află instalaţia.
Informaţii cu privire la această instalaţie nu se află în declaraţia comună pe care au semnat-o după aproape cinci ore de discuţii, deoarece au convenit cu privire la acest lucru după ce au semnat documentul.
În opinia sa, distrugerea acestei instalaţii este ”un mare lucru”.
Donald Trump i-a mulţumit în această conferinţă de presă lui Kim Jong ”pentru că a făcut primul pas îndrăzneţ către un nou viitor strălucitor pentru poporul său”.
”Adevărata schimbare este într-adevăr posibilă”, a apreciat el, declarându-se pregătit ”să înceapă o nouă istorie” şi ”să scrie un nou capitol” între cele două ţări.
”Trecutul nu trebuie să definească viitorul”, a subliniat locatarul Casei Albe.
El a dezvăluit că i-a oferit lui Kim Jong Un un videoclip care prezintă oportunităţile acestui summit istoric.
Jurnaliştii au văzut această înregistrare video înaintea conferinţei preşedintelui american.
Videoclipul pare un trailer al unui film. În el apar imagini cu avioane de război şi piese de artilerie şi subliniază că există ”doar două rezultate” - să se avansaze sau să se dea înapoi.
În videoclip apar cei doi lideri şi se pune întrebarea ”şi dacă istoria poate fi schimbată?”.
Trump a declarat că le-a dat videoclipul ”preşedintelui Kim şi poporului său”.
Forţele americane din Coreea de Sud (USFK) nu au primit vreo instrucţiune în vederea încetării exerciţiilor militare comune cu sud-coreenii, a declarat marţi o purtătoare de cuvânt, după ce comandantul suprem Donald Trump a anunţat încetarea acestor jocuri de război anuale în urma summitului cu Kim Jong Un.
”USFK nu au primit vreo directivă cu privire la executarea sau încetarea exerciţiilor de antrenament «Ulchi Freedom Guardian» prevăzute în toamnă”, a declarat locotenent-colonelul Jennifer Lovett, citat într-un comunicat.
”În coordonare cu ROK (acronimul englez al Republicii Coreea, numele oficial al Coreei de Sud), vom continua actuala postură militară până când vom primi directive actualizate de la Departamentul Apărării şi/sau Comandamentul Indo-Pacific (INDOPACOM)”, a adăugat ea.
