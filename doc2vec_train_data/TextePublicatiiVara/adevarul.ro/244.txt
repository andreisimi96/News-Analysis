28 mai 2018, 17:14
Oficialii Airbus Helicopters sunt  supăraţi de negocierile cu americanii deşi partea română susţine că acestea nu influenţează contractul cu partea franceză
Airbus Helicopters avertizează că este gata să închida linia de asamblare de la Ghimbav, Braşov, dacă România nu va face o comandă de cel puţin 16 elicoptere militare multirol H215M, iar Bucureştiul trebuie să clarifice situaţia, în condiţiile în care poartă negocieri intense cu americanii de la Bell Helicopters pentru aparate de atac AH-1Z Viper.  Totul în contextul în care ministrul Apărării, Mihai Fifor, face o vizită oficială în Franţa.
Programul de dotare a Forţelor Navale cu submarine prinde contur. Ce n...
Conform publicaţiei franceze La Tribune , după Polonia, Airbus Helicopters are probleme şi în România, în contextul în care Bucureştiul a tot amânat o decizie privind achiziţia de elicoptere Airbus H215M, dar duce negocieri intense cu Bell pentru a cumpăra elicoptere de atac AH-1Z Viper şi de transport tactic UH-1Y Venom, potrivit La Tribune.
În aceste condiţii, Airbus este pregătită să închidă linia de la Ghimbav, dacă România nu cumpără cel puţin 16 elicoptere H215M necesare demarării liniei de asamblare, şi s-o mute în altă ţară, a avertizat publicaţia.
Noul şef al Airbus Helicopters, Bruno Even, a declarat pentru publicaţia franceză că doreşte o poziţie fermă din partea românilor.  „Ei (partea română- n.r.) sunt dispuşi să sacrifice 50 de ani de cooperare. Este o mare dezamăgire“, susţin francezii făcând referire la colaborarea în urma căreia au fost produse elicopterele IAR 330 Puma. 
Airbus Helicopters a inaugurat în septembrie 2016 fabrica de la Braşov, în prezenţa preşedintelui de atunci, Francois Hollande. Reprezentanţii companiei au spus că primele elicoptere ar putea fi produse la Ghimbav în 2018, cu condiţia obţinerii rapide a unei comenzi importante.
Graţie comenzilor primite de pe pieţele internaţionale, Airbus are deja planuri pe doi ani pentru linia de asamblare de la Ghimbav. Cu ajutorul modelului H215M, Airbus Helicopters vrea să concureze mai bine cu elicopterele ruseşti Mil - Mi-8 şi Mi-17 - ale căror flote sunt îmbătrânite şi trebuie reînnoite.
Pieţele vizate sunt cele din Europa de Est (aproximativ 600 de aparate), America Latină (400) şi Asia (aproximativ 100 de unităţi). Piata este evaluată la 2,7 miliarde de euro pe an de către Airbus Helicopters.
Elicopterul de atac de la Bell
În acest context, reamintim că, în prezent, mai este în curs de realizare un program în urma căruia Fortele Aeriene vor fi dotate cu elicoptere de către  americanii de la Bell Hellicopters. Este vorba de  celebrul aparat  de atac AH-1Z Viper.
Concret, IAR şi Bell Helicopter lucrează la un studiu economic privind mutarea la Ghimbav a unei linii de producţie pentru elicopterele americane de atac AH-1Z Viper destinate Forţelor Aeriene Române (FAR). Specialiştii amercani vor să vadă care sunt condiţiile din spaţiile de producţie ale companiei româneşti şi care ar fi condiţiile în care se poate face transferul de tehnologie pentru realizarea elicopterului american la Ghimbav.
Directorul general al IAR Ghimbav, Neculai Banea, a declarat cu ceva timp în urmă pentru "Adevărul" că prima întâlnire cu americanii a avut loc la începutul anului când specialiştii de la Bell au venit într-o primă vizită în România. „Ne-au înmânat un chestionar şi urmează să mai vină. Probabil o să mergem noi la ei. Ei vor să vadă cât din producţia elicopterului AH-1Z Viper poată fi transferată şi integrată”, a explicat Banea prentru “Adevărul”.
Planurile de producţie depind de mărimea comenzii
Directorul general al IAR spune însă că procentul de integrare a producţiei în facilităţile din România este influenţat şi de mărimea comenzii finale făcută de Guvernul României. „Dacă Forţele Aeriene Române vor comanda 24 de unităţi, cum se ştie acum, va fi un grad de integrare în România, chiar şi în industria orizontală, iar dacă se vor comanda 48 de bucăţi, cum ar fi o altă variantă, procentul de piese şi subansamble fabricate în România va fi mult mai mare. Evident, noi ne dorim să integrăm cât mai mult”, arată Neculai Banea. Oricum, contractul este de tip Guvern-Guvern, asemănător cu cel pentru sistemele de rachetă Patriot şi, conform legii, după ce contractul va fi finalizat şi elicopterele livrate, mentenanţa şi reparaţiile se vor face în România, a mai declarat Neculai Banea.
Nu influenţează contractul cu Airbus, susţine partea română
„Aceste contacte cu partea americană nu influenţează contractul general cu Airbus pentru elicoptere multirol H215, varianta 215M (militară)”, a conchis directorul general IAR.
Şi Mihai Fifor, ministrul Apărării Naţionale, a declarat, anul trecut, că cele două programe de dotare a armatei cu cele două tipuri de elicoptere pot coexista. „Foarte importantă este cooperarea pe care o avem cu IAR Ghimbav, respectiv Airbus, pentru achiziţionarea de elicoptere de clasă medie (…). Pe de altă parte, s-au semnat primele documente cu o companie renumită tot în domeniul producţiei de elicoptere, mă refer la Bell Helicopters (…). Este, practic, pentru prima dată când această companie ar urma să producă elicoptere în afara Statelor Unite şi dânşii doresc să aducă în România o linie de producţie”, a declarat el.
În dotarea US Marines Corps
AH-1Z Viper este unul dintre cele mai performante elicoptere de atac, aflat doar în dotarea infanteriei marine a Statelor Unite ale Americii, celebra US Marines Corps.Elicopterul este unul bimotor şi este o variantă modernizată a elicopterului Bell AH-1 SuperCobra dezvoltat în colaborare cu United States Marine Corps. Preţul unei unităţi este între 27 şi 31 de milioane de dolari, în funcţie de variantă. În timp, pe lângă FAR, forţele aeriene ale mai multor ţări şi-au anunţat disponibilitatea de a achiziţiona acest tip de elicopter. Este vorba de Australia, Polonia, Thailanda sau Maroc.
