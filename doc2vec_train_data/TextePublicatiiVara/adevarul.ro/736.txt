1 iunie 2018, 18:14
Motociclişti lucrând la casele nevoiaşilo Sursa Facebook Bikers for Humanity Romania
Peste 300 de motociclişti din România îşi dau întâlnire la Chirnogeni, judeţul Constanţa, în weekendul 1 -3 iunie, pentru a reabilita casele a 9 familii cu venituri mici şi care locuiesc în condiţii improprii. Acţiunea este intitulată Bikers For Humanity 2018.
Lansare la Bookfest. Carte-documentar despre Dobrogea, scrisă de doi i...
„Este uluitor numărul de bikeri înscrişi pt anul acesta. 330! 
Pentru cele 9 case e mai mult decât suficient. Întrucât nu dispunem de un front de lucru mai mare şi logistică pentru mai mulţi voluntari am hotărât să oprim înscrierile pt această ediţie. 
Ne pare nespus de rău pentru cei care au hotărât pe ultima sută de metri să ni se alăture. Încercăm anul viitor să găsim mai mulţi sponsori, mai multă susţinere, mai mult front de lucru pentru un număr mult mai mare de oameni dormici să ajute. 
Vă mulţumim pentru înţelegere! Cu cei 330 înscrişi ne vedem la Chirnogeni pe 1 iunie!“, au anunţat organizatorii din comunitatea de motociclişti Bikers for Humanity Romania. 
Vineri, 1 iunie, este rezervată primirii voluntarilor şi camparea acestora pe stadionul din localitate. Fiecare voluntar va semna formularele de protecţie a muncii şi va fi repartizat pe unul dintre cele 9 şantiere.
Sâmbătă, 2 iunie, voluntarii îşi vor începe activitatea la ora 8.00, fiind coordonaţi de specialişti în construcţii şi diriginţi de şantier. Motocicliştii vor schimba acoperişurile caselor, vor reface pereţii, vor da cu var şi vor repara gardurile.
La finalul zilei, voluntarii vor fi şi martorii unui moment inedit. Doi tineri motociclişti, prezenţi la toate ediţiile Bikers For Humanity, au decis că cel mai bun loc să-şi unească destinele este chiar acolo, pe şantier, printre prieteni şi voluntari la fel de generoşi şi muncitori. Cununia civilă va fi oficiată de Gheorghe Manta, primarul comunei Chirnogeni.
Evenimentul Bikers for Humanity se află la cea de-a treia ediţie şi este iniţiat de realizatorul radio Cristian Hrubaru. La prima ediţie Bikers for Humanity au participat 400 de motociclişti care au ajutat 36 de familii din Bacău. În 2017, peste 150 de motociclişti au turnat fundaţiile pentru patru cvadruplexuri în care vor locui 16 familii cu venituri mici. 
Printre cei ajutaţi în cadrul proiectului Bikers for Humanity este şi  familia Olteniceanu . Soţii Olteniceanu lucrează cu ziua şi fac eforturi mari să-şi crească cei trei copii de 3, 6, respectiv 13 ani şi să-i trimită la şcoală. Familia a fost greu încercată chiar la începutul acestui an, când fetiţa lor în vârstă de 12 ani a decedat.
Într-o situaţie dificilă se află şi  familia Prică . În urmă cu patru ani, la doar o lună după ce au cumpărat casa în care locuiesc, capul familiei a suferit un accident şi şi-a pierdut un picior. În vârstă de 50 de ani, Adrian Prică primeşte o pensie lunară de 350 de lei, din care îşi întreţine copiii.
Poveştile familiilor ajutate de motocicliştii din România, în cadrul Bikers for Humanity 2018 le puteţi găsi aici: https://www.youtube.com/channel/UCEBQmfBExirQUfDaTYIhq0A
Evenimentul din acest an este organizat cu sprijinul Primăriei Chirnogeni şi împreună cu partenerii AMEROPA Grains, IPSO Agricultură, K-BOX, Micri Gold, Ferma Stoian, Metal Poetry by Cristina Dinu şi HostExpert. Partenerul media al evenimentului este Rock FM.
Pentru mai multe detalii accesaţi site-ul Bikersforhumanity.ro , sunaţi la telefon 0740.38.20.79 sau scrieţi pe adresa de e-mail: office@seetruepr.ro. 
Pe aceeaşi temă: 
