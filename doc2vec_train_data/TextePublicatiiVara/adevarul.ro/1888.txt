7 iunie 2018, 11:58
Deputaţii socialiştii au solicitat joi, 7 iunie, audierea în plenul Parlamentului a premierului Pavel Filip. Aceştia sunt indignaţi că prim-ministrul s-ar fi implicat în activitatea ANRE, instituţe independentă conform legii, atunci când a cerut public să fie suspendată ultima decizie de majorare a preţurilor la carburanţi.
VIDEO Tânără din Ştefan-Vodă, mamă a doi copii, reţinută pe Aeroportul...
„Care a fost indicaţia dumnealui către ANRE şi de ce decizia privind majorarea preţurilor a fost doar suspendată temporar, dar nu anulată, aşa cum cere întreaga societate”, a declarat socialistul Vlad Bătrîncea.
Deputatul PSRM a mai subliniat că, atunci când pe piaţa internaţională preţul la petrol scade, în Moldova preţul rămâne acelaşi, iar când preţul pe piaţa internaţională creşte, el se majorează şi în Moldova.
„Noi considerăm că acel regulament aprobat de ANRE trebuie în mod categoric de anulat, deoarece el duce la majorarea preţurilor. Vrem să avem posibilitatea să adresăm întrebări ANRE-lui prin intermediul lui Pavel Filip, care a făcut imixtiune în treburile ANRE”, a adăugat Bătrîncea.
În apărarea premierului, democratul Dumitru Diacov a afirmat că „economia este domeniul de responsabilitate al Guvernului. De aceea, eu cred că asta nu a fost o indicaţie a domnului prim-ministru, dar o sugestie”.
Propunerea socialiştilor a fost sprijinită de doar 37 de parlamentari, fiind respinsă de Parlament.
Amintim că, pe 29 mai, ANRE a stabilit un preţ plafon de 19,79 lei pentru un litru de benzină cu cifra octanică 95 şi de 17,75 lei pentru motorină. În urma unui demers al premierului Pavel Filip, ANRE a suspendat pe 1 iunie decizia din 29 mai, revenindu-se la preţurile plafon aprobate cu două săptămâni înainte.
