7 iunie 2018, 13:38
Modelul de contract, metodologia de negociere, încheiere şi monitorizare a modului de implementare şi derulare a contractelor de tip cost-volum / cost-volum-rezultat au fost aprobate săptămâna aceasta printr-un Ordin comun dat de Ministerul Sănătăţii şi de Casa Naţională de Asigurări de Sănătate.
Normele de aplicare sunt necesare pentru demararea procedurilor de negociere ale contractelor cost-volum / cost-volum-rezultat pentru medicamentele care deţin o decizie de includere condiţionată în Lista de medicamente compensate şi gratuite, pentru care au fost stabilite noi mecanisme printr-o Ordonanţă de Urgenţă aprobată de Guvern la sfârşitul lunii aprilie (OUG 32/2018 pentru modificarea OUG 77/2011). 
Noile reglementări vor asigura accesul pacienţilor cu afecţiuni grave (oncologice, boli rare, hepatită C, cardiovasculare, scleroză multiplă) la toate medicamentele destinate unei indicaţii terapeutice în concordanţă cu starea sănătăţii şi comorbidităţile acestor pacienţi, şi nu la un singur medicament aşa cum era reglementat până acum.
Odată cu apariţia normelor de aplicare, vor fi demarate procedurile de negociere pentru încheierea contractelor cost-volum-rezultat necesare pentru asigurarea tratamentelor inovatoare, printre care şi tratamentele fără interferon pentru pacienţii cu hepatita C. 
„Măsurile tranzitorii prevăzute de Ordonanţa de Urgenţă aprobată de Guvern în luna aprilie asigură continuitatea tratamentelor pentru pacienţii care  beneficiază de medicamente ce fac obiectul unor contracte cost-volum / cost-volum-rezultat  până la data de 30 iunie 2018.  Odată cu aprobarea Normelor de aplicare, am solicitat conducerii Casei Naţionale de Asigurări de Sănătate să urgenteze  procedurile de încheiere a noilor contracte cost-volum / cost-volum-rezultat, astfel încât să asigurăm accesul la tratamente şi continuitatea lor pentru pacienţii cu afecţiuni grave” , a declarat Sorina Pintea, ministrul Sănătăţii.
