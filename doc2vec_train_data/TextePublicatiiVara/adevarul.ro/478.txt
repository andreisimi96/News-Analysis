30 mai 2018, 14:48
Medicul român susţine că astfel de imagini apar în manualele şcolare din Finlanda
O postare făcută pe Facebook de o femeie, medic român care trăieşte în Finlanda, a inflamat reţelele de socializare.
O postare pe Facebook a Cameliei Smicală, medic român originar din judeţul Neamţ care trăieşte în Finlanda, despre educaţia sexuală în această ţară, i-a contrariat pe utilizatorii reţelei de socializare.   
Aflată într-un conflict deschis cu statul finlandez în custodia căruia se află cei doi copii minori (Maria şi Mihai) , Camelia Smicală a lansat o ipoteză şocantă: în clasele primare din Finlanda, copiii sunt învăţaţi despre sexul cu imigranţi. În sprijinul acestei afirmaţii, românca a distribuit o fotografie în care se văd două cupluri făcând sex (unul heterosexual, celălalt homosexual) sisţinând că este vorba de un material didactic adresat elevilor din şcolile din Finlanda.  
„Ce se învaţă în şcoala primară (clasele 1-6) finlandeză, cea mai bună din lume. Propaganda pe care o fac în România are ca scop ca şi copiii voştri să înveţe asta. Asta vreţi? Îi învaţă despre sexul cu emigranţi (vezi poza!) şi subtil le imprimă că e singurul fel de de sex în urma căruia poţi rămâne însărcinată. Următorul capitol e despre sexul anal şi sunt reprezentaţi doi homosexuali. Se vorbeşte despre plăcerea pe care o produce sexul anal. (...) Copiii mei învaţă în Finlanda. În clasa a 5-a au teză la gustul şi culorile prezervativelor (...)“, susţine Camelia Smicală, prezentând următoarea fotografie:
Mai mult decât atât, medicul român este vehement cu ceea ce înseamnă sistemul educaţional din Finlanda, proiectând o imagine sumbră asupra tinerilor şi societăţii în ansamblu din această ţară:  
„În plus, tinerii finlandezi îşi încep viaţa sexuală pe la 12 ani, se îmbată şi iau droguri. Foarte mulţi la 20 de ani sunt şomeri sau pensionaţi de boală (depresie). Dacă ar fi fost cea mai bună şcoală din lume, ar fi câştigat ceva olimpiade pe materii. Finlanda nici măcar nu participă, pentru că nu are cu cine. România câştigă mereu. Nu vă mai lăsaţi manipulaţi de media! Finlanda plăteşte bani grei pentru imagine şi propagandă“, mai susţine Camelia Smicală.
Mesajul nu se mai regăseşte în cronologia paginii sale de Facebook, însă a fost distribuit masiv în ultimele zile.  
Cine pe cine manipulează?
Mesajul lansat de Camelia Smicală în spaţiul virtual a fost demontat de jurnalista Diana Oncioiu, care arată că, în fapt, imaginile provin dintr-o broşură editată de o fundaţie care luptă pentru prevenirea HIV.
„…doamna arată nişte pagini dintr-o broşură spunând că asta învaţă copiii din clasele 1-6 în Finlanda, cum să facă sex cu imigranţi. Lucrurile stau aşa: Imaginile sunt dintr-o broşură de pe site-ul hivpoint.fi (https://bit.ly/2KYaxHZ). Hivpoint este o fundaţie care luptă pentru prevenirea HIV şi pentru susţinerea celor care au HIV. Drept urmare, pe site-ul lor există extrem de multe materiale despre sex, protecţie. În broşura ale cărei pagini circulă pe Facebook cu mesajul doamnei doctor, se vorbeşte despre actul sexual. În imaginea în care medicul spune că e vorba de sex cu imigranţi ca singura variantă prin care o femeie poate rămâne însărcinată, de fapt autorii subliniază că doar prin actul sexual precum cel din imagine femeia poate rămâne însărcinată dacă nu foloseşte prezervativ. De asemenea, autorii atrag atenţia asupra folosirii prezervativului pentru a ne proteja de o sarcină nedorită sau boli cu transmitere sexuală. În broşură mai găsiţi informaţii despre sărut, masturbare. Cum am aflat aceste lucruri? Cu un nenorocit de google translate“, arată Diana Oncioiu , care indică şi sursa reală a fotografiei.
În finalul comentariului, jurnalista atrage atenţia asupra unor astfel de postări care sunt distribuite pe reţelele de socializare:  
„Nu este un manual pentru clasa I. Nu e despre cum să faci sex cu imigranţi. E doar o manipulare ordinară din partea unei doamne, care este şi medic“
Explicaţiile despre postarea respectivă a generat numeroase comentarii, unul dintre acestea fiind chiar a Cameliei Smicală. Aceasta susţine că manualele şcolare din Finlanda chiar conţin astfel de poze explicite şi că broşura ar fi putut prelua imagini chiar de la această sursă:
„Sunt medic, de peste 20 de ani. Manualele de şcoală primară conţin poze explicite cu prezervative iar copiii au de dat şi teza în clasa a5a despre asta. În clasa a 7a învaţă poziţiile sexuale. O fi şi broşură care a preluat lecţia din manualele şcolare. În plus, finlandezii recunosc ca învăţământul lor e un fiasco. În poza este prezentat un metis cu o finlandeză. În limbaj psihologic subliminal înseamnă exact ce am spus“.
