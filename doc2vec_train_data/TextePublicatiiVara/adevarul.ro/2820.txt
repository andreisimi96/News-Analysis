12 iunie 2018, 19:37
Liviu Dragnea a fost invitatul lui Mihai Gâdea la doar o zi după ce a făcut baie de mulţime în Piaţa Victoriei FOTO Captură Antena 3
După ce Dorina Rusu, membru al Consiliului Naţional al Audiovizualului (CNA), s-a autosesizat cu privire la acuzaţiile şi ameninţările făcute de Liviu Dragnea în emisiunea „Sinteza zilei“, un alt membru CNA, Monica Gubernat, a reacţionat în şedinţa publică de astăzi, scrie Pagina de Media.
Membru CNA, autosesizare privind „Sinteza Zilei“ cu Liviu Dragnea: „Af...
Monica Gubernat a cerut ca autosesizarea Dorinei Rusu, privind emisiunea „Sinteza Zilei“, ce l-a avut invitat pe liderul PSD Liviu Dragnea, să fie analizată în acelaşi timp cu autosesizarea sa privind presupuse atacuri la Curtea Constituţională, dar pe alte posturi, scrie Pagina de Media. 
Astfel, posturile vizate de autosesizarea Monicăi Gubernat sunt Realitatea TV, Pro TV, Ştirile TVR şi Europa FM.
„Aş vrea tare mult ca autosesizarea doamnei Rusu să fie discutată cu autosesizarea mea privind atacurile fără precedent la adresa Curţii Constituţionale şi a membrilor săi. Autosesizarea fiind făcută pentru următoarele posturi: Realitatea TV, Pro TV, Ştirile TVR şi Europa FM“, a spus Gubernat.
Monica Gubernat, membrul al Consiliului Naţional al Audiovizualului a facut parte din echipa tehnică de campanie a PSD în anii 2000 şi 2004 şi a lucrat în adminstraţia publică centrală (Ministerul Turismului), potrivit cna.ro. 
A fost consilier în cadrul Parlamentului României având ca atribuţii monitorizarea presei scrise şi audiovizuale şi formularea unor reacţii rapide, dar şi elaborarea documentelor pentru desfăşurarea activităţii liderilor grupurilor parlamentare, respectiv activitatea în Comitetul liderilor grupurilor parlamentare în concordanţă cu prevederile Constituţiei şi ale Regulamentului Camerei Deputaţilor.
Dorina Rusu, membru al Consiliului Naţional al Audiovizualului (CNA), s-a autosesizat cu privire la „afirmaţiile mincinoase“, acuzaţiile şi ameninţările făcute de Liviu Dragnea în emisiunea „Sinteza zilei“, fără ca moderatorul Mihai Gâdea să intervină, fapt ce încalcă legislaţia audiovizualului.
Membra CNA a precizat şi că afirmaţiile liderului PSD amintesc de anul 1990, când FSN a scos în stradă muncitorii de la IMGB pentru a face ordine, iar minerii au fost chemaţi la Bucureşti pentru a curăţa Piaţa Universităţii de „elementele turbulente“ şi pentru „a devasta sediile celor «vânduţi străinilor» – partidele de opoziţie şi ziarele care scriau împotriva FSN“. 
La o seară după mitingul organizat de PSD în Piaţa Victoriei din Bucureşti, liderul social-democrat, Liviu Dragnea,  a lansat o serie de ameninţări.  I-a avertizat pe procurori „să nu dea curs demenţei“ de a cerceta plângerea penală împotriva Vioricăi Dăncilă, i-a numit „şobolani“ pe protestatarii #rezist şi i-a acuzat pe liderii UE şi NATO că au finanţat „statul paralel“. Nici Klaus Iohannis nu a scăpat, Dragnea precizând că speră ca preşedintele României să nu facă „greşeala fatală“ de a nu pune în aplicare o decizie CCR, avertizând că PSD „nu va sta cu mâinile în sân“.
