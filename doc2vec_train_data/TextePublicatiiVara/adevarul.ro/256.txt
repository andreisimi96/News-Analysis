28 mai 2018, 18:02
Jens Stoltenberg, secretarul general al NATO Foto: Hepta/Mediafax
Alianţa Nord-Atlantică se va concentra la summitul său din iulie asupra a cinci teme-cheie, pornind de la descurajare şi până la modernizare şi relaţiile cu UE, având în vedere, totodată, măsuri pentru „gestionarea“ legăturilor cu Rusia, care este tot mai agresivă.
Columbia va deveni primul „partener mondial“ latino-american al NATO...
În faţa Adunării Parlamentare a NATO, ce s-a reunit de vineri la Varşovia, secretarul general al Alianţei, Jens Stoltenberg,a declarat că summitul se va concentra şi pe proiectarea stabilităţii în regiunile de graniţă, mai ales în sud, dar şi pe împărţirea poverilor, fie că este vorba despre capacităţi, fie că este vorba despre contribuţii, după cum notează afp.com. 
Pornind de la decizia Alianţei din 2016 de a desăşura grupuri de luptă pe flancul său estic, în apropiere de Rusia, Stoltenberg a declarat că se aşteaptă ca liderii care vor fi prezenţi în perioada 11-12 iulie la Bruxelles să „ia decizii de întărire a promptitudinii şi mobilităţii militare“. 
El a explicat că apărarea nu depinde numai de forţele desfăşurate, ci şi de „capacitatea noastră de a deplasa forţele rapid, în cazul în care este necesar“. 
Statele membre NATO au desfăşurat în jur de 4.000 de militari în ţările baltice şi în Polonia pentru a contracara ameninţarea la adresa flancului estic al Alianţei, apărută în special după anexarea peninsulei ucrainene Crimeea de către Rusia în 2014. 
În contextul în care relaţiile dintre Moscova şi Occident se află la cel mai scăzut nivel de la încheierea Războiului Rece, responsabilul NATO a afirmat şi că se aşteaptă ca alianţa să-şi reitereze abordarea referitoare la Moscova care constă în „descurajare şi apărare în combinaţie cu dialogul politic“.
„Chiar dacă nu credem într-o relaţie mai bună cu Rusia în viitorul apropiat, avem nevoie să gestionăm relaţia cu aceasta“, a adăugat Stoltenberg.
Summitul NATO din acest an va avea loc pe fondul sporirii temerilor legate de capacităţile şi acţiunile Rusiei în materie de război hibrid şi cibernetic.
Cel mai probabil se va discuta şi despre un răspuns colectiv al Alianţei în cazul unui atac specific războiului hibrid.
În martie, generalul american Curtis Scaparrotti, comandantul forţelor NATO în Europa, afirma că statele membre lucrează la o definiţie a stării de război cibernetic pentru a se înzestra cu mijloace de răspuns pe măsură la un astfel de atac din partea Rusiei sau a unui alt stat.
Statele aliate „lucrează la o definiţie a ceea ce ar putea declanşa Articolul 5“ al Tratatului fondator al Alianţei, care garantează răspunsul comun al tuturor membrilor organizaţiei la un atac asupra oricăruia dintre ei, spunea Scaparrotti în urmă cu mai puţin de trei luni.
