29 mai 2018, 17:02
Imagine de la locul accidentului FOTO ISU Drobeta
În dispeceratul integrat ISU - Ambulanţă a fost anunţat marţi, 29 mai, un accident produs între un autoturism şi un autotren pe DN 56A, pe raza comunei Şimian, în urma căruia o persoană a rămas blocată în autoturism.
VIDEO Un tânăr şi-ar fi dat foc într-o benzinărie din Cluj
La locul evenimentului au fost mobilizate trei echipaje de pompieri din cadrul Detaşamentului Drobeta Turnu Severin, cu o autospecială de descarcerare, o autospecială de stingere şi o ambulanţă SMURD. Deoarece apelantul nu a dat informaţii despre încărcătura autotrenului, la locul accidentului s-a deplasat şi un echipaj CBRN.
Până la sosirea echipajelor de pompieri, doi colegi din cadrul Detaşamentului Drobeta Turnu Severin, aflaţi în timpul liber, au acordat asistenţă medicală victimei blocate în autoturism, care era în stare de conştienţă.
Cei doi pompieri, plt. adj. Daniel Şchiopu şi plt. maj. Marian Laţcu, au comunicat permanent cu victima, un bărbat în vârstă de aproximativ 55 de ani, menţinându-i deschise căile aeriene şi monitorizându-i funcţiile vitale.
Bărbatul a fost descarcerat de către pompieri şi predat echipajului SAJ, care i-a acordat primului ajutor medical, ulterior acesta fiind transportat la UPU.
Cea de-a doua persoană implicată în accident a fost evaluată de către paramedicii SMURD, însă a refuzat transportul la spital.
Pompierii au asigurat şi măsurile de apărare împotriva incendiilor la cele două vehicule, iar încărcătura autotrenului, formată din anvelope, nu a fost afectată şi nu a prezentat niciun pericol.
Poliţia a stabilit că vinovat de producerea accidentului este conducătorul autoturismului.
„Un bărbat de 55 de ani, în timp ce conducea un autoturism pe DN 56A, în localitatea Şimian, nu s-a asigurat la trecerea manevrei de întoarcere, moment în care a intrat în coliziune cu un autotren condus regulamentar de către un cetăţean bulgar în vîrstă de 54 de ani”, precizează Mădălina Viziru, purtătorul de cuvânt al IPJ Mehedinţi.
