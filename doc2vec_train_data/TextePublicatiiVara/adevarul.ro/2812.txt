Iată replica dată de Angela Gheorghiu primarului general al Capitalei, Gabriela Firea:
„Îmi pare rău că Primarul General al Bucureştiului a ales să răspundă mesajului meu cu o serie de inexactităţi şi insinuări, ba chiar cu acuzaţii foarte grave, doar pentru că am curaj să spun lucrurilor pe nume.
Am anunţat înainte de data de 1 Decembrie că nu mai pot participa la ceremonia de decernare a titlului de Cetăţean de Onoare al Municipiului Bucureşti din motive personale. Nu am vrut atunci să intru în detalii, dar am comunicat Primăriei că nu pot participa, dat fiind contextul social al respectivului eveniment, care ar fi putut să ducă la interpretări nepotrivite. Nu am fost informată că decizia de a primi acest titlu se putea lua în absenţa consultării mele.
Motivele specifice pe care le-am avut pentru a nu da curs invitaţiei din decembrie le-am expus deja. Eram în punctul în care toată ceremonia ar fi fost doar un exerciţiu de imagine pentru un politician. Soluţia care s-a găsit, de a fi înlocuită peste noapte cu alte şase personalităţi doar pentru ca spectacolul să continue, a demonstrat că temerile mele erau îndreptăţite.
Am susţinut, într-adevăr, un concert în Piaţa Constituţiei, în anul 2017, la invitaţia şi contractată fiind de Primăria Bucureştiului. Ce a contat pentru mine atunci a fost faptul că respectivul concert urma să fie gratuit pentru bucureşteni şi pentru iubitorii de muzică din toata ţara (concertul fiind transmis în direct de Televiziunea Română), dar şi faptul că în seara aceea s-a cântat muzică de operă, în Piaţa Constituţiei, pentru mai bine de 10.000 de oameni. De aceea am acceptat să cânt. Datele financiare au fost negociate de impresari. Afirmaţiile cu privire la onorariul de concert sunt în afara prevederilor contractuale şi total lipsite de eleganţă.
Deşi nu trebuie să mă justific în vreun fel, precizez că am susţinut de-a lungul vremii numeroase concerte pro bono, la care nu am cerut şi nu am primit bani, concerte pentru cauze nobile, care meritau susţinerea mea. Am făcut asta şi pentru că îmi doresc şi caut să întâlnesc publicul roman de câte ori am ocazia. De pe urma concertului umanitar pentru victimele de la Colectiv, jumătate din banii pe care i-am strâns sunt încă daţi dispăruţi, deşi înteleg că între timp a fost câştigat inclusiv un proces.
Datorii la statul român nu am. Întâmplarea face că am primit recent o rectificare prin care se atestă că statul român, prin ANAF, trebuie să-mi returneze o parte din sumele pe care eu le-am plătit, autorităţile respective anunţându-mă că au greşit calculele. Sigur, am tot povestit despre păţania mea, pentru că mi se pare scanadalos acest comportament abuziv, dar nu am cerut cuiva să intervină pentru nimic, m-am plans mai mult. Mi-am plătit datoriile din România, ba mai mult decât atât, nu am nici măcar rezidenţă fiscală aici.
De-a lungul timpului, am primit distincţii peste tot în lume. Iar politicieni importanţi şi-au făcut timp să vină şi să îmi ofere aceste distincţii în oraşele în care am cântat. Simplul fapt că mă văd nevoită acum să mă justific în faţa unor acuzaţii incredibile mă fac să aplaud corul din ce în ce mai puternic al românilor care cred că aşa nu se mai poate şi că în România lucrurile trebuie să se schimbe. Datorăm asta, o ţară normală, cu un stat drept şi cu politicieni puşi în slujba cetăţenilor, urmaşilor noştri.“ - a scris Angela Gheorgiu pe Facebook.
Scandalul dintre soprană şi primarul general a izbucnit după ce Gheorghiu a publicat pe Facebook, luni seară, un text critic la adresa Gabrielei Firea, pe care o critica pentru că ar fi vruts să profite de evenimentul organizat la Arena Naţională în cinstea Simonei Halep. Artista s-a arătat deziluzionată de faptul că primarul continuă să se folosească de numele unor personalităţi, şi a mărturisit că anul trecut a refuzat din partea Gabrielei Firea cheia şi cetăţenia de onoare a Bucureştiului după ce a simţit că munca şi notorietatea artistei vor fi instrumentalizate.
În replică, Primăria Capitalei a dat publicităţii un comunicat, în numele Gabriele Firea, în care edilul spune că Angela Gheorgiu a condiţionat participarea sa la un eveniment de acordarea anumitor beneficii fiscale.
Gabriela Firea a fost huiduită luni seară pe Arena Naţională, în timpul evenimentului în care Simona Halep prezenta trofeul câştigat la Roland Garros. În urma evenimentului, primarul Capitalei a dat vina, într-o postare pe Facebook, pe o conspiraţie soroşistă care a dorit să umbrească un eveniment organizat cu multă trudă. În urma postării, contul său de Facebook a fost închis de mai multe ori din cauza miilor de comentarii negative la adresa edilului.
