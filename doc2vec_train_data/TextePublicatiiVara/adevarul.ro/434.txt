30 mai 2018, 08:06
Ancheta vizează defrişările ilegale
Poliţia Română şi DIICOT fac miercuri 23 de percheziţii pentru destructurarea unei grupări care ar fi cauzat un prejudiciu de 25 de milioane de euro, prin achiziţionarea de lemn fără provenienţă legală sau a cărui provenienţă ilegală este disimulată prin unele documente justificative cu caracter nereal.
UPDATE Holzindustrie Schweighofer a anuţat miercuri că societatea cooperează cu autorităţile şi ”oferă tot sprijinul” în ancheta DIICOT comunicată pe 30 mai.
”Principiul fundamental al companiei este de a respecta întotdeauna legea şi reglementările în vigoare din ţările în care operează. Compania pune la dispoziţia autorităţilor toate informaţiile necesare pentru buna desfăşurare a anchetei în curs şi sprijină autorităţile prin toate mijloacele sale pentru o soluţionare corectă a investigaţiei, pe baza unor date transparente. Compania nu a fost înştiinţată de obiectul acestei investigaţii. Compania Holzindustrie Schweighofer este prima interesată de soluţionarea rapidă şi corectă a acestei situaţii”, arată un comunicat al companiei.
Potrivit surselor judiciare, dosarul vizează compania austriaca Holzindustrie Schweighofer. 
Sunt efectuate 23 de percheziţii domiciliare la sediul şi punctele de lucru ale societăţii comerciale, la patru instituţii, precum şi la mai multe locuinţe.
Până în prezent, au fost identificate şi conduse la sediul unităţii de parchet 10 persoane.
“Din cercetări a reieşit că persoane din conducerea societăţii comerciale vizate, începând cu anul 2011 şi până în prezent, ar fi coordonat activitatea de achiziţii de lemn rotund de răşinoase provenit din tăieri ilegale şi deturnarea licitaţiilor publice, de la foarte mulţi furnizori, din majoritatea zonelor împădurite ale Românei“, precizează IGPR. 
Aceste materiale lemnoase livrate de furnizori ar fi provenit, în majoritatea cazurilor, din tăieri ilegale.
Potrivit DIICOT, membrii grupului deturnau licitaţiile publice organizate la nivelul unor direcţii silvice pentru a-şi asigura volume suplimentare considerabile de masă lemoasă în vederea procesării, în fabrici specializate în tăierea şi rindeluirea lemnului.
Astfel, unii  agenţi economici au fost înlăturaţi de la licitaţiile de masă lemnoasă şi după caz,  impuşi alţii.
Totodată, în urma cercetărilor efectuate în cauză s-a stabilit că, o  parte din cantitatea de masă lemnoasă recepţionată nu a fost evidenţiată în documente contabile.
Prejudiciul prezumtiv cauzat bugetului public este de 25 de milioane de euro.
Activităţile sunt realizate cu sprijinul de specialitate al Brigazii Speciale de Intervenţie a Jandarmeriei din cadrul I.G.J.R.
