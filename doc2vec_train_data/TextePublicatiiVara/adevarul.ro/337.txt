PSD Bucureşti-Ilfov: Dezertările, ameninţările lui Iohannis şi plânger...
Potrivit cercetării efectuate de Studio Interrobang asupra a 37 de ansambluri rezidenţiale analizate, 42,8%) dintre apartamentele prezentate la cel mai recent târg imobiliar organizat în Bucureşti nu respectau toate prevederile Legii Locuinţei şi doar cinci aveau toate suprafeţele apartamentelor în conformitate cu prevederile legale, scrie Agerpres. Potrivit studiului, cele mai mari probleme apar în cazul garsonierelor şi al apartamentelor de două camere: 70,2% dintre garsoniere şi 57,9% dintre apartamentele cu două camere au suprafeţele încăperilor mai mici decât cele minime prevăzute de lege. 
Concret, potrivit Legii locuinţei, o garsonieră nu va putea avea o suprafaţă utilă mai mică de 37 de metri pătraţi, din care camera de zi va avea minimum 18 metri pătraţi, locul de luat masa 2,50 mp, iar bucătăria 5 mp. Grupul sanitar va avea 4,50 mp, iar spaţiul de depozitare 2 mp.
Pentru un apartament cu două camere dezvoltatorul trebuiie să asigure minimum 52 metri pătraţi, din care livingul 18 mp, dormitorul 12 mp, locul de luat masa 3 mp, în timp ce suprafeţele minime pentru bucătărie, baie şi spaţiul de depozitare sunt identice cu cele ale garsonierelor.
Pentru că nu au respectat aceste dimensiuni, dezvoltatorii prezenţi la ultimul târg din Capitală au promovat garsonierele şi apartamentele la preţuri cu până la 20.000 euro mai mici, decât ale celor cu suprafeţe conforme. 
Astfel, deşi preţurile apartamentelor din Bucureşti au crescut constant în ultimii ani ajungând în prezent la cel mai mare nivel de după criza economică, preţul mediu al unei garsoniere din ofertă a fost de 50.056 euro (fără TVA 5%), al unui apartament de două camere 68.897 euro (fără TVA 5%), iar al unui apartament de 3 camere, de 112.540 euro (fără TVA 19%).
Pentru apartamentele la care s-a ţinut cont de compartimentările care respectă suprafeţele prevăzute în Legea Locuinţei, preţul mediu al unei garsoniere a fost de 71.583 euro (fără TVA 5%), al unui apartament de două camere de 89.442 euro (fără TVA 5%), iar al unui apartament de trei camere de 118.270 euro (fără TVA 19%).
"Pe de altă parte, costurile reduse ale terenului de la periferia oraşului "dictează" în continuare poziţionarea noilor ansambluri rezidenţiale. Astfel, nu e de mirare că noii locatari ajung să petreacă chiar şi 50 de minute în trafic pentru a ajunge în centrul oraşului. Totodată, aceste zone nu oferă acces facil la magazine alimentare, şcoli, transport în comun sau parcuri, lucru confirmat şi de rezultatul cercetării. Dintre cele 37 de ansambluri, doar 15 oferă cu adevărat toate aceste utilităţi la o distanţă de 10 minute de mers pe jos. Acest lucru se reflectă şi în preţurile de achiziţie. Apartamentele din ansamblurile rezidenţiale bine deservite de funcţiuni de proximitate ajungând să aibă un preţ mediu chiar şi cu 40% mai mare", se menţionează în studiul citat.
Cercetarea a fost elaborată pe baza unui eşantion de 37 de ansambluri rezidenţiale din Bucureşti aflate la vânzare în cadrul târgului Imobiliarium 2018. Pentru colectarea datelor s-au folosit ca surse de informaţii website-urile dezvoltatorilor.
