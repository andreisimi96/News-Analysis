12 iunie 2018, 13:45
Mateusz Morawiecki, premierul Poloniei
Premierul polonez conservator Mateusz Morawiecki a declarat că îşi doreşte ca Varşovia să joace un ''rol de cheie de boltă''  care ţine statele occidentale împreună în timp de diviziunile continuă să crească între SUA şi Europa, scrie Politico.
Dennis Rodman: Depinde de Trump să aibă încredere în Kim şi poporul no...
„Toată lumea poate să vadă că drumurile SUA şi ale UE se îndepărtează tot mai mult unul de altul“, a declarat Morawiecki într-un interviu pentru săptămânalul Gazeta Polska, apropiat de conservatori, şi din care media de dreapta au publicat luni extrase.
„Noi trebuie să decidem acum dacă vom juca rolul de cheie de boltă, de integrator între cele două entităţi, sau dacă vom rămâne într-o situaţie inconfortabilă, condamnaţi să facem mereu manevre între cele două“, a afirmat premierul polonez, subliniind că el „alege fără rezerve prima opţiune“.
„Lucrăm deja în favoarea acestui scenariu", a adăugat Morawiecki fără a face alte precizări, spunând doar că acest lucru “oferă Poloniei o adevărată şansă". El a făcut această declaraţie după eşecul summitului G7.
Declaraţiile lui Morawiecki reprezintă cel mai recent semn al încercărilor Varşoviei de a construi legături mai strânse cu Washingtonul, deoarece ambele state continuă să pună  presiune asupra relaţiilor cu Bruxelles-ul.
Recent, s-a anunţat că Varşovia a propus Washingtonului să cheltuiască până la 2 miliarde dolari pentru o bază militară americană permanentă - o mişcare pe care Polonia a făcut-o fără consultări cu aliaţii săi din NATO, ridicând semne de întrebare în sediul alianţei de la Bruxelles.
În plus, ministrul de Externe al Poloniei, Jacek Czaputowicz, a declarat că este de părere că Statele Unite vor susţine eforturile Varşoviei pentru blocarea proiectului Nord Stream 2 menit să transporte gaze naturale din Rusia către Germania.
Departamentul de Stat al SUA a anunţat că Washingtonul se opune construirii gazoductului Nord Stream 2 considerând că proiectul ar submina securitatea energetică şi stabilitatea Europei şi că va oferi Rusiei un nou instrument pentru a pune presiune pe ţările europene. 
După venirea la putere a PiS în 2015, Polonia, membră a Uniunii Europene din 2004, privilegiază relaţiile sale politice şi militare cu SUA, în timp ce legăturile cu Bruxellesul sunt marcate de tensiuni. 
Între timp, Comisia Europeană susţine în continuare că Polonia încalcă standardele statului de drept şi intenţionează să continue acţiunile disciplinare împotriva Varşoviei.
