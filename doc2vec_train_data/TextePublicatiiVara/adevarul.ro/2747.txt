12 iunie 2018, 14:56
Captură Twitter (Amanda Drury)
Organizatorii summitului Kim-Trump au avut un cadou pentru cei circa 3.000 de jurnalişti acreditaţi la acest eveniment istoric.
Circa 3.000 de jurnalişti s-au deplasat în Singapore pentru a transmite summitul Kim-Trump, prima întâlnire dintre un dictator nord-coreean şi un preşedinte american.
Odată ajunşi la locul de muncă, toţi jurnaliştii au avut parte de un cadou pregătit de organizatori.
O imagine cu această surpriză neobişnuită a fost distribuită de Amanda Drury, de la postul de televiziune CNBC.
Pe lângă un ghid turistic cu insula Sentosa, locul desfăşurării întrevederii, şi o sticlă de apă inscripţionată cu chipurile celor doi protagonişti ai evenimentului din Singapore, în imagine apare şi un ventilator de birou cu USB.
FOTO Twitter (Amanda Drury)
Ventilatorul a stârnit numeroase întrebări, având în vedere că necesită conectat la un calculator şi poate infiltra astfel un program spion.
Jurnalistul american Barton Gellman, implicat în dezvăluirile fostului contractant al NSA Edward Snowden despre supravegherea în masă, le-a recomandat jurnaliştilor să nu folosească acest aparat.
„Nu-l conectaţi, nu-l păstraţi. Aruncaţi-l într-o pubelă publică sau trimiteţi-l unui expert în securitate“, a scris el pe contul său de Twitter.
FOTO Twitter (Harald Doombos)
O fotografie mai clară arată că ventilatorul cu pricina a fost fabricat în China, o aliată tradiţională a Coreei de Nord.
