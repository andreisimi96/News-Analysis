12 iunie 2018, 16:47
Noi reguli europene care asigură utilizarea în siguranţelor a dronelor au fost aprobate, marţi, de deputaţii europeni. Aceştia au actualizat şi regulile de siguranţă în aviaţie.
VIDEO Sălbăticia Retezatului în toată splendoarea. Imagini aeriene din...
Concret, deputaţii din Parlamentul European au aprobat o propunere agreată în noiembrie 2017 între Consiliul Uniunii Europene şi negociatorii Parlamentului European privind aplicarea unor principii comune la nivelul UE pentru asigurarea unui nivel comun de siguranţă în utilizarea dronelor şi pentru crearea unui cadru predictibil în care operatorii şi producătorii de drone să-şi poată dezvolta serviciile şi produsele. 
Asta pentru că în prezent, dronele sunt concepute şi folosite diferit, după reguli stabilite de fiecare stat în parte. 
De acum înainte, dronele vor trebui proiectate într-un mod care să permită operarea lor fără a reprezenta un pericol pentru oameni, ţinându-se cont de riscuri. În funcţie de riscuri, dronele vor avea nevoie de caracteristici suplimentare precum posibilitatea de aterizare automată în cazul în care operatorul pierde contactul cu drona sau sisteme de evitare a coliziunilor. 
„Unii operatori de drone vor trebui să fie instruiţi înainte de a utiliza o dronă”, se arată într-un comunicat de presă. 
Potrivit acestuia, pentru a putea identifica operatorii de drone în cazul unui incident, aceştia vor trebui să fie incluşi în registre naţionale, iar dronele lor vor trebui marcate pentru identificare, regulă care nu li se aplică şi operatorilor celor mai mici drone. Comisia Europeană va stabili altitudinea maximă şi limitele de distanţă pentru zborul dronelor şi ce categorii de drone şi operare a dronelor vor avea nevoie de certificare în funcţie de riscurile pe care le ridică.
Modernizarea regulilor de siguranţă în aviaţie 
Pe lângă stabilirea unor reguli la nivelul UE pentru drone, modificările actualizează legislaţia UE în sectorul aviatic pentru menţinerea siguranţei în aviaţie la cel mai înalt nivel al UE şi asigură adaptarea regulilor la scopul urmărit. De asemenea, noile reguli sunt concepute ca măsuri prin care să poată fi gestionată creşterea traficului aerian prevăzută pentru următoarele decenii. 
Modificările stimulează cooperarea între agenţia UE pentru siguranţa aviaţiei şi autorităţile naţionale în contextul evaluării riscurilor în ceea ce priveşte zborurile în zonele de conflict. Totodată, aceste modificări oferă mandat Comisiei să dezvolte standarde pentru descărcarea informaţiilor din registrele de zboruri în timp real, când un aparat de zbor are nevoie de asistenţă, pentru răspuns rapid în situaţii de urgenţă. 
Textul a fost aprobat cu 558 voturi pentru, 71 împotrivă şi 48 de abţineri. Regulile trebuie să fie aprobate de miniştrii UE. 
