VIDEO Tom Cruise, cascadorie extrem de periculoasă pentru noul său fil...
În Râmnicu Vâlcea există un ştrand cu apă sărată, soluţia salină fiind adusă direct de la Salina Ocnele Mari, unde vară de vară vin turişti din întreaga ţară, în mod special din judeţele limitrofe: Argeş, Olt, Gorj, Dolj. Complexul este dotat şi cu bazine cu apă dulce, din care unul are fântâni arteziene şi tobogane. De câţiva ani se lucrează şi la un centru spa.
Preţurile la Ştrandul Ostroveni variază între 8 şi 15 lei, în funcţie de vârstă, iar în timpul săptămânii pensionarii au reduceri. Abonamentul lunar  pentru o intrare/zi este de 100 lei. Baza sportivă a complexului are două terenuri de fotbal şi tenis de câmp, fiind dotate cu nocturnă. Alăturat există un loc de joacă cu tobogan, leagăne şi trambulină. Complexul este dotat cu apă caldă la duşuri.
Posada Aqua Center este un centru de agrement situat la intrarea în Râmnicu Vâlcea la intersecţia DN 64 cu DN 67. În timpul săptămânii tariful este de 12 lei pentru elevi şi 15  pentru adulţi. După ora 16:00, tariful este de 12 lei în care este inclus şi şezlongul. Copiii sub 7 ani beneficiază de gratuitate. La sfârşit de săptămână se practică tariful unic de 15 Lei. Programul de funcţionare este între 8:30 şi 19:00. În curtea centrului a fost inaugurat şi un hotel dotat cu sală de fitness şi saună.  Cei care vor să facă sport pot merge la cele două săli construite în apropierea bazinelor cu apă.
XS Summer Lounge,  fosta Piscină Enigma se află în Cartierul Ostroveni din Râmnicu Vâlcea şi are o capacitate de 400 de locuri pe paturi, baldachine şi şezlonguri. Tariful este 20 de lei, în timpul săptămânii, iar în weekend de 25 de lei de persoană, fără taxă suplimentară pentru şezlong.
XS propune  un nou concept de Day Party-uri în jurul piscinei, cu DJ şi multă spumă.
Piscina AquaNord, aflată la ieşirea spre Sibiu este închisă în acest an pentru renovare şi îmbunătăţiri.
La Ocnele Mari şi Ocniţa, „Ştrandul fără fund” şi bazine concentrate în săruri minerale
La Ocnele Mari şi Ocniţa există de asemenea ştranduri cu apă sărată. Baza de agrement de la Ocnele Mari, cunoscută şi sub denumirea de „Ştrandul fără fund”, este amplasată pe o veche gură de mină. De aceea, cele trei bazine cu apă sărată, dintre care unul este pentru copii, sunt cu saramură din zăcământ natural.
Tariful pentru adulţi este de 8 lei, pentru copii între 3 şi 10 ani - 5 lei, iar pentru şezlong – 8 lei. Ştrandul fără fund este deschis în fiecare zi între 8:00 - 22:00.
În apropiere mai există o bază de agrement, la Ocniţa, tot cu trei bazine cu apă sărată şi unul cu nămol. Nefiind construit pe o veche gură de ocnă, apele de aici sunt mai concentrate în săruri minerale, în special în clorură de sodiu. Complexul de la Ocniţa deţine căsuţe de odihnă, bungalouri, camere cu baie, duşuri şi corpuri sanitare, un restaurant şi două bazine de înot cu apă sărată.
Tariful de intare este de 10 lei / adult, 5 lei / copil şi  5 lei/ şezlong.
La Vlădeşti complexul este dotat şi cu o alee terapeutică pentru masajul tălpilor
La 4 km de Râmnicu Vâlcea, spre Băile Olăneşti, în localitatea Vlădeşti, vă puteţi relaxa la Piscina Aqua Zen, cu o capacitate de 200 de locuri pe şezlonguri. Piscina beneficiază de sistem de filtrare al apei. O atracţie a acestui complex o reprezintă aleea terapeutică amenajată cu pietre de râu şi scoarta de copac, pentru masajul tălpilor. Tarifele în acest an sunt de 15 lei pentru copii, şi  20 lei pentru adulţi.
La Băile Olăneşti Tisa Spa Resort oferă condiţii de patru stele
La Băile Olăneşti, există două mari complexuri de agrement, unul utilizabil tot timpul anului – Tisa Spa Resort, de patru stele, şi celălalt Complex Parc, aflat chiar în parcul central al staţiunii. Primul este o investiţie privată, cel de-al doilea publică. 
Tisa Spa Resort este deschis tot timpul anului şi e dotat la partea de Aqua cu patru tobogane de apă, o piscină înot, o piscină agrement cu trei bazine ludice cu jeturi de apă, cascade, lazy river, fotolii de hidromasaj, trei piscine pentru copii, loc de joacă, grădiniţă, terase plajă, spa boutique, dar şi o terasă panoramică cu patru jacuzzi-uri şi sală de jocuri.
Tarifele sunt diferite în funcţie de zile, de pachet, de timp şi de vârstă. Adulţii plătesc între 35 şi 45 de lei pentru 3 ore la Aqua, în funcţie de zi şi între 55 şi 70 de lei pentru toată ziua, dacă vin în timpul săptămânii sau la sfârşit. Pentru copiii între 3 şi 12 ani tarifele variază între 20 şi 30 de lei pentru 3 ore sau 30 – 40 de lei pentru întreaga zi. 
Există şi pachet pentru doi adulţi şi un copil care variază între 80 şi 100 de lei/3 h sau 130 – 150 lei/zi.
Pachetul de Aqua şi Thermarin variază între 50 – 60 lei/ 3 h, 75 şi 90 de lei/zi şi 100 – 120 de lei/2 adulţi şi un copil. Se plăteşte separat pentru jacuzzi, fitness, jocuri, halate şi prosoape.
Pentru noaptea spa, organizată între 21:00 şi 23:30, tariful este de 28 de lei/adult şi 15 lei/copil.
În parcul staţiunii Băile Olăneşti se află Centrul Balnear – Parc şi două piscine acoperite, cu apă termală, sulfuroasă, iodată şi sărată. Preţul este de 10 lei pentru adulţi şi 5 lei pentru copii. Piscina are apă termală, apă sulfuroasă şi iodată, cu efecte curative pentru toţi cei care iau drumul staţiunii.
În Călimăneşti Căciulata există un Aqua Park şi zeci de ştranduri şi piscine
În staţiunea Călimăneşti – Căciulata există un Aqua Park funcţional, altul în construcţie şi mai multe piscine termale.
Cozia Aqua Park, aflat în Complexul Călimăneşti – Căciulata, la mai puţin de 1 km depărtare de Mănăstirea Cozia, deţine 10/11 bazine, cinci tobogane şi 900 / 1400 de şezlonguri, punând la dispoziţia turiştilor şi alte servicii precum hidroterapie, jacuzzi şi saună. Tarifele variază între 10 lei/zi pentru copii şi 20 de lei/zi pentru adulţi, în timpul săptămânii, iar la final se scumpesc cu 5 lei. 
Clienţii complexului beneficiază de tarife reduse. Două din cele trei hoteluri ale complexului: Oltul şi Cozia beneficiază de bazine proprii cu apă termală. Aqua Park este deschis în timpul săptămânii între 09:00 şi 20:00, iar la sfârşit de săptămână programul se prelungeşte cu o oră. Cei care doresc masaj, vor plăti în plus 25 de lei pentru o jumătate de oră. 
Tot în Călimăneşti – Căciulata există o serie de piscine exterioare: cum ar fi Pescăruş sau Camelot. Bazinul Peşcăruş are apă termală şi se află peste drum de Pavilionul Central şi funcţionează între 08:00 – 21:00. Piscina Camelot, vis-a-vis de Hotelul Traian, este cu apă dulce încălzită, iar tariful este de 20 de lei, în care este inclus şezlongul.
Piscina Casa Românescă este situată în apropierea Mănăstirii Cozia. Tariful este de 20 de lei/adult şi 15 lei/copil. Pentru copiii sub 7 ani, tariful este de 5 lei. Deschisă în fiecare zi între 09:00 – 24.00 piscina este dotată şi cu saună pentru care se plătesc 10 lei pentru 15 minute. Există un bazin cu apă termală în interiorul hotelului şi altul în afara lui. 
În staţiunea de pe malul Oltului, mai există şi Ştrandul termal Căciulata, la „Căsuţe în pădure”, unde tariful variază între 7 lei de copil şi 12 lei pentru adulţi.
„Bijuteria Băilor coroanei” - Govora - oferă un ştrand cu apă iodată şi multe piscine
La Băile Govora, „Bijuteria băilor coroanei”, există Ştrandul Salus şi piscine în cadrul complexurilor hoteliere. Ştrandul este dotat cu 2 bazine cu apă dulce şi un bazin cu apă iodată ce ajută la tratarea bolilor reumatismale şi respiratorii. Există şi 40 locuri  de campare cu caracter sezonier în căsuţele de vacanţă.
Forest Retreat Spa, la Măciuca
În sudul judeţul, într-o comună cu o denumire hilară există un complex de agrement renumit în rândul doljenilor mai ales - Forest Retreat Spa  Măciuca. Complexul este dotat cu hotel, restaurant, spa, wellness şi piscină interioară şi exterioară. Preţul pentru un pachet ce cuprinde piscină, spa şi fitness este de 55 de lei în timpul săptămânii şi de 90 la finele ei.
Dacă nu doriţi să staţi mai mult de 3 ore, preţurile variază între 40 şi 60 de lei, în funcţie de ziua aleasă pentru relaxare. La piscină, copiii sub 14 ani au 50% reducere. Complexul pune la dispoziţie contracost şi o multitudine de terenuri sportive, cele de fotbal fiind dotate cu nocturnă, pentru care preţurile variază între 20 şi 75 de lei/h. 
Tot în sudul judeţului, în municipiul dintre vii funcţionează Ştrandul Batca, deschis între orele 09:00 – 20:00,  iar tariful de intrare este de 5 lei pentru copiii până la 14 ani şi 7 lei pentru adulţi.
