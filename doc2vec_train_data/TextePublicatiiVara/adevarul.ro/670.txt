1 iunie 2018, 10:49
FOTOGRAFII: ISU Hunedoara.
Cei mai buni câini salvatori din România au fost aduşi la Costeşti, în judeţul Hunedoara, într-o tabără în care le-au fost testate aptitudinile de căutare a persoanelor prinse sub dărâmături.
VIDEO România sălbatică: 14 zimbri au fost aduşi din Germania în Munţi...
Prima tabără naţională destinată echipajelor canine specializate în căutare-salvare din unităţile de pompieri a avut loc, timp de trei zile, la Costeşti (judeţul Hunedoara).
La pregătire au participat 14 echipe din inspectoratele pentru situaţii de urgenţă Arad, Argeş, Bacău, Buzău, Călăraşi, Gorj, Hunedoara, Mehedinţi, Olt, Prahova, Satu-Mare, Sibiu, Suceava şi Timiş precum şi ale Centrului Chinologic Sibiu şi ale Asociaţiei Câinilor de Salvare Transilvania. Cei peste 20 de câini şi instructorii lor au exersat tehnici de căutare a persoanelor prinse sub dărâmături într-un simulator amenajat într-o clădire dezafectată din Băcâia sau modalităţi de abordare a cazurilor care implică dispăruţi în pădure. Specialişti în domeniul chinologic au realizat şi exerciţii ce dezvoltă capacitatea de ascultare a câinilor.
 „Cel mai bun prieten al omului este şi cel mai fidel ajutor al acestuia pretutindeni în lume. Câinii sunt în prima linie în domeniul detectării narcoticelor sau substanţelor explozive dar şi al căutării oamenilor dispăruţi în cataclisme naturale. Cu ajutorul simţurilor fabuloase, câinii sunt capabili, de exemplu, să detecteze o picătură dintr-o substanţă diluată într-o tonă de apă sau să simtă prezenţa unui om ţinut captiv sub dărâmături sau luat de avalanşă. Simţul olfactiv al câinelui nu are, deocamdată, rival deşi inteligenţa umană a inventat aparate capabile să detecteze mişcarea sau căldura degajată de corp sau să capteze cele mai slabe sunete. Toate aceste aparate nici nu se apropie de acurateţea pe care este capabil să o ofere un câine. Pe lângă aceasta, câinii au capacitatea, prin antrenament, să ne transmită unde au identificat o potenţială victimă”, informează Anemona Doda, purtătoarea de cuvânt a Inspectoratului pentru Situaţii de Urgenţă Hunedoara.
I.S.U. Hunedoara a fost reprezentat la această tabără de căpitanul Anca Firidon cu labradorul Kara, plutonierul major Robert Kulcsar cu ciobănescul german Bebe şi plutonierul major Graţian Dîncşorean cu ciobănescul belgian Diamond şi ciobănescul german Rocky.
Vă recomandăm să citiţi şi:
