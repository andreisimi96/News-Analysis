31 mai 2018, 23:34
Lucrarile au fost oprite
Au fost oprite lucrările la parcarea subterană de pe strada Independenţei, urmând să fie organizată o nouă licitaţie. Decizia a fost luată după ce primul proiect s-a dovedit cu probleme, iar noul proiect prevede o investiţie cu 50% mai mare decât cea estimată iniţial.
„Studenţii de azi, profesioniştii de mâine”: viitorii absolvenţi de Dr...
Consilierii locali au aprobat joi actul adiţional la acordul de asociere încheiat între municipiul Oradea şi RDS&RCS, în vederea realizării parcării subterane de pe strada Independenţei.
„Proiectantul iniţial a fost schimbat, întrucât proiectul avea deficienţe serioase, iar proiectarea a fost încredinţată unui alt arhitect. În urma reproiectării acestei parcări valoarea estimată a lucrărilor a crescut cu aproape 50% faţă de valoarea estimată iniţial”, a anunţat primarul Ilie Bolojan.
 Edilul a menţionat că, în aceste condiţii, s-a luat decizia sistării lucrărilor şi supunerea spre aprobare a noii sume de către cei doi parteneri. Odată primit acordul atât din partea societăţii, cât şi a CLO, urmează scoaterea la licitaţie a restului de lucrări, procedură care va dura aproximativ trei luni.
Primul contract de execuţie a lucrărilor s-a ridicat la 24 milioane lei, fiind realizate şi decontate lucrări în valoare de 3,1 milioane lei (aproximativ 15%). Primarul a menţionat că RCS&RDS a suportat toate costurile de proiectare, iar valoarea maximă finală estimată a parcării este de aproximativ 36 de milioane de lei.
 Din această nouă valoare transferată în cost pe metru pătrat estimat la cei 14.158 de metri pătraţi ai parcării va rezulta o valoare de pornire a acestei noi licitaţii de 550 euro/mp de parcare subterană +TVA.
„Sperăm ca în această toamnă să reluăm lucrările în forţă, iar anul viitor această parcare să fie gata. Această lucrare s-a lungit din păcate din cauza deficienţelor de proiectare şi asta înseamnă un deranj pentru cei care locuiesc în zona centrală, iar cei care doresc să ajungă în centru nu vor avea spaţii de parcare decât cu un an şi jumătate întârziere, lucru pentru care ne cerem scuze”, a încheiat primarul Ilie Bolojan.
