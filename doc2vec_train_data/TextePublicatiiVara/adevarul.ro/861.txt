Mihaela Buzărnescu (33 WTA) merită felicitată pentru parcursul superb pe care l-a avut la French Open 2018, în contiţiile în care, în ianuarie 2017, se afla pe locul 540 mondial.
Din păcate, nefiind obişnuită cu presiunea unor meciuri mari, românca de 30 de ani a clacat, astăzi, în faţa lui Madison Keys (13 WTA), fiind învinsă, mai degrabă, de emoţii. Acest lucru a fost sesizat şi de Cristian Tudor Popescu într-un text de analiză pe care l-a publicat pentru republica.ro.
Ce a scris Cristian Tudor Popescu?
Cheia meciului Keys-Buzărnescu era cât se poate de simplă: dacă mingea trece peste fileu de multe ori, şansa este a Mihaelei. Dacă nu, înseamnă că americanca îşi face jocul ei hard de hard, scurt şi tare, cu care se află pe locul 13 WTA.
Din păcate, Buzărnescu nu numai că nu a făcut faţă ghiulelelor, a mai şi comis un număr mare de duble la serviciu şi greşeli neforţate în câmp.
Cauza? Pe Mihaela a copleşit-o răul de înălţime: şi-a dat seama unde a ajuns, în turul 4 la Roland Garros!, şi asta a paralizat-o emoţional. Cu sufletul la gură de la început, cu plumb în braţe şi picioare, nu a mai avut nici luciditate. Nu a încercat niciun moment să schimbe jocul, să lovească mai înalt, mai cu efect, să alerge mai mult ca să trimită cu forehandul pe reverul adversarei; s-a angajat mereu, în dueluri de la şold, cu mingi razante, în care tunara Madison se simte perfect.
Şi astfel, până la 6-1, 5-1, meciul s-a desfăşurat după algoritmul poc!, poc!-buf!, adică lovitură câştigătoare Keys sau greşeală Buzărnescu...
Apoi, cu cuţitul la os, a reuşit, în fine, să uite unde joacă şi a dat drumul la mână, atacând ea prima, ca să nu mai fie atacată. A câştigat 3 ghemuri, dar era prea târziu: Keys a făcut un ghem bun la serviciu şi a închis partida.
Însă performanţa Mihaelei Buzărnescu rămâne. Este în primele 30 din lume şi a doua jucătoare a României, după Simona Halep. Mai are nevoie de nişte căţărări spre vârf, ca să se acomodeze cu privitul în jos...
