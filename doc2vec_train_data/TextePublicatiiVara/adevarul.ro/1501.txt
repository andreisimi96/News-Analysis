Halep la ora socotelilor: Ce ar trebui să se întâmple la French Open p...
Simona Halep a fost cap de serie numărul 1 la tragerea la sorţi pentru French Open, însă chiar şi aşa a nimerit pe partea mai dificilă a tabloului.
Dovadă şi faptul că meciurile cele mai interesante sunt aici. Dacă ieri s-au disputat primele două partide din sferturi, cele considerate a fi mai slăbuţe, în schimb, astăzi, iubitorii tenisului se pot delecta cu două confruntări stelare. Vorbim despre duelurile Muguruza – Şarapova şi Halep – Kerber. Adică, două partide extrem de echilibrate în privinţa cărora e foarte greu de dat un pronostic.
Pentru Halep şi Kerber va fi întâlnirea cu numărul 10, iar bilanţul de 5-4 în favoarea româncei arată cât de apropiate sunt cele două sportive ca valoare. De altfel, acest lucru s-a văzut şi la Australian Open, în ianuarie, atunci când Halep s-a impus după 2 ore şi 22 de minute la capătul unui meci sufocant de trei seturi. Astăzi, cele două combatante se aşteaptă la un duel la fel de incins.
„Mereu e greu cu Kerber“
Liderul WTA a prefaţat revederea cu rivala ei din Germania pentru treizecizero.ro. „De fiecare dată a fost greu cu ea (n.r. - Kerber) şi mă aştept să fie la fel şi acum. Sunt pregătită mental, sunt pregătită fizic. Sunt gata să înfrunt această provocare şi sunt gata să mă bucur de ea. Cred că lucrul pe care l-am învăţat în trecut e că trebuie să mă bucur mai mult şi să fiu recunoscătoare că sunt în această postură, că am şansa să dau tot ce am, aşa că voi face fix asta. Nu cred că se va schimba foarte mult. Stilul ei e acelaşi pe toate suprafeţele. Mă bazez şi pe antrenor, care îmi face planul de joc“, a explicat Simona.
De partea cealaltă, Kerber a insistat că Halep, chiar dacă mai bine clasată, nu va avea un meci uşor. „Mereu caut astfel de meciuri. E o mare provocare pentru mine, abia aştept. Va fi un meci greu şi aştept să-mi fie greu. Joc împotriva uneia dintre cele mai puternice jucătoare, dar asta îmi place. Da, puteţi să anulaţi planurile pentru cină! Cred că ambele jucăm bine în defensivă, dar încercăm să fim mai agresive. Ştiu la ce să mă aştept, trebuie să-mi iau şansa atunci când se iveşte, să încerc să am eu iniţiativa, să fiu agresivă, să-mi fac jocul. Cred că va fi un meci lung. Abia aştept. Eu m-am schimbat mult. Am încercat să-mi îmbunătăţesc jocul pe zgură, Şi funcţionează. Cred că această creştere a jocului pe zgură mă ajută şi pe celelalte suprafeţe, pe hard“, a declarat Kerber. Aceasta şi-a egalat cea mai bună performanţă la French Open, atingerea sferturilor, după şase ani.
