Simona Halep este singura tenismenă care reuşeşte performanţa de a câştiga un Grand Slam din postura de lider mondial FOTO EPA-EFE
Finala Roland Garros care s-a încheiat cu victoria emoţionantă a Simonei Halep a fost urmărită cu sufletul la gură de milioane de români, Pro TV şi Eurosport, posturile care au difuzat partida, având audienţe-record pentru un meci de tenis.
Peste două milioane de persoane au urmărit finala Roland Garros dintre românca Simona Halep şi americanca Sloane Stephen, precum şi ceremonia de premiere la cele două posturi care au difuzat evenimentul, Pro TV şi Eurosport, scrie Paginademedia.ro . 
Pro TV, unde meciul a fost comentat de Cristian Tudor Popescu şi Mihai Mironică, a fost lider de audienţă, în timp ce Eurosport a fost pe locul doi pe toate targeturile. 
Pro TV a ţinut în faţa micilor ecrane 1.341.000 de români pentru momentul în care Halep a primit primul său trofeu la un turneu de Grand Slam, în timp ce la Eurosport se uitau 720.000 de persoane. 
Cele două posturi au avut cumulat o cotă de piaţă de aproape 40%, ceea ce înseamnă că 40% din publicul cu televizoarele deschise la ora meciului era pe Pro TV sau pe Eurosport, remarcă Paginademedia.ro. 
La finala de anul trecut, pe care Simona Halep a pierdut-o în faţa letoanei Jelena Ostapenko, aproape 1,9 milioane de români s-au uitat în fiecare minut. Iar în 2014, când sportiva din România a ajuns pentru prima dată în finala Roland Garros şi a pierdut cu rusoaica Maria Sharapova, 2,3 milioane de români au urmărit meciul. 
