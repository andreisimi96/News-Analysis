6 iunie 2018, 17:58
Cinci români arestaţi în Sicilia, acuzaţi de exploatarea altor români. FOTO: Arhivă
Cinci  români au fost arestaţi în Sicilia, acuzaţi de exploatarea altor români  - ca muncitori la fermă sau prostituate -, a anunţat miercuri poliţia,  relatează The Associated Press.
Horodniceanu, la final de mandat: Au existat sincope în relaţia cu SRI...
În cadrul anchetei, la Ragusa, în Sicilia, s-a descoperit că atât  minori, cât şi bătrâni se află între persoanele exploatate, a precizat  poliţia.
În total 13 muncitori - unii analfabeţi sau fără adăpost - au fost  înşelaţi, crezând că vin în Italia la un loc de muncă corect remunerat  şi o locuinţă.
Poliţia afirmă că li s-a dat hrană stricată, haine luate de la gunoi, locuinţe neîncălzite şi că nu li s-a plătit vreun salariu.
Fete minore au fost obligate să se prostitueze, a precizat un reprezentant al poliţiei, Antonino Ciavola.
Cei care au încercat să se opună au fost agresaţi, însă, până la urmă, un muncitor român s-a dus la poliţie.
Persoanele arestate - acuzate de trafic de persoane, exploatare de  prostituate şi exploatare sexuală de minori - au fost încarcerate.
Muncitorii în domeniul agricol din Italia se confruntă de mult timp cu  probleme precum plata unor salarii mult inferioare celor sindicalizaţi  şi condiţii de muncă rele.
Ei depind adesea de intermediari în găsirea unor locuri de muncă cu ziua.
Descinderi anterioare în livezi şi la culturi agricole au relevat că  sunt exploataţi atât muncitori din Africa şi Europa - inclusiv din  Polonia, Ucraina şi Bulgaria -, cât şi italieni.
Un muncitor agrocol din Mali - care avea permis de muncă - a fost ucis  prin împuşcare, săptămâna trecută, în sudul Calabriei, din cauză că ar  fi intrat ilegal pe o proprietate, cu scopul de a recupera materiale de  construcţie în vederea îmbunătăţirii locuinţei altor muncitori agricoli  migranţi.
O anchetă cu privire la această crimă este în curs.
