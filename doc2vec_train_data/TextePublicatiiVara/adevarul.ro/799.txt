Fibrele previn cancerul de colon? Rolul fibrelor în cadrul digestiei
2 iunie 2018, 13:30
Cerealele şi citricele conţin fibre alimentare care reglează metabolismul şi digestia
Fibrele se găsesc în cereale, fructe şi leguminoase. Ele sunt importante pentru menţinerea tranzitului intestinal dar nu numai.
Când este necesară colonoscopia
Nu puţine sunt beneficiile pe care fibrele din alimente le aduc sănătăţii noastre. Fibrele au puţine calorii, ne fac să ne simţim sătui, ajutând la un consum mai mic de mâncare.
Ambele tipuri de fibre – solubile şi insolubile – sunt benefice pentru sănătatea noastră. Cele insolubile nu de dizolvă în apă şi nu sunt descompuse de bacterii, nu ne scad colesterolul, dar menţin tranzitul intestinal şi ne fac să ne simţim sătui. Astfel de fibre se găsesc în citrice – portocale, grapefruit – în stuguri, stafide, fructe uscate, cartofi dulci, mazăre, dovlecei, dar, mai ales în pâine integrală sau neagră.
Fibrele solubile se dizolvă în apă, reglează metabolismul şi digestia, precum şi nivelul de zahăr din sânge. Acestea se găsesc în cereale precum orzul, ovăzul şi secara, în leguminoase ca fasolea, mazărea sau lintea.
Unii specialişti sunt de părere că un consum de 25 de grame de fibre pe zi poate încetini procesul de îmbătrânire, ajutându-ne să fim cu trei ani mai tineri comparativ cu cei care consumă doar 12 grame pe zi, adică media. Un studiu a arătat că o creştere cu 10 grame a fibrelor în alimentaţie scade riscul de infarct cu 29%.
Prezenţa sângelui în scaun - semnal de alarmă
Exemple de alimente cu fibre: o căpăţână de anghinare conţine 10 grame de fibre alimentare, o jumătate de ceaşcă de soia – 10 grame; 30 de arahide – 5,5 grame, 24 de migdale – 5 grame; o ceaşcă de fulgi de ovăz – 4 grame.
Specialiştii atrag atenţia că dieta are un rol important în prevenirea diverselor tipuri de cancer, inclusiv cel de colon. Se pare că un consum mai mare de fibre alimentare, alături de reducerea cantităţii de carne roşie şi adoptarea unui stil de viaţă sănătos cu multă mişcare diminuează riscul de a dezvolta cancer de colon.
Cea mai eficientă metodă de a reduce riscul este însă vizita regulată la medic pentru investigaţii periodice şi efectuarea unei colonoscopii care să detecteze existenţa unor polipi cu potenţial canceros. O altă metodă este verificarea zilnică a scaunului pentru de detecta eventuala prezenţă a sângelui – unul din semnele de alarmă în cancerul colorectal.
