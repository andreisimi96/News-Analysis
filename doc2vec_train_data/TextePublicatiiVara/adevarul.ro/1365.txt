Ghidul suprem al Iranului, ayatollahul Ali Khamenei, a ordonat luni, într-un discurs transmis în direct, reluarea programului nuclear, sporind astfel presiunile asupra Uniunii Europene.
Iranul stabileşte europenilor condiţii în vederea rămânerii în acordul...
La scurt timp de la ordinul lui Khamenei, directorul Organizaţiei Energiei Atomice a Iranului (OEAI), profesorul Ali Akbar Salehi, a anunţat lansarea pregătirilor pentru construcţia de noi centrifuge în complexul nuclear Natanz în vederea creşterii capacităţii de îmbogăţire a uraniului. Agenţia Internaţională a Energiei Atomice (AIEA) a primită o notă de informare în legătură cu aceste activităţi.
„Dacă vom avea parte de condiţii favorabile, probabil că mâine seară (miercuri seară, n. red.) vom putea anunţa deschiderea centrului de producţie de noi centrifuge la Natanz“, a spus directorul OEAI.
În pofida acestor mişcări, Salehi dă asigurări că negocierile încă nu au eşuat şi ţara sa încă respectă acordul nuclear convenit şi semnat cu marile puteri.
Profund deranjat de decizia lui Trump de a-şi retrage ţara din acest acord, ayatollahul Khamenei creşte acum presiunile asupra europenilor. Luni, el a avertizat că Iranul va acorda importanţă programului său de rachete balistice şi le-a transmis europenilor să nu spere la nicio concesie pe acest plan.
„Anumite ţări europene (spun că se aşteaptă, n. red.) ca poporul iranian să tolereze sancţiunile, să-şi abandoneze activităţile în domeniul energiei nucleare şi să continue (să se supună, n. red.) restricţiilor. Eu le transmit acestor ţări că ele trebuie să fie conştiente că acesta este un vis care nu se va realiza. Poporul şi Guvernul Iranului nu vor tolera niciodată să fie nevoite să suporte atât sancţiuni, cât şi limitări în domeniul nuclear. Asta nu se va întâmpla niciodată“, a spus Ali Khamenei, care s-a adresat cu ocazia marcării a 29 de ani de la moartea fondatorului Republicii Islamice Iran, ayatollahul Ruhollah Khomeini.
Trump a anunţat pe 8 mai că îşi retrage ţara din acordul nuclear iranian, încheiat în vara lui 2015 la Viena între regimul de la Teheran şi Grupul 5+1 (China, Franţa, Marea Britanie, Rusia, Statele Unite, plus Germania).
Această decizie a fost urmată de reintroducerea tuturor sancţiunilor economice impuse anterior de Statele Unite Iranului.
Khamenei şi diverşi lideri iranieni au avertizat deja, în mai multe rânduri, că Iranul ar putea să părăsească Acordul de la Viena, în cazul în care acesta îşi pierde scopul, mai ales pe plan economic.
Liderul suprem de la Teheran le-a stabilit, pe 23 mai, o serie de condiţii europenilor pentru ca ţara sa  râmână în acord. Însă aceştia din urmă au o marjă de manevră redusă în menţinerea intereselor lor economice în Iran.
La scurt timp după discursul lui Khamenei, constructorul francez de automobile PSA a anunţat că îşi pregăteşte retragerea de pe piaţa iraniană, pentru a se conforma sancţiunilor americane.
Pe de altă parte, ministrul israelian al Informaţiilor Yisrael Katz a propus înfiinţarea unei coaliţii militare împotriva Iranului, în scopul de a nu-i permite să-şi dezvolte programul nuclear.
