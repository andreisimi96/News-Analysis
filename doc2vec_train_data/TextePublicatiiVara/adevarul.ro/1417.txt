Elena Udrea şi Alina Bica în Costa Rica FOTO Narcis Vlad Barbu / Facebook
Avocatul Elenei Udrea a caracterizat condamnare la şase ani de închisoare primită de clienta sa în dosarul „Gala Bute” drept o pedeapsă „nedreaptă” şi „nelegală”.
Elena Udrea, condamnată definitiv la 6 ani de închisoare în dosarul „G...
„E fără comentarii această sentinţă nedreaptă, nejustificată, neîntemeiată pe probe obţinute legal. Nelegală pentru că au fost încălcate toate drepturile pe care le avea Elena Udrea în apărarea sa. Mă refer la faptul că a fost reţinută o stare de fapt în decizia iniţială de condamnare din fond. Ulterior noi am demonstrat şi cu probe, au apărut şi în spaţiul public anumite aspecte care contrazic situaţia de atunci. E inexplicabil cum instanţa de apel nu a ţinut cont de toate aceste apărări”, a declarat apărătorul fostului ministru, citat de DIgi24. „Vă asigur că vor fi utilizate toate căile de atac pe care le prevede legea”, a adăugat acesta.
Avocatul spune desecretizarea protocoalelor încheiate de SRI cu parchete ar schimba situaţia de fapt şi ar fi un motiv clar de revizuire a deciziei date astăzi de instanţă. „Sunt în discuţii alte documente pe care le veţi afla şi dvs la momentul potrivit”, a adăugat avocatul Veronel Rădulescu.
Întrebat dacă Elena Udrea va revenit în ţară, avocatul a spus că aceasta este „o chestiune personală” şi că nu vrea să o comenteze.
Elena Udrea a fost condamnată definitiv, marţi, de magistraţii Curţii Supreme, la 6 ani de închisoare cu executare în dosarul „Gala Bute” în care a fost acuzată de luare de mită şi abuz în serviciu. Completul de cinci judecători a menţinut astfel pedeapsa dată de instanţa de fond. La rândul lui, Rudel Obreja a fost condamnat la cinci ani cu executare. Elena Udrea se află în prezent în Costa Rica, unde a cerut azil politic.
