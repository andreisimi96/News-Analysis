28 mai 2018, 06:19
Virginel Solomon FOTO Bogdan Raba
Un coregraf din Vaslui reuşeşte să păstreze vie autenticitatea dansului popular românesc, sădind pasiunea pentru tradiţia populară în rândul tinerilor. Virginel Solomon este coregraful Ansamblului ”Trandafir de la Moldova” şi ”Hora Vasluiului”, fiind considerat un veritabil ambasador al zonei.
VIDEO Flash mob impresionant la Vaslui: 20 de minute de bucurie a dans...
Virginel Solomon este originar din localitatea vasluiană Pădureni, iar dragostea pentru folclor şi primii paşi de dans i-au fost împărtăşiţi de învăţătorul din sat. Încă din perioada comunismului, învăţătorul Temistocle Diaconu avea să pună bazele unui ansamblu folcloric, alături de care a străbătut Europa în lung şi în lat pentru a promova tradiţiile româneşti.
”Nu este deloc întamplător că rădacinile mele pornesc din acest sătuc: aici am aflat pentru prima dată ce înseamnă dansul popular, datorită învăţătorului şi mai târziu coregrafului meu, Temistocle Diaconu, cel care m-a învăţat abecedarul şi tainele jocului tradiţional românesc. Tot aici, am descoperit în mine un izvor de răbdare şi dorinţa să aflu şi să învăt cât mai multe despre aceste comori pe care noi le-am obţinut fără pic de efort de la strămoşii nostri”, povesteşte Virginel Solomon.
După plecarea din satul natal, împreună cu prietenul şi colegul său Valerică Petraru a decis, în anul 1999, să aducă şi la Huşi o parte din jocurile şi tradiţiile româneşti, înfiinţând împreună Ansamblul folcloric „Trandafir de la Moldova” în cadrul Casei de Cultura „Alexandru Giugaru”.
Au pornit de la zero, dar au devenit o familie, reuşind puţin câte puţin să cladească un ansamblu în adevaratul sens al cuvantului, iar mai tarziu reuşind să participe la festivaluri de renume din ţară  „Cântecele munţilor” – Sibiu, „Peştişorul de aur” – Tulcea,  „Ana Lugojana” – Lugoj, Hora din Străbuni, de pe meleagurile natale, dar şi din alte ţări, precum: Turcia, Italia, Franţa, Germania, Olanda, Elveţia, Ungaria, Moldova.
”Fără îndoială fiecare dansator a reuşit să-şi pună amprenta în inima mea şi n-aş putea nicicând să uit de unde am început sau cu cine am început. Se întâmplă chiar şi acum ca foşti membri ai ansamblului să treaca pragul Casei de Cultură „Al. Giugaru” Huşi doar pentru a mă saluta. În plus, mulţi dintre ei fac parte şi acum din ansamblu, reuşind în momentul actual să unesc mai mult de trei generaţii”, afirmă coregraful.
Sunt părinţi care aleg dansul popular pentru că şi ei au dansat sau pur şi simplu au înteles cât de mult contează ca un copil să-şi cunoască tradiţiile. În plus, coregraful a reuşit, de-a lungul anilor, să transforme ansamblul într-o adevărată familie, petrecând timp împreună şi implicându-se în diverse activităţi şi în afara repetiţiilor
Pentru că unii dintre dansatori îşi urmează cursul vieţii, plecând la şcoli sau facultăţi, coregraful o ia de la capăt an de an cu noi şi noi generaţii de copii. ”Alaturi de fostul meu elev şi actualul meu coleg,  Narcis Birliga, facem preselecţii în scoli şi gradiniţe, reuşind să ”câştigăm” pe cei mai talentati dintre ei. Există copii cu talent şi copii muncitori, iar împreună fac o echipa minunată”, mărturiseşte Virginel Solomon.
Coregraful huşean reuşeşte să deseneze pe scenă dansuri fără cusur, însă pentru asta dansatorii repetă încetare. ”Repetiţia este mama învăţătorii”, este proverbul după care se ghidează Virginel Solomon, iar elevii şi cursanţii săi au înţeles acest lucru încă de la primele  repetiţii. Orele de dans sunt nenumarate înainte de a prezenta un spectacol. Repetă până când consideră că elevii sunt pregatiţi sa facă faţă emoţiilor de pe scenă.
Flash mob impresionant la Vaslui de Ziua portului popular, coregraf Virginel Solomon 
Virginel Solomon este riguros şi consideră ca raportul ideal este: jumătate talent, jumătate muncă: ”Nu există o regulă în ceea ce priveşte un dansator bun. Un copil talentat, în care nimeni nu investeşte sau nimeni nu trezeşte dorinţa de muncă şi de a deveni mai bun, nu reuşeşte întotdeauna să ajungă pe podium. În funcţie de fiecare copil, trebuie să insişti, ca profesor sau îndrumator, acolo unde consideri că el are nevoie. Iar de cele mai multe ori, copiii îţi dau lecţii pe care nimeni nu ştie să le spună mai bine”.
Dansuri culese mergând din casă în casă, pe la bătrâni
În funcţie de fiecare zonă a ţării pe care o creionează în suitele de dans pe care le predă, Virginel Solomon spune că respectă din materialul predat de profesorii săi, pe care le-a pastrat cu sfinţenie. Coregraful vasluian mărturiseşte că a avut şansa ca viaţa să-i scoată în cale oameni-cheie, care şi-au pus amprenta pe cariera sa: ”George Ilaşcu este un nume pe care îl rostesc oricând am ocazia să spun din nou „mulţumesc” pentru toate lecţiile pe care le-am preluat de la dumnealui şi pentru toţi paşii de dans pe care i-am învpţat pe parcursul anilor. Marin Barbu, Theodor Vasilescu, sunt de asemenea nume mari, faţă de care ma înclin cu respect şi sunt recunoscător pentru că am avut ocazia de ale fi elev”.
În ultima suită de Moldova, pe care a predat-o copiilor din Ansamblul „Trandafir de la Moldova”, cu dansuri din zona Iaşului, a cules dansurile mergand din casă în casă, pe la bătrâni, învăţând paşii specifici zonei respective.
Virginel Solomon şi dansatoarele din ansamblu FOTO Bogdan Raba
Pe lângă Ansambul Trandafir de la Moldova, Virginel Solomon a reuşit să pună la Vaslui bazele unei şcoli din dans care îi poartă numele. Spune că Şcoala de dans „Virginel Solomon” este un vis devenit realitate, pentru care a muncit pentru el încă din prima zi de când a devenit coregraf.
”Oamenii m-au primit cu braţele deschise la Vaslui, iar pe aceasta cale ţin să mulţumesc fiecăruia dintre cei care cred în mine, care participă la orele mele de dans şi care m-au ajutat să ajung până aici. Alături de directorul Centrului Judeţean pentru Conservarea şi Promovarea Culturii Tradiţionale Vaslui, Lucian Onciu, am reuşit să pun bazele Ansamblului „Hora Vasluiului”. Misiunea mea este una destul de importantă şi anume să fac ca jocurile noastre tradiţionale să dăinuiască cât mai mult pe acest tăram sfânt, românesc”, a subliniat Virginel Solomon. 
Bucuria coregrafului este cu atât mai mare cu cât copiii săi, Mădălina şi Lucian, îi calcă pe urme. Fiica şi fiul său fac parte din două generaţii diferite de dansatori pe care ulterior le-a unit: ”Nu aş putea exprima în cuvinte bucuria pe care ei mi-o transmit în momentul în care îi vad pe scena, alaturi de colegii şi prietenii lor din ansamblu”.
Lucian Onciu: ”Ştie exact cât şi cum să ceară celor pe care-i pregăteşte”
Virginel Solomon este colaborator de bază al Centrului Judeţean pentru Conservarea şi Promovarea Culturii Tradiţionale (CJCPCT) Vaslui, instituţie sub patronajul căreia sunt promovate proiectele cărora le dă viaţă alături de dansatorii săi.  
”Virginel îmi este nu numai coleg de proiecte ci şi prieten. E mare nevoie de oameni cărora să le placă ce fac. Colaboram pentru proiectul Hora Vasluiului din 2009. Am avut ocazia să-l urmaresc îndeaproape, fiind prezent sâmbătă de sâmbătă la repetiţiile ansamblului. Fiind la randu-i dansator în ansamblulul Stejărelul de la Padureni, ştie exact cat si cum sa le ceara celor pe care-i pregateste. Exigenţa alterneaza folositor cu  îngăduinţa. E un aspect care-l face respectat şi apreciat de toţi cei cu care lucrează. Te determină să înţelegi că dacă nu oferi timp, atenţie ăi "ceva de sub coasta", expresia lui pentru inimă, nu poţi cere ceva în schimb. Pedagogia artistică nu se poate bucura de multe exemple în judetul Vaslui. Alături de Vasile Negură, Romeo Talmaciu, Alin Bulboaca, Adrian Calin, Maria şi Mihai Cornea, Virginel Solomon reprezintă un reper al calităţii în domeniul artelor spectacolului”, a declarat Lucian Onciu, directorul CJCPCT Vaslui.
