13 iunie 2018, 11:21
Imagine de arhivă
Poliţia din Capitală a destructurat o grupare specializată în furturi din locuinţe prin metoda „verificărilor la instalaţia de gaz”, grupare ce în ultimele şase luni a jefuit mai multe familii din Bucureşti, cu un prejudiciu total de 86.000 lei.
Cea mai nouă metodă folosită de jefuitorii de locuinţe. Ce hoţie se as...
Poliţiştii din Capitală au efectuat o serie de percheziţii la domiciliile a şase persoane, din Bucureşti şi judeţul Ilfov, suspecte de săvârşirea infracţiunilor de constituire a unui grup infracţional organizat, tâlhărie calificată şi furt calificat.
Poliţiştii susţin că cei şase bărbaţi, cu vârste cuprinse între 28 şi 42 de ani, în perioada decembrie 2017 - iunie 2018 au format un grup infracţional specializat în săvârşirea infracţiunilor de furt şi tâlhărie, prin pătrunderea în locuinţele victimelor pentru efectuarea unor 'verificări la instalaţia de gaz'.
Suspecţii „pătrundeau în locuinţele victimelor pentru efectuarea unor 'verificări la instalaţia de gaz'. sub pretextul că sunt angajaţi ai unei companii de distribuţie a gazelor naturale sau deratizare, după care, profitând de neatenţia victimelor, ar fi sustras diferite sume de bani", se arată într-un comunicat al Direcţiei Generale a Poliţiei Municipiului Bucureşti (DGPMB)
Prejudiciul total creat prin săvârşirea infracţiunilor a fost estimat la 86.000 de lei. Au fost puse în aplicare şase mandate de percheziţie domiciliară precum şi şase mandate de aducere, cei în cauză fiind conduşi pentru audieri la sediul Poliţiei Capitalei.
Potrivit anchetatorilor, pe 7 decembrie 2017, suspecţii ar fi intrat în apartamentului unui bărbat, după ce s-au prezentat ca fiind de la dezinsecţie, iar după aproximativ 15 minute persoana vătămată a constatat lipsa a două plicuri cu bani ce conţineau suma totală de 13.750 lei.
Pe 18 decembrie 2017, un alt bărbat a sesizat faptul că o persoană a pătruns în locuinţă, simulând efectuarea unei verificări la instalaţia de gaze în bucătărie, iar după ce acesta a plecat a observat că din dulap lipseşte un plic ce conţine suma de 6.100 de lei, spun poliţiştii.
Pe 18 ianuarie, poliţiştii au fost sesizaţi de către un bărbat că persoane necunoscute care ar fi verificat gazele în bucătărie au sustras din apartament un plic ce conţinea suma de 36.000 lei şi o pungă din plastic cu suma de 14.000 lei.
La data de 3 aprilie, poliţiştii au fost sesizaţi de către un bărbat în vârstă de 85 de ani asupra faptului că trei persoane necunoscute, sub pretextul că sunt angajaţi ai unei companii de gaze, au pătruns în locuinţa sa, unde în urma simulării unei verificări a instalaţiei de gaz i-au solicitat suma de 500 lei, iar în momentul în care persoana vătămată a dorit să achite, unul dintre bărbaţi i-a smuls din mână borseta în care se afla suma de aproximativ 7.000 de lei.
În acest dosar cercetările sunt continuate de Serviciul de Investigaţii Criminale din cadrul Poliţiei Capitalei şi Parchetul de pe lângă Tribunalul Bucureşti, sub aspectul săvârşirii infracţiunilor de constituire a unui grup infracţional organizat, tâlhărie calificată şi furt calificat, cu cinci dintre cei în cauză în stare de arest preventiv, faţă de al şaselea fiind dispusă măsura controlului judiciar.
