VIDEO FOTO Un marfar plin cu propilenă a lovit un autoturism la trecerea peste calea ferată. Substanţa chimică inflamabilă s-a scurs dintr-unul dintre vagoane
10 iunie 2018, 14:34
Maşina care a intrat în marfarul plin cu propilenă din Vâlcea, Foto: Adevărul
Un accident care ar fi putut avea urmări deosebit de grave s-a produs duminică, 10 iunie, în apropierea municipiului Drăgăşani, judeţul Vâlcea. Un marfar plin cu propilenă a intrat într-un autoturism. N-au existat victime, dar s-a materialul inflamabil s-a scurs dintr-un vagon, fapt care a necesitat intervenţia specialiştilor.
Evenimentul feroviar s-a produs duminică între localităţile Călina - Prundeni şi Drăgăşani. Zona a fost izolată pe o suprafaţă de 300 de metri, datorită pericolului de explozie pe care l-a implicat. Propilena este o hidrocarbură folosită în industria chimică la fabricarea glicerinei sau a acetonei.
Un şofer de 67 de ani din Drăgăşani nu s-a asigurat la trecerea căii ferate, fiind lovit de un tren care transporta propilenă, spun poliţiştii vâlceni. 
Nu au existat victime, dar s-a produs o fisură a unei vane prin care s-a scurs propilenă. 
La faţa locului au intervenit pompieri de la Drăgăşani şi Râmnicu Vâlcea. Aceştia au dat asigurări că oamenii aflaţi la circa 600 de metri depărtare de locul accidentului nu sunt în pericol. „Nu au fost constatate depăşiri ale valorilor normale”, susţine purtătorul de cuvânt al ISU, Cătălin Popescu. 
Din cele 20 de vagoane, 17 erau pline cu propilenă, provenind de la combinatul chimic Oltchim. 
La eliminarea oricărui pericol, pentru eliminarea norului chimic produs de scurgerea de propilenă, şi-au adus contribuţia patru echipaje de stingere şi o autospecială care a verificat concentraţia de gaz toxic în zonă. Alături de pompieri s-au aflat jandarmi şi poliţişti, precum şi o echipă de intervenţie a celor de la Oltchim. 
Situaţia s-a remediat după circa două ore, vana fiind reparată, iar circulaţia feroviară a fost reluată. 
