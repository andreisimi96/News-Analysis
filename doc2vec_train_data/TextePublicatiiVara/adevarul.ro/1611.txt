6 iunie 2018, 13:53
Imagine de la semimaratonul Hervis de la Galaţi FOTO organizatorii evenimentului
Din banii strânşi de la cei înscrişi în cursă vor fi susţinute, aşa cum s-a stabilit prin regulament, cauzele umanitare propuse de opt asociaţii non-profit. Cei care vor să mai facă donaţii pentru respectivele cauze umanitare o pot face până pe 30 iunie.
Gest umanitar. Jandarmii, voluntari la campania de donare de sânge
Peste 900 de alergători au luat startul la a V-a ediţie a Semimaraton Hervis Galaţi 2018, iar efortul lor conjugat (prin taxele de participare şi donaţii) a adunat peste 55.000 de lei, care vor fi folosiţi pentru susţinerea unor proiecte umanitare.
Organizatorul evenimentului a fost, ca şi în cazul primelor patru ediţii, Fundaţia Comunitară Galaţi. Alergătorii au susţinut în acest an nu mai puţin de opt cauze din comunitate, pentru că scopul final al evenimentului sportiv a fost cel caritabil. 
„Felicitări celor care au înţeles că Semimaraton Galaţi înseamnă mai mult decât o competiţie sportivă. Desigur, această componentă este extrem de importantă. Impreună reuşim să facem mai multe şi uneori şi mai bine, pentru că funcţionează modelul. Dar ţin să îi felicit şi pe cei care au susţinut din spate fiecare alergător, fiecare om care a dat la rândul lui, nu numai timp, ci şi efort (şi nu e puţin lucru să te pregăteşti să alergi şi să susţii o cursă de câţiva kilometri). Firme, alergători, copii, animăluţe, organizatori, eu cred că merită cu toţii felicitări pentru faptul că acest eveniment a avut loc. Bucuria mişcării s-a transformat în şansa de face o faptă bună”, a declarat Delia Oprea, preşedintele Fundaţiei Comunitare Galaţi.
Fondurile strânse pentru fiecare proiect în parte sunt distribuite conform dorinţei celor care au plătiti taxa de participare la eveniment. Astfel, sportivul Cristian Onofrei (cu programul „Un semimaraton, o speranţă pentru Nicolas”) a adunat 14.115 lei, iar asociaţia „FAMILY HOPE AUTISM, cu proiectul „Aleargă pentru Family Hope Autism”, a strâns 9.250 lei.
Iată în continuare restul sumelor atrase: „ASOCIAŢIA PĂRINŢILOR COPIILOR SLAB VĂZĂTORI ŞI NEVĂZĂTORI” („Muntele, noi experienţe şi provocări pentru copiii nevăzători” - 3.620 lei; ASOCIAŢIA PENTRU TURISM ŞI ECOLOGIE „CLUB ALBATROS” („Hai cu noi pe munte!”) - 2.610 lei; CLUB ROTARACT „DUNĂREA DE JOS” GALAŢI („Grădina Poveştilor”) - 2.080 lei; „AJUTAŢI-L PE LĂBUŞ” (Sterilizarea câinilor cu/ fără stăpân) - 2.600 lei; FUNDAŢIA COMUNITARĂ („Susţine educaţia şi emoţia anilor de liceu”) - 5.850 lei şi FUNDAŢIA MOTIVATION ROMANIA („Mobilitate şi viaţă independentă pentru 5 persoane în scaun rulant din Galaţi”) - 4.930 lei.
Conform Regulamentului oficial al evenimentului (www.semimaratongalati.ro/regulament/), 15% din suma totală colectată va fi redirecţionată către acoperirea costurilor Fundaţiei Comunitare Galaţi (organizare şi premii acordate câştigătorilor), în calitate de organizator, precum şi pentru acoperirea costurilor legate de promovarea evenimentului. Restul de 85% din toate sumele colectate va reveni cauzelor pentru care alergătorii au optat să plătească taxa de participare sau să doneze. Pot fi făcute în continuare donaţii în contul Fundaţiei Comunitare Galaţi (cont deschis la BCR: RO42 RNCB 0141 1481 4389 0001) până la data de 30 iunie 2018, pentru oricare dintre proiectele menţionate mai sus.
Despre celelalte ediţii
Semimaraton 2014 şi 2015: 500 de alergători, 24 cauze, 15.000 lei strânşi în ambele ediţii. Semimaraton 2016: 500 alergători, 900 persoane participante, 30.000 lei fonduri strânse.
Semimaraton 2017: 700 alergători, 1000 persoane participante, 28 copii, 5 animale de companie, 28 sponsori, 20 de companii implicate in organizare şi donatoare, 13 proiecte, 55.000 lei fonduri strânse pentru proiecte, 150 de voluntari implicaţi.
Semimaraton  2018: 900 alergători (dintre care 220 de copii şi 9 animale de companie), 1500 persoane participante (dintre care şi susţinători), 8 proiecte, 150 de voluntari implicaţi, 45.055 lei fonduri strânse pentru proiecte
Ediţia din 2018 s-a desfăşurat cu sprijinul următoarelor instituţii publice, asociaţii şi companii: Poliţia Locală Galaţi, Inspectoratul Judeţean de Jandarmerie Galaţi, Direcţia Judeţenă de Sport şi Tineret Galaţi, Ecosal Galaţi, Fundaţia Sportul Gălăţean,  Alerg 5 k, TheCon, MMA Group Security, Asociaţia pentru Relaţii Comunitare, Romanian American Foundation şi Federaţia Federaţiilor Comunitare din România.
