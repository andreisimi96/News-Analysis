27 mai 2018, 16:33
Elevii au mimat că mănâncă banane FOTO Captură video Ştirile Pro TV
Pentru a promova o alimentaţie sănătoasă, elevii şcolii au fost pozaţi în timp ce mimau că mănâncă fructe. Copiii nici măcar n-au primit în dar bananele, merele şi portocalele promovate.
Copii aduşi pentru prima dată la mare. Provin din comunităţi foarte să...
Elevii Şcolii Gimnaziale Huruieşti, judeţul Bacău, au fost fotografiaţi zilele trecute mimând că mănăncă fructe. Pentru a promova o alimentaţie sănătoasă, directorul şcolii şi profesorul de educaţie fizică i-au îndemnat pe copii să simuleze că mănâncă fructe, după cum a explicat Carmen Cernat, învăţătoarea unor elevi implicaţi în acţiunea de la Huruieşti, pentru Pro TV. „Copiii au spus că directorul şi domnul de educaţie fizică au venit dimineaţa înainte să ajung eu şi le-au dat un coş cu fructe să se pozeze şi să mimeze că mănâncă acele fructe”, a declarat Cernat pentru sursa citată.
Potrivit acesteia, când elevii chiar au vrut să mănânce fructele expuse de profesorii şcolii, cadrele didactice le-ar fi interzis copiilor să guste bananele, merele şi portocalele din coş deoarece produsele trebuiau prezentate şi altor elevi.
„Mi se pare că i-au înjosit pe copii, unul dintre ei chiar a vrut să mănânce fructele şi i-a spus nu care cumva să mănânce că trebuie să facă fotografii şi la ceilalţi”, a precizat Vasile Paiu, tatăl unui elev, pentru Pro TV. La rândul său, bunica altui copil, Maricica Ancuţa, a subliniat că nepotului său i s-a făcut poftă de fructe în timpul şedinţei foto, dar nu a primit nimic. „Al meu mi-a zis că îi ploua în gură şi trebuia să mănânce? Nu le-au dat nimic”, a spus Ancuţa.
Potrivit directorului şcolii, acţiunea de promovare a unei alimentaţii sănătoase a fost doar mimată pentru că CJ Bacău i-ar fi trimis prea puţine fructe pentru cei peste 200 de elevi. „Consiliul Judeţean ne-a trimis 4 cutii cu fructe pentru 200 şi ceva de copii. Au fost date copiilor pentru a se face câteva poze şi imagini”, a replicat Constantin Păunoiu.
Pe de altă parte, conform Inspectoratului Şcolar Judeţean Bacău, fructele folosite în campania de promovare au ajuns la elevi a doua zi după şedinţa foto, în cadrul unei serbări. „Elevii au prezentat o serie de lucrări. La momentul respectiv fructele erau abia cumpărate şi nu erau spălate. Au fost oferite a doua zi elevilor în cadrul unei festivităţi de premiere a celor mai bune lucrări”, a punctat Doina Marinov, inspector şcolar IŞJ Bacău. 
