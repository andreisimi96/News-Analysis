7 iunie 2018, 06:06
Astfel de rachete sunt capabile să apere Marii Negre de eventualii agresori  FOTO MBDA
În contextul în care, din cauza mişcărilor Moscovei şi a flotei ruse de la Sevastopol, situaţia militară rămâne extrem de complicată în Marea Neagră, Ministerul Apărării Naţionale vrea să întărească dotarea Forţelor Navale Române. Alături de programe precum construcţia de corvete multifuncţionale şi modernizarea fregatelor Type 22, MApN consideră că este foartă importantă achiziţia de sisteme mobile moderne de lansare de rachete antinavă (SIML).
Statele Unite vin cu o nouă propunere pentru a descuraja Rusia
Într-un proiect de Hotărâre de Guvern privind aprobarea circumstanţelor şi a procedurii specifice aferente acestui program de înzestrare se arată că valoarea estimată a acestui contract va fi de aproximativ 164 milioane de euro (inclusiv TVA) care va fi „plătită eşalonat în perioada 2018-2023, în limitele fondurilor estimate a fi alocate în bugetul Ministerului Apărării Naţionale”. 
Asta în contextul în care, în prezent, Forţele Navale Române au în înzestrare un sistem de patru instalaţii mobile de lansare cu o vechime de peste 30 de ani, de provenienţă ex-sovietică, care sunt depăşite din punct de vedere operaţional şi tehnic. În plus, aceastea au o interoperabilitate limitată în raport cu navele şi tehnica de luptă a altor state membre NATO care ar putea acţiona în spaţiul Mării Negre. 
Ce misiuni de luptă vor avea noile sisteme
Specialiştii MApN consideră că prin dotarea cu aceste sisteme de rachete, luându-se în considerare durata iniţială de viaţă a echipamentelor de aproximativ 20 de ani, care poate fi prelungită ulterior prin modernizări succesive, se asigură Forţelor Navale Române certitudinea operaţională necesară pentru îndeplinirea corespunzătoare a misiunilor specifice pe termen mediu şi lung. 
Conform cerinţelor Forţelor Navale, printre altele, viitoarele sisteme de rachete vor trebui să fie capabile să „distrugă sau neutralizeze navele de suprafaţă din compunerea grupărilor navale şi navele de desant şi a mijloacelor de debarcare ale inamicului”. 
În plus, sistemele trebuie să fie capabile să acopere şi securizeze porturile maritime şi căile de navigaţie costiere împotriva loviturilor inamicului dinspre mare. 
Fabricate în România
Ca şi în cazul altor programe majore de înarmare, MApN doreşte ca firma care va câştiga contractul să construiască sistemele de rachetă în România. Astfel se  elimină riscul ca în cazul unei situaţii de criză internaţională sau chiar regională, realizarea sistemului să fie întreruptă. În plus, în acest fel se va face transferul de tehnologie pentru mentenanţa sistemului. 
Cam care este oferta
Pentru acest contract al MApN ar putea aplica mari producători ca MBDA (racheta Exocet MM40 Block 3), Boeing Defense, Space & Security (Harpoon ) şi Saab Bofors Dynamics (cu sisteme  RBS). 
