31 mai 2018, 20:21
Momentul reţinerii suspectului bănuit că a organizat asasinarea jurnalistului rus
Procurorii de la Kiev cer judecătorilor să emită un mandat de arestare pe numele suspectului învinuit că pus la cale asasinarea jurnalistului rus Arkadii Babcenko. Numele acestuia apare într-un anunţ al Judecătoriei sectorului Şevcenskii din Kiev, publicat pe pagina de Facebook a instituţiei. Serviciul ucrainean acuză Rusia de implicare.
Înscenarea morţii lui Babcenko are un precedent de pe vremea lui Ceauş...
Serviciul de Securitate al Ucrainei (SBU) a publicat momentul reţinerii persoanei despre care spune că ar fi cel care a organizat „moartea” jurnalistului rus Arkadii Babcenko, refugiat la Kiev în 2017. Autorităţile au confirmat pentru publicaţia „Ukrainskaia Pravda” că este vorba despre Boris Gherman. 
Potrivit avocatului său, acesta este directorul executiv al companiei ucraineano-germană de producere a armelor „Schmeiser”, fiind cunoscut pentru implicarea sa voluntară în activităţile operaţiunilor antiteroriste ale Ministerului Apărării al Ucrainei. Potrivit avocatului, în dosarul penal nu ar exista dovezi care să demonstreze cine ar fi comanditarii omorului, „pe aceştia nici nu i-au căutat”, dar nici motivele reţinerii clientului său.
Cazul Babcenko, cu multe necunoscute
Marţi seara, 29 mai, poliţia ucraineană a anunţat despre moartea jurnalistului şi scriitorului rus Arkadii Babcenko. A doua zi însă, la nici 24 de ore de la acest anunţ, Babcenko a apărut la conferinţa de presă organizată de SBU - acolo unde s-a anunţat că „asasinatul” a fost o înscenare, însă că în realitatea într-adevăr cineva pregătea să-l ucidă pe jurnalist. Răspunsul la întrebarea „cine e cel cineva” a fost dat în aceeaşi conferinţă: pe post de comanditar sunt serviciile secrete ruseşti.
SBU a explicat de ce nu a reuşit să-l reţină pe cel pe care îl suspectau că ar urma să-l împuşte pe Babcenko fără a fi nevoiţi să însceneze moartea. Directorul SBU, Victor Griţak, a declarat că cei care au comandat „asasinarea” jurnalistului planificau ulterior să mai ucidă alte 30 persoane, iar odată cu „omorul” lui Babcenko ar fi intrat în posesia listei. Tot Griţuk a spus ulterior că ei ar cunoaşte „unele nume”, contrar informaţiilor transmise de Procuratura de la Kiev, care a confirmat pentru „Ukrainskaia Pravda” că întreaga listă ar fi intrat în posesia autorităţilor. „Pentru a confirma faptul comandării omorului şi realizării acestuia, iar apoi să obţinem de la comanditar aceeaşi listă cu 30 de persoane, a trebuit să facem această înscenare”, a explicat purtătoarea de cuvânt a instituţiei.
Rămâne încă neclar de unde Procuratura şi SBU au ştiut că cei care voiau să-l ucidă pe Babcenko le-ar fi transmis lista cu 30 de nume chiar a doua zi. Or, este puţin probabil că faptul înscenării putea fi ţinut în secret mult timp.
Serviciile secrete ruseşti, implicate?
La conferinţa de presă SBU nu a argumentat în niciun fel modul în care au fost implicate serviciile speciale ruseşti în acest caz. Şi nici Boris Gherman nu a declarat deocamdată că a colaborat cu Federaţia Rusă, în orice caz avocaţii săi nu au vorbit despre aceasta.
Ucrainenii susţin, pe de altă parte, că au dovezi privind implicarea Moscovei în „asasinarea” lui Babcenko, dar autorităţile de la Kiev nu au prezentat astfel de date, argumentând că acest lucru ar afecta ancheta. Însă procurorul general al Ucrainei a spus că „au fost adunate suficiente fapte” care să demonstreze veridicitatea versiunii.
În primul său interviu după ce s-a aflat că i s-a înscenat „moartea”, acordat pentru BBC, Arkadii Babcenko a declarat că soţia sa ştia despre acest lucru, deoarece „totul s-a petrecut în casa noastră” şi că întreaga zi s-a antrenat să cadă.
