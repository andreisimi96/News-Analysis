Primarul Iaşiului, Mihai Chirica, critică reacţiile organizaţiei PSD Iaşi referitoare la demisia lui Nicolae Bănicioiu.
Primarul Iaşiului, Mihai Chirica, a vorbit joi despre demisia din PSD a lui Nicolae Bănicioiu şi despre alăturarea acestuia la formaţiunea Pro România a lui Victor Ponta, declarând că nu este surprins, fiind multe nemulţumiri în partid la adresa lui Liviu Dragnea. Chirica a mai precizat că Victor Ponta va reuşi să „distrugă supremaţia lui Dragnea”, subliniind totodată că liderul PSD „fără Parlament, e ca roata fără spiţă”.
PSD Iaşi, după demisia lui Bănicioiu: Nu a făcut niciodată cinste orga...
Edilul PSD al Iaşiului, Mihai Chirica, a comentat plecările din tabăra social-democraţilor precizând că o astfel de mişcare era una „prognozabilă”, ca urmare a nemulţumirilor din partid la adresa liderului Liviu Dragnea. 
„Era prognozabilă o astfel de mişcare pentru că de câteva luni încoace, mai ales după eşecul şi al guvernării Tudose, tot mai mulţi colegi, foşti colegi din PSD, îşi pronunţau indignarea, cu teamă, în spaţii rezervate, faţă de posibilitatea părăsirii formaţiunii politice imediat ce domnul Ponta îşi rezolvă problemele de justiţie. Acest lucru s-a întâmplat. Dumnealui are achitare pe acea speţă, iar colegii de partid s-au aliat împreună cu dumnealui în conturarea unei alte formaţiuni politice, care va deveni un centru de putere. În câtva timp va reuşi să balanseze formaţiuni precum ALDE, respectiv PMP şi, sigur că da, va distruge supremaţia lui Dragnea, pentru că Dragnea fără Parlament e ca roata fără spiţă, nu contează”, a declarat Chirica potivit Agerpres.
Mihai Chirica a adus critici şi la adresa reacţiei PSD Iaşi referitoare la demisia lui Nicolae Bănicioiu, potrivit cărora plecarea fostului ministru al Sănătăţii din guvernarea Ponta nu ar reprezenta nicio pierdere, Bănicioiu fiind un politician care „nu a făcut niciodată cinste organizaţiei”. 
„Nu e mare pierdere că de la 48% au ajuns în jur de 20 şi ceva. Nu e mare pierdere că pleacă oamenii valoroşi din partid, nu e mare pierdere că îşi dau afară primari reşedinţă de judeţ, primari din oraşe din Moldova care au zeci de ani şi stagii vechi în acest Partid Social Democrat. Nimic nu e mare pierdere. (...) Asistăm în fiecare zi la cea mai gravă criză morală în care a fost această naţiune dintotdeauna de când s-a creat statul român. Nu e nimic grav în toate astea. E foarte grav că Belina persistă. Nu pot să fac decât o singură urare, la care ţin foarte mult: decât să ne pierdem vremea cu Dragnea, mai bine îi luăm bilet spre Costa Rica şi ne vedem de treabă în România”, a încheiat primarul ieşean.  
