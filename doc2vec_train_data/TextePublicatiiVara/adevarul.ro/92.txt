Nokian Tyres începe lucrările de construcţie la noul său centru tehnologic din Spania
27 mai 2018, 10:34
Nokian Tyres a demarat construcţia unui nou centru tehnologic şi de testare în Spania. Ceremonia de inaugurare a avut loc astăzi, pe terenul pe care va fi construit noul centru din Santa Cruz de la Zarza. Primele piste de testare vor fi finalizate anul viitor, iar centrul tehnologic se prevede că va deveni pe deplin operaţional în 2020.
Cancerul de pancreas este în creştere. Care sunt explicaţiile speciali...
Nokian Tyres operează în prezent două centre de testare în Finlanda - Ivalo şi Nokia. Adăugarea la facilităţile de testare ale producătorului finlandez de anvelope a celui de-al treilea centru tehnologic şi de testare, amplasat în climatul cald al Spaniei, permite testarea anvelopelor de vară, all-season şi de iarnă, pe parcursul întregului an. Obiectivul companiei este acela de a îmbunătăţi dezvoltarea produselor sale, realizând anvelope mai sigure, mai funcţionale şi mai ecologice. Accentul principal se va pune pe anvelopele de vară şi cele all-season cu indice de viteză mare, deoarece există o cerere deosebit de ridicată pentru aceste tipuri de anvelope pe pieţele Nokian Tyres în dezvoltare, din Europa Centrală şi America de Nord. 
„Am planificat timp îndelungat noul nostru centru, lucrând în colaborare cu autorităţile locale şi cu toţi ceilalţi parteneri. Acum este momentul să facem pasul următor şi să începem construcţia acestui centru tehnologic al viitorului, care să ofere oportunităţi versatile pentru accelerarea dezvoltării şi extinderea gamei noastre de produse,” afirmă Hille Korhonen, preşedinte & CEO, Nokian Tyres.
Tehnologie de ultimă oră pentru testarea anvelopelor
În vasta zonă de testare care se întinde pe trei sute de hectare, vor fi amplasate peste zece piste de teste, care vor fi utilizate pentru a studia durabilitatea şi performanţa anvelopelor, cu ajutorul tehnologiei de testare moderne. Un circuit oval de şapte kilometri va înconjura întreaga unitate, acesta fiind destinat testării anvelopelor la viteze de până la 300 km/h. În plus, circuitele vor permit efectuarea unei serii de teste necesare pentru omologarea anvelopelor, cum ar fi cele de aderenţă pe carosabil umed şi cele de zgomot la rulare.
„Circuitele de testare moderne şi versatile din noul centru tehnologic vor fi adaptate activităţii exigente de dezvoltare care se desfăşoară pentru realizarea fiecărui produs Nokian Tyres. Condiţiile meteorologice specifice climatului cald din Spania, ne oferă un cadru optim pentru testarea anvelopelor noastre pe tot parcursul anului. Testele complexe şi înţelegerea aprofundată a necesităţilor clienţilor se transpun în faptul că anvelopele noastre premium înglobează tehnologie de ultimă oră şi funcţionează în mod fiabil în orice condiţii,” declară Pontus Stenberg, vicepreşedintele diviziei de produse şi tehnologii, Nokian Tyres.
Proiectul de cercetare care urmăreşte înlocuirea cauciucului natural
În plus faţă de desfăşurarea activităţilor de testare, centrul tehnologic îşi propune să accelereze inovaţia şi dezvoltarea durabilă a produselor. Încă din anul 2017, Nokian Tyres s-a implicat în demararea unui proiect de cercetare care studiază utilizarea plantei de guayule pentru fabricarea anvelopelor într-o manieră mai ecologică. Planta de guayule poate supravieţui în condiţii de secetă şi ariditate şi este văzută ca un potenţial înlocuitor al cauciucului natural. Pentru agricultorii locali, aceasta ar putea reprezenta o alternativă la culturile mai puţin profitabile de cereale.
Un impact pozitiv asupra regiunii
Centrul tehnologic va avea un impact pozitiv asupra caracterului durabil şi asupra ocupării forţei de muncă din regiune. Proiectul va angaja în jur de 200 de persoane în faza de construcţie, fiind create 40 de noi locuri de muncă, odată finalizat. În plus, va avea un efect indirect semnificativ asupra ocupării forţei de muncă în industriile de transport, servicii şi logistică. 
Nokian Tyres dezvoltă activ relaţiile cu comunităţile locale, sprijinind evenimente locale, cluburi sportive şi o serie de proiecte caritabile. Mediul înconjurător este, de asemenea, luat în considerare în moduri multiple. Compania Nokian Tyres urmează să participe, spre exemplu, la proiectul local de plantare de copaci şi la acţiuni care sprijină construirea de cuiburi pentru păsări.
Emiliano García-Page, preşedintele comunităţii Castilia-La Mancha, şi Patricia Franco, Ministrul dezvoltării economice şi al ocupării forţei de muncă, şi-au arătat recunoştinţa faţă de investiţiile şi cooperarea pe termen lung care vor oferi noi oportunităţi pentru regiune.  
„Investiţiile Nokian Tyres în Castilia-La Mancha reprezintă un proiect important şi pentru noi, creând noi locuri de muncă şi oportunităţi de creştere pentru regiune. Credem că va avea un impact pozitiv asupra afacerilor locale, de aici, din inima Spaniei,” declară preşedintele comunităţii Castilia-La Mancha, dl. Emiliano García-Page. 
