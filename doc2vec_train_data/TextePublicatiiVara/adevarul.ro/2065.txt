O consumatoare de droguri a murit în arestul Poliţiei Capitalei
8 iunie 2018, 09:21
O femeie a murit în Arestul Capitalei
Unei femei de 31 de ani care era încarcerată în arestul Poliţiei Capitalei i s-a făcut rău, vineri dimineaţă, şi nu a putut fi salvată de echipajele medicale sosite la faţa locului.
Femeia era cunoscută consumatoare de droguri, iar dosarul a fost preluat de către Parchetul de pe lângă Tribunalul Bucureşti şi Serviciul Omoruri pentru a stabili împrejurprile decesului, potrivit News.ro.
Incidentul s-a petrecut vineri dimineaţă, la ora 05.45  când o persoană aflată în regim de arest preventiv i-a sesizat pe poliţiştii aflaţi în exercitarea atributiilor de serviciu că femeia care se afla în aceeaşi camera cu ea se simte rău şi că a încercat să se dea jos din pat, dar a căzut  la loc.
”Un angajat al personalului medical a sosit la ora 05.47 şi, după o scurtă evaluare a apelat serviciul 112. Imediat după ora 06.00 a sosit primul echipaj SMURD care, după efectuarea investigaţiilor primare a hotărât să solicite altă ambulanţă, cu medic, pentru manevre specifice de resuscitare”, anunţă Poliţia Capitalei. 
Potrivit sursei citate, la ora 06.22 a sosit cea de a doua ambulaţă şi au fost efectuate manevre de resuscitare.
”În jurul orei 07.00  a fost constatat decesul. Cazul a fost preluat de Parchetul de pe lânfă Tribunalul Bucureşti şi Serviciul Omoruri în vederea stabilirii contextului în care s-a produs decesul”, mai spus reprezentanţii Poliţiei Capitalei. 
Femeia de 31 de ani se afla încarcerata din data de 30 mai 2018, sub acuzaţia de furt calificat.
Iniţial a fost reţinută pe bază de ordonanţă, ulterior a fost arestată în baza mandatului emis de Judecătoria Sectorului 3.
