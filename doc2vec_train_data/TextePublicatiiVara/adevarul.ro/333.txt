Netta Barzilai, reprezentanta Israelului, este câştigătoarea Eurovision 2018 FOTO
Victoria Israelului la Eurovision 2018, care implică organizarea viitoarei ediţii în Ierusalim, este contestată şi naşte tot mai multe controverse. După ce mii de islandezi au semnat o petiţie prin care cer boicotarea competiţiei muzicale, tot mai multe ţări se alătură acestui demers.
În ţări precum Islanda, Irlanda, Suedia şi chiar Marea Britanie au apărut apeluri publice din partea unor activişti, partide şi politicieni care îndeamnă la boicotarea concursului, scrie The Times of Israel, citat de wiwibloggs.com. 
Astfel, primarul din Dublin s-a pronunţat în favoarea boicotului, care e de aşteptat să se extindă şi în alte ţări, şi a îndemnat Irlanda „să stea acasă“ anul următor: „Susţin boicotul… nu cred că ar trebui să trimitem un reprezentant“. 
De asemenea, mai mulţi politicieni din Dublin au fost de acceaşi părere, exprimându-şi susţinerea pentru boicotarea Eurovisionului. 
Şi politicieni din Marea Britanie şi Suedia au fost de aceeaşi părere: „Nu este rezonabil ca Israelul să găzduiască acest mare concurs muzical, în contextul ocupării ilegale“. 
Victoria cântăreţei israeliene Netta Barzilai a provocat furie din cauza situaţiei politice critice în care se află Israelul şi Palestina şi a controversatei mutări a ambasadei SUA la Ierusalim, care s-a soldat cu moartea a zeci de palestinieni în Fâşia Gaza în timpul protestelor împotriva deciziei liderului american Donald Trump. 
În textul petiţiei semnate de peste 25.000 de islandezi se afirmă: „Având în vedere modul în care Israelul a încălcat drepturile omului în raport cu poporul palestinian, prin violenţa la care şi-a supus vecinii, nu există niciun argument pentru care Islanda să participe la o competiţie cum este Eurovisionul. Statul israelian a ucis zeci de oameni în ultimele luni din simplul motiv că protestau faţă de această situaţie.“
Cântăreţul islandez Daði Freyr, care a participat anul trecut la selecţia naţională Eurovision, a declarat că anul viitor nu se va înscrie şi speră că şi alţi muzicieni îi vor urma exemplul: „Nu ne putem imagina că e normal să participăm la distracţia pe care o presupune Eurovisionul şi să avem conştiinţa curată, în timp ce statul israelian şi armata lui folosesc asemenea violenţă teribilă împotriva poporului palestinian.“
Eurovision 2019 ar putea fi găzduit de Austria sau Cipru 
Mai mult, potrivit eurovisionheadline.com , există zvonuri că European Broadcasting Union (EBU), organizatorul Eurovision, a avertizat guvernul israelian că ediţia din 2019 ar putea fi mutată în Cipru sau în Austria (n.r. ţările care s-au clasat pe locurile 2 şi 3), dacă tot mai multe state vor boicota concursul şi se vor retrage din competiţie. Aşadar, există posibilitatea ca Israel să nu mai găzduiască deloc competiţia, având în vedere şi faptul că  primarul din Tel Aviv a anunţat că oraşul nu se va implica în organizarea competiţiei .
De asemenea, mai multe ţări participante la Eurovision au contactat EBU pentru a-şi exprima dezamăgirea cu privire la desfăşurarea concursului în Ierusalim şi au declarat că nu pot participa, nefiind în accord cu politicile israeliene. Cu toate acestea, EBU nu a făcut nicio declaraţie oficială în acest sens.  
Deşi a câştigat Eurovisionul de trei ori până anul acesta, Israelul a găzduit concursul numai de două ori, în 1979 şi 1999, în Ierusalim. În 1980 a respins organizarea concursului din cauza lipsei de fonduri, notează  The Guardian.  Eurovision Song Contest nu impune însă ţării câştigătoare să găzduiască show-ul în capitala sa. 
Decizia legată de găzduirea show-ului Eurovision din 2019 pune paie pe foc în legătură cu una dintre cele mai controversate probleme ale conflictului israeliano-palestinian: recunoaşterea Ierusalimului drept capitală a Israelului. 
De asemenea, decizia din luna decembrie a preşedintelui american Donald Trump de a reloca Ambasada SUA de la Tel Aviv la Ierusalim înteţeşte conflictul israeliano-palestinian, în care au fost ucişi zeci de palestinieni, iar sute au fost răniţi în protestele recente.
Israelul proclamă întregul Ierusalim drept capitala sa „indivizibilă“, în timp ce palestinienii îşi doresc ca Ierusalimul de Est să fie capitala viitorului lor stat.
Israel a câştigat Eurovision 2018. Pe ce loc s-a clasat Moldova şi topul complet VIDEO 
Cine este Netta Barzilai, câştigătoarea Eurovision 2018, şi cum explică israeliana „sunetele de găină“ din piesa ei VIDEO
Victoria Israelului la Eurovision 2018, criticată dur de un finalist: „E corectă doar dacă vedem concursul ca pe un circ“
România a ratat finala Eurovision 2018 prima sub linie: punctele primite de la juriul şi publicul fiecărei ţări. Doar telespectatorii din patru state ne-au votat
