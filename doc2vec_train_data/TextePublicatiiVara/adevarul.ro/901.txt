3 iunie 2018, 23:13
Preşedintele PNL, Ludovic Orban, salută victoria candidatului Platformei Demnitate şi Adevăr, Andrei Năstase, în turul al doilea al alegerilor locale parţiale pentru Primăria Chişinău, care s-au desfăşurat duminică.
Rezultate alegeri Chişinău. Andrei Năstase, noul primar ales al capita...
”Salut în numele Partidului Naţional Liberal victoria obţinută de Andrei Năstase în alegerile pentru Primăria Chişinăului! Partenerii noştri şi ai Partidului Popular European au reuşit o victorie remarcabilă, care este şi mai strălucită dacă ţinem cont că partenerul celor de la PSD, Vlad Plahotniuc, a oferit suport candidatului socialist în acest tur 2”, a scris Ludovic Orban pe Facebook.
El a precizat că PNL va rămâne alături de partenerii săi din Republica Moldova, PDA şi PAS, Andrei Năstase şi Maia Sandu, oferindu-le tot sprijinul şi pentru alegerile parlamentare ce vor avea loc în toamna acestui an. 
”Alături de aceşti noi lideri Republica Moldova revine pe drumul natural european”, susţine liderul PNL.
Andrei Năstase, candidatul Partidului "Platforma Demnitate şi Adevăr" (PPDA), este noul primar al Chişinăului, el devansându-l în turul al doilea al alegerilor locale parţiale pe candidatul socialiştilor, Ion Cerban.
