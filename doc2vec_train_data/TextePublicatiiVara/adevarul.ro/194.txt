Andrei Cojocaru, cel mai tânăr concurent din finala „iUmor“ 2018, a câştigat marele premiu de 20.000 de euro FOTO Antena 1
Andrei Cojocaru, în vârstă de doar 18, a fost desemnat marele câştigător al sezonului 5 „iUmor“. Cel mai tânăr concurent din finală a fost preferatul telespectatorilor, cât şi al juriului.
Ana-Maria Caliţa a câştigat finala iUmor cu o serie de glume îndrăzneţ...
Andrei Cojocaru, ultimul concurent al serii, a intrat pe scenă cu acelaşi entuziasm care i-a cucerit pe cei trei juraţi în etapa audiţiilor. „Ştie să scrie şi dă dovadă de foarte mult talent“, a apreciat Cheloo prestaţia lui Andrei. Mai mult, acesta a reuşit să atragă şi atenţia celorlalţi finalişti, care au avut emoţii bine întemeiate înainte de a vedea numărul din finală al lui Cojocaru. 
Trei voturi fără emoţii a reuşit însă să obţină Andrei Cojocaru, dar şi toate laudele celor prezenţi. „Mi se pare că textul acesta a fost mai amuzant decât tot ce am auzit în ultimele ore“, a spus Cheloo. Telespectatorii au fost cei care au decis că Andrei are toate calităţile pentru a merita marele premiu în valoare de 20.000 de euro. 
Momentele din finala „iUmor“ 2018
Seara marii finale a celui de-al cincilea sezon „iUmor“ a fost deschisă în ordinea tragerii la sorţi, de Irinel şi Diana, cei doi actori din Ploieşti, care i-au uimit de fiecare dată pe juraţi cu scenetele lor. Din păcate, succesul lor nu s-a repetat şi în marea finală. „Avem un nume pentru numărul vostru: lacrimi şi jale la iUmor! A fost o scenetă seacă, de categorie B“, a spus Cheloo, iar Irinel şi Diana au primit trei voturi negative. 
Revenit din Anglia, unde lucrează, pentru finala „iUmor“, Cătă Dum a intrat cu gânduri mari pe scenă, însă nici el nu a reuşit să convingă juraţii că merită să îi ofere cele trei voturi necesare pentru a intra la votul publicului. „Cred că îi trebuie mai multă energie, pare că e bolnav... Trebuie să vii hotărât, e finala!“, a spus Delia, iar Cheloo a fost şi el de acord. Cătă Dum a obţinut astfel două voturi, care însă nu l-au ajutat să rămână în concurs.
Al treilea concurent, Mirela Buhuş, a însemnat şi al treilea respins din finala celui de-a cincilea sezon. Dacă apariţia sa din audiţii a atras privirile şi voturile juraţilor, pentru finală Mirela a ales un alt număr, construit în jurul reacţiilor pe care le-a primit după difuzarea numărului său. Din păcate, decizia sa de a răspunde tuturor răutăţilor nu s-a dovedit a fi cea mai bună. „Ai făcut o greşeală foarte mare cu numărul acesta, e clar că te-a enervat ce ţi s-a întâmplat. Tu practic ţi-ai anihilat numărul în această seară, iar nişte oameni pe care nu îi cunoşti, au câştigat“, i-a spus Cheloo. Astfel, Mirela a părăsit şi ea scena cu trei voturi negative.
Cele trei prestaţii i-au pus în dificultate pe Cheloo, Delia şi Mihai Bendeac, astfel că înainte de intrarea lui Bogdan Zloteanu pe scenă, deja începuseră să se gândească ce se va întâmpla dacă niciun concurent nu trece. „Cred că are şanse să o dea în bară, doar a mai făcut asta în finală“, a mărturisit Delia încă de la început, iar presentimentul său s-a adeverit, din păcate. „Eu cred că nu meriţi să fii aici, ai avut până acum patru ocazii, ai avut timp să testezi materialul şi să vii aici cu ceva bun“, i-a spus Mihai Bendeac. Zloteanu nu s-a lăsat însă afectat nici de voturile negative, nici de schimbul dur de replici pe care l-a avut cu Bendeac mai apoi.     
Isabela Iacupovici, actriţa care a reuşit să atragă toate laudele juraţilor în audiţii, a dovedit că îşi merită pe deplin locul în finală şi a spart şirul voturilor negative. „Pe ea aş pune bani“, a mărturisit Delia chiar înainte de a-i vedea numărul din finală. Isabela a continuat rolul Tanţei, femeia de serviciu extrem de dezinvoltă, care ia juraţii la rost. „E o actriţă foarte asumată şi cu foarte mult curaj“, a remarcat Mihai Bendeac, după ce Isabela a arătat că are o mare capacitate de a se adapta după replicile venite din partea juraţilor. Ea a primit astfel toate LIKE-urile necesare pentru a intra la votul telespectatorilor.      
Dan Ţuţu, cel care în audiţii a primit o şansă în plus din partea juriului, nu numai că a profitat de ea pentru a ajunge în finală, dar a reuşit să le dovedească acestora că nu s-au înşelat şi a reuşit să intre a votul publicului. 
„Le mulţumesc enorm juraţilor pentru acele două minute. Înseamnă că şi oamenilor le-a plăcut şi e păcat să nu afle şi mai departe poveştile mele“, a spus acesta. Ţuţu a reuşit performanţa de a-l face pe Mihai Bendeac să cadă în genunchi şi să râdă cu lacrimi. „Este unul dintre lucrurile pentru care mă voi felicita mult timp“, a spus Mihai despre decizia sa de a-l ruga pe Ţuţu să continue numărul său. 
Francesca şi Sevi le-au atras atenţia juraţilor după ce în audiţii au improvizat o scenetă folosind în loc de replici versuri din melodii celebre. Pentru finală au schimbat însă abordarea şi au încercat să facă o recapitulare a celor mai bune numere din acest sezon, din păcate nu cu prea mare succes. „Nu cred că a fost cel mai bun număr din această seară, dar nu e nici printre cele rele şi cred că meritaţi să ajungeţi la votul publicului“, le-a spus Delia, însă Cheloo şi Mihai Bendeac nu şi-au dat acordul.    
Renata Cilan, căreia Mihai Bendeac i-a prevăzut în etapa audiţiilor că va exploda cariera sa, nu s-a dovedit nici ea foarte inspirată în finala acestui sezon. Şi de această dată, Renata a dat dovadă de multă autoironie, însă de această dată abordarea nu a funcţionat. „Mi se pare că îţi trebuie niste shot-uri de încredere, nu te mai subestima“, a încurajat-o Delia, însă Renata nu a primit şi voturile necesare pentru a trece mai departe.
Nici magicianul Andrei Gîrjob nu s-a dovedit a fi mai norocos în finala sezonului 5, deşi a reuşit să îi atragă toată atenţia lui Cheloo cu numerele sale. „Am ajuns în punctul în care apreciez foarte mult ceea ce faci, dar cred că putea să fie mult mai bine“, i-a spus Mihai Bendeac, cel care i-a oprit lui Andrei drumul către votul publicului.  
Dan Cîrstea, concurentul preferat al lui Mihai Bendeac din acest sezon, după cum chiar juratul a recunoscut, nu a mai avut în finală acelaşi succes cu jurnalul său de ştiri umoristice. „Am muncit mult pentru numărul acesta, sper să îl impresioneze pe Cheloo, mi-e teamă de el“, a mărturisit Cîrstea de la început. Iar presimţirea lui s-a adeverit, din păcate. Chiar dacă a reuşit să îi cucerească pe Delia şi Mihai Bendac, Cîrstea nu l-a convins şi pe Cheloo. „Este minunat că încerci, dar acesta nu este un număr care să intre la vot“, i-a spus juratul, spre dezamăgirea tuturor.  
