VIDEO Handbalistele din Naţionala României, optimiste înaintea meciulu...
În urmă cu o lună, Ramona şi-a deschis propriul club, Asociaţia Club Sportiv Olympic RFH,  un proiect ambiţios care a luat naştere la iniţiativa fostei handbaliste.
Copiii se antrenează în cele mai bune condiţii în sala de sport a Şcolii Gimnaziale 195 – Hamburg, de lângă parcul IOR, sector 3, Bucureşti.
“Proiectul de faţă se adresează copiilor cu vârstă cuprinsă între 6 şi 11 ani, băieţi şi fete deopotrivă. Ne propunem să oferim o alternativă serioasă, în vederea dezvoltării armonioase a copiilor, promovând conceptul de educaţie prin sport. Proiectul se adresează copiilor plini de energie, pasionaţi de sport, dornici să se integreze într-un colectiv prietenos, în cadrul căruia vor descoperi mereu lucruri noi.
Dincolo de bucuria practicării jocului de handbal, copiii vor beneficia de sesiuni de dezvoltare personală, activităţi de teambuilding, menite să le modeleze personalitatea.
Ne propunem să contribuim la formarea şi pregătirea copilului, atât în planul dezvoltării sportive, cât şi în planul reuşitei personale. Îmi doresc să iniţiez copiii pasionaţi de sport în tainele handbalului, dar şi să le ofer acestora educaţia sportivă necesară, astfel încât să fie pregătiţi pentru reuşită în viaţă. Dragi părinţi, luaţi-vă copiii de mână şi veniţi cu ei la sală! Mai multe detalii găsiţi şi pe site-ul nostru, http://www.rfhsport.ro/acs-olympic/”, a declarat Ramona Farcău.
Fosta mare handbalistă a României a ţinut să precizeze că micuţii handbalişti vor avea parte de cele mai bune condiţii, cu echipament personalizat, cu oameni cunoscuţi din lumea sportului care vor veni periodic pentru a le împărtăşi din experienţa lor în drumul spre performanţă şi multe alte suprize.
Cine este Ramona Farcău
Născută la 14 iulie 1979, la Zalău, a jucat la HC Zalău (1998-2006), Oltchim (2006-2013), Dunărea Brăila (2013-2015), CSM Ploieşti (2015-2016), Dinamo (2016-2017).
Are 10 titluri de campioană a României, cu Zalăul în trei rânduri, de 7 ori cu Oltchim.
A câştigat Cupa Cupelor şi Supercupa Europei în 2007 cu Oltchim şi a obţinut titlul de golgheter la JO 2008, cu 56 de goluri, fiind aleasă în echipa All Stars.
Are 196 de apariţii în naţionala de senioare a României şi 656 de goluri marcate sub "tricolor".
A disputat 8 turnee finale cu România: CM (1999, 2005, 2007, 2009), CE (2004, 2008), JO (2000, 2008) şi este vicecampioană mondială cu România la Sankt-Petersburg 2005.
