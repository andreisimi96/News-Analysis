Aşa se udă spaţiile verzi pe ploaie FOTO Captură video
Şeful Serviciului de Gospodărire Urbană de la Primăria Galaţi a confirmat că a dat dispoziţie să se ude în continuare, deoarece consideră că ploaia căzută nu asigură nici pe departe necesarul de apă al plantelor, iar acestea riscă să se usuce.
Plan de salvare de la distrugere a taberelor şcolare din judeţul Galaţ...
Vremea ploioasă de luni, 4 iunie, nu i-a impresionat pe angajaţii municipalităţii gălăţene, care au ieşit cu cisterna şi furtunul la udat spaţiile verzi din oraş, în zona Inelului de Rocadă (de la intersecţia străzilor Brăilei, Oţelarilor şi Coposu). Imaginile au fost filmate şi postate pe internet de un locuitor al oraşului, care a comentat, hâtru, că „primăria îi face concurenţă lui Dumnezeu pe banii contribuabililor”.
În înregistrarea audio aferentă imaginilor postate pe internet se poate auzi şi cum angajata Serviciului de Gospodărire Urbană din Primăria Galaţi surprinsă în acţiune spune că a primit dispoziţie de la şefi să ude pentru că, deşi plouă, apa este prea puţină faţă de câtă are nevoie solul.
Unii dintre cei care au comentat la materialul video au adăugat că în alte zone ale oraşului au fost pornite aspersoarele aferente spaţiilor verzi, un exemplu fiind scuarul de la ieşirea din Galaţi către Brăila (varianta dig). Mai mult cineva a tras atenţia că aspersoarele udau mai mult strada decât iarba.
Situaţia a fost confirmată de directorul Serviciului Gospodărire Urbană, Bogdan Ardean, care a declarat că solul nu are apă suficientă pentru plante, întrucât  Galaţiul este traversat de o perioadă de secetă îndelungată, iar cantităţile de precipităţii căzute luni sunt modeste.
„Trebuie suplimentată prin udat pentru că altă metodă nu există. Nici măcar nu a prea plouat. Mai mult a udat puţin, insuficient pentru plante, care trebuie udate corespunzător pentru că altfel se usucă”, a declarat Bogadan Ardean.
Cât priveşte aspersoarele, Ardean a venit cu informaţia că ele sunt dereglate de persoane rău-intenţionate. „Sunt zone unde mergem şi de două ori pe săptămână ca să le reglăm din cauza unor oameni care dau cu picirul în ele, umbă la ele, le strică.  Dacă au senzor de ploaie aspersoarele se opresc singure, dar nu toate au”, a mai spus acesta.
