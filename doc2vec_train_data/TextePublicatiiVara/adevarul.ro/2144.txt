8 iunie 2018, 15:22
Persoanele care au lucrat sau continuă să muncească după ce au ieşit la pensie vor primi pensii mai mari. Un proiect de lege privind recalcularea pensiilor pentru limita de vârstă, în funcţie de stagiul de cotizare cumulat după realizarea dreptului la pensie, a fost aprobat vineri, 8 iunie, de Guvern.
VIDEO Moldoveancă de 14 ani, violată şi omorâtă cu cruzime în Germania...
Recalcularea pensiilor va fi efectuată pe etape, în primul rând a pensiilor stabilite până la 1 ianuarie 1999. 
Astfel, de la 1 ianuarie 2019, vor fi recalculate pensiile persoanelor care au realizat un stagiu de cotizare mai mare de 15 ani, după ce au ieşit la pensie. De la 1 ianuarie 2020, vor fi revăzute şi pensiile celor care au un stagiu de cotizare mai mic de 15 ani. În ceea ce priveşte pensiile stabilite în perioada 1 ianuarie 1999 - 1 ianuarie 2019, recalcularea se va face treptat, începând cu anul 2021 şi până în 2027.
De recalcularea pensiei în 2019 vor beneficia aproximativ 2.500 de persoane, cu o majorare mai mult decât dublă a pensiei medii – de 2,3 ori, de la 2048 lei la 4.770 lei, iar în 2020 – peste 5.500 beneficiari, tot cu o dublare a mărimii medii a pensiei, de la 1.900 la 3.765 lei.
Persoana va putea solicita reexaminarea pensiei doar o singură dată, cuantumul pensiei urmând a fi mai mare decât mărimea pensiei pe care o primeşte în prezent.
Proiectul de lege reprezintă o nouă etapă în realizarea reformei sistemului de pensii din Republica Moldova şi va contribui la reducerea inechităţilor din sistemul de asigurări sociale, astfel încât acesta să fie echitabil, sustenabil şi transparent.
„Formula de calcul după 1999 era incorectă şi nimeni nu îşi primea pensia conform banilor pe care i-a plătit în fondul social. Noi am revizuit această formulă prin modificarea legii. După care, etapă cu etapă, am valorizat toate pensiile”, a spus Pavel Filip.
Amintim că, în anul curent, va fi finalizată, anticipat, realizarea tuturor etapelor de valorizare a pensiilor. La 1 aprilie au fost recalculate pensiile stabilite între anii 2012-2013, iar începând cu 1 octombrie 2018 vor fi valorizate şi cele stabilite în perioada 2014 - 31 martie 2017.
