6 iunie 2018, 18:50
Judecătoarea de la Curtea Constituţională a României (CCR) Livia Stanciu nu a semnat adresele pe care instituţia le-a trimis Secretarului General al Consiliului Europei, Comisiei Europene pentru Democraţie prin Drept (Comisia de la Veneţia) şi preşedintelui Conferinţei Curţilor Constituţionale Europene.
Iohannis, forţat să promulge legea prin care încetează interdicţiile a...
Sesizarea viza „atacurile virulente“ declanşate împotriva CCR în urma decizia privind revocarea procurorului şef al DNA, Laura Codruţa Kovesi. Cu toate acestea, marţi, CCR anunţase că decizia în baza căreia s-a decis sesizarea a fost luată în unanimitate.
„Nu am semnat aceste adrese, având în vedere că ele au un conţinut diferit faţă de ce s-a discutat în şedinţa Curţii din 5 iunie“, a precizat Livia Stanciu, pentru Ziare.com .
Decizia CCR, ţinta criticilor
Curtea Constituţională a fost ţinta mai multor critici după decizia luată în 30 mai potrivit căreia preşedintele Klaus Iohannis trebuie să o revoce din funcţie pe şefa DNA, Laura Codruţa Kovesi. 
Curtea Constituţională a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi.
CCR arată că, pentru soluţionarea acestui conflict, preşedintele urmează să emită decretul de revocare din funcţie a procurorului-şef al DNA.
Ministrul Justiţiei, Tudorel Toader, spunea că decizia CCR valorifică principiul constituţional potrivit căruia procurorii îşi desfăşoară activitatea sub autoritatea ministrului Justiţiei. Toader mai susţinea că şeful statului nu are nici o abilitare legală pentru evaluarea competenţelor profesionale sau manageriale ale procurorilor de rang înalt, spre deosebire de ministrul Justiţiei.
