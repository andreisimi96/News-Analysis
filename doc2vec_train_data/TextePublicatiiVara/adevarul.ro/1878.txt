7 iunie 2018, 11:33
Preşedintele francez, Emmanuel Macron, şi premierul canadian, Justin Trudeau, vor să facă front comun în războiul comercial declanşat de Donald Trump Foto: EPA/EFE
Liderii ţărilor din „Grupul celor 7“ se pregătesc pentru summit-ul din Canada care se anunţă deosebit de tensionat ca urmare a taxelor vamale impuse recent de Donald Trump aliaţilor SUA.
Halep, explicaţia unui gest triumfal: De ce Simona şi-a dus mâna la ca...
Preşedintele Statelor Unite, Donald Trump, se va confrunta vineri şi sâmbătă, în Quebec, la La Malbaie, în cadrul summit-ului G7, cu liderii Canadei, Franţei, Germaniei, Regatului Unit, Italiei şi Japoniei, care se tem că politica „America pe primul loc“ dusă de liderul Casei Albe va afecta profund ordinea economică mondială. 
Iar întâlnirea se anunţă a fi una deosebit de tensionată. De altfel, ministrul francez al Economiei, Bruno Le Maire, a afirmat că, având în vedere recentele decizii luate de liderul Casei Albe, s-ar putea vorbi despre un summit „G6 +1“. 
Temeri privind o „ruptură epocală“ în relaţia SUA-UE
În acest timp, preşedintele Conferinţei de Securitate de la München, Wolfgang Ischinger, a spus chiar că se teme de o „ruptură epocală“ în relaţiile dintre SUA şi Uniunea Europeană.
Potrivit lui Ischinger, fost ambasador al Germaniei în Statele Unite perioada 2001-2006, conflictul dintre preşedintele Statelor Unite, Donald Trump, şi Uniunea Europeană pe teme precum comerţul, schimbările climatice şi poziţionarea faţă de acordurile şi instituţiile internaţionale are implicaţii mult mai ample decât dezacordul de acum 15 ani privind războiul din Irak. 
Asta pentru că, a declarat el într-un interviu acordat agenţiei germane de presă dpa, la acea vreme nu au fost schimbate convingerile fundamentale ale Occidentului.
„Ceea ce avem acum este un proces mult mai grav, întrucât odată cu el sunt zdruncinate elemente fundamentale ale Occidentului şi valori occidentale“, a explicat Ischinger.
În 2002-2003, Germania şi Franţa au refuzat să se alăture Statelor Unite în războiul din Irak, fapt care tensionat atunci relaţia transatlantică, notează dpa, adăugând că, în acel context, preşedintele american de la acea vreme George W Bush nu a mai vorbit cu foştii săi aliaţi vreme de câteva luni.
Acum însă, actualele puncte de divergenţă în relaţia transatlantică sunt reprezentate de decizia lui Trump de a impune taxe vamale pe produsele din oţel şi aluminiu importate din UE şi din alte state, decizia liderului Casei Albe de a retrage SUA din Acordul de la Paris privind schimbările climatice, dar şi cea de a retrage Statele Unite din acordul nuclear cu Iranul.
În acest context, consideră Ischinger, europenii trebuie să reacţioneze în faţa acestei crize cu mai multă încredere în propriile forţe. 
„Săritul din trenul în mers trebuie să înceteze“, a afirmat preşedintele Conferinţei de Securitate de la München.
Însă Ischinger nu-i atribuie lui Trump întreaga vină pentru această situaţie. „Nu trebuie să căutăm toate greşelile de cealaltă parte a Atlanticului“, a subliniat fostul diplomat, dând ca exemplu ce contribuie la această criză refuzul Germaniei de a-şi suplimenta bugetul apărării conform regulilor NATO.
În opinia preşedintelui Conferinţei de Securitate de la München, acest conflict s-ar putea totuşi rezolva, însă numai după ce Trump îşi va încheia mandatul prezidenţial. 
Fără mari aşteptări 
Între timp, însă, europenii trebuie să găsească o soluţie pentru a face faţă provocărilor. O misiune deloc simplă, după cum a subliniat cancelarul federal german, Angela Merkel, care a declarat că se aşteaptă la controverse în timpul summit-ului G7, la care Donald Trump este aşteptat să participe alături de şefa executivului de la Berlin, preşedintele Franţei, Emmanuel Macron, premierul britanic, Theresa May, premierul Italiei, Giuseppe Conte, preşedintele Comisiei Europene, Jean-Claude Juncker, preşedintele Consiliului European, Donald Tusk, premierul canadian, Justin Trudeau şi cel japonez, Shinzo Abe.
„Avem o problemă serioasă cu acordurile multilaterale şi de aceea ne vom confrunta cu controverse“, în special asupra „comerţului internaţional, protecţiei climatului şi politicilor de dezvoltare şi externă“, a afirmat cancelarul federal german, invocând „numeroasele diferenţe“ dintre europeni şi Statele Unite, notează France-Presse.
Angela Merkel vrea însă să profite de acest summit pentru a avea întrevederi bilaterale inclusiv cu noul şef al guvernului italian Giuseppe Conte, cu care relaţia se anunţă complicată, şi cu preşedintele francez, Emmanuel Macron. Acesta din urmă a declarat deja că summitul va da loc unor negocieri „complicate de poziţia americană“.
De altfel, Macron a ajuns miercuri la Ottawa pentru a discuta cu premierul canadian, Justin Trudeau, cei doi intenţionând să facă front comun în războiul comercial cu Washingtonul. 
„Vor exista discuţii sincere şi, în anumite cazuri, dificile la masa G7, în special cu preşedintele american“, a avertizat Trudeau, făcând referire la taxele vamale impuse de Trump.
„Ordinea mondială economică este sub asalt“, a declarat, la rândul său, ministrul canadian al comerţului internaţional, François Philippe Champagne. 
În acest timp, principalul consilier economic al Casei Albe, Larry Kudlow, a încercat să liniştească spiritele, făcând referire la simple „divergenţe comerciale“. „Pot exista dezacorduri, cum sunt cele dintr-o ceartă în famile“, a afirmat el, citat de AFP.
Însă cancelarul federal german consideră că este posibil să nu existe un comunicat final la încheierea reuniunii, cum a fost cazul şi la precedentul summit G7 din Taormina, Italia. Atunci, Statele Unite au refuzat să semneze declaraţia finală, din cauza retragerii din Tratatul de la Paris asupra climei.
„Mă voi duce (la summit-ul G7) cu toată deschiderea, însă nu cred că a avea rezultate incerte, precum cele pe care le-am obţinut anul trecut, este ceva ce merită să se repete. Nu putem avea compromisuri doar pentru a avea un compromis“, a avertizat Angela Merkel.
