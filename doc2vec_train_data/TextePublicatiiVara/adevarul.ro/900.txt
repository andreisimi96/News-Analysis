FOTO Steluta Popescu
Fostul premier Dacian Cioloş îi transmite felicitări lui Andrei Năstase, candidatul Platformei Demnitate şi Adevăr, care a câştigat duminică al doilea tur al alegerilor locale parţiale pentru Primăria Chişinău.
Rezultate alegeri Chişinău. Andrei Năstase, noul primar ales al capita...
”Felicitări lui Andrei Năstase şi partidelor pro-europene care l-au susţinut pentru câştigarea alegerilor la Chişinău. Succesul acesta este cu atât mai important cu cât s-a luptat cu sondaje care nu-i dădeau nicio şansă, cu un baraj mediatic şi calomnii nenumărate pe parcursul campaniei electorale”, a scris Dacian Cioloş pe Facebook.
Cioloş menţionează că el şi ceilalţi fondatori RO+ Mişcarea România Împreună îi doresc mult succes în proiectul de a face din Chişinău un oraş modern, european, curat din toate punctele de vedere.
”Reuşita acestui proiect va însemna foarte mult pentru toţi cei care cred că Republica Moldova poate avea parte de o clasă politică pentru cetăţeni, de politicieni cinstiţi care-şi ţin promisiunile, care să administreze şi să guverneze pentru cetăţeni. Astfel de demersuri vor avea tot sprijinul nostru, ca între fraţi”, mai scrie fostul premier.
Andrei Năstase, candidatul Partidului "Platforma Demnitate şi Adevăr" (PPDA), este noul primar al Chişinăului, el devansându-l în turul al doilea al alegerilor locale parţiale pe candidatul socialiştilor, Ion Cerban.
