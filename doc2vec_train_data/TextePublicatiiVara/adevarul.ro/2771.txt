12 iunie 2018, 15:42
Frans Timmermans, prim-vicepre;edinte al Comisiei Europene
Prim-vicepreşedintele Comisiei Europene, Frans Timmermans, a îndemnat  UE „să-şi ia mai mult destinul în mâini“ în faţa unei Americi imprevizibile, cerându-le europenilor să ajungă la o înţelegere asupra reformării zonei euro şi cu privire la dreptul de azil. Canada va grăbi ratificarea Acordului de parteneriat transpacific (TPP) cu scopul de a atenua efectele conflictului comercial cu SUA.
Timmermans i-a îndemnat pe liderii europeni să ajungă la un acord asupra unei reforme a zonei euro în timpul summitului UE prevăzut să aibă loc la Bruxelles în perioada 28-29 iunie.
„Summitul din iunie este momentul în care ideile şi voinţa politică trebuie în sfârşit să fie puse în aplicare prin decizii şi fapte concrete“, a spus el, invocând transformarea Mecanismului European de Stabilitate (MES), însărcinat să supervizeze împrumuturile către statele membre în dificultate, cum este Grecia, şi un fel de "Fond Monetar European".
Timmermans a cerut de asemenea "progrese asupra sistemului european de garantare a depozitelor", subiect delicat pentru germani, care sunt în continuare îngrijoraţi de mutualizarea riscurilor bancare în UE. Ei se tem că vor trebui să plătească, în caz de faliment, pentru băncile din sud, în special italiene, pe care le consideră prost administrate.
Canada grăbeşte adoptarea Acordului de parteneriat transpacific 
Ottawa va grăbi ratificarea Acordului de parteneriat transpacific (TPP), care o leagă de 10 ţări aflate pe cele două maluri ale Oceanului Pacific, cu scopul de a atenua efectele conflictului comercial cu Statele Unite, a afirmat luni ministrul comerţului internaţional, François-Philippe Champagne, citat de AFP.
Semnat în martie fără Statele Unite, TPP urmează să intre în vigoare la 60 de zile după ratificarea sa de cel puţin şase din cele 11 ţări semnatare (Australia, Brunei, Canada, Chile, Japonia, Malaesia, Mexic, Noua Zeelandă, Peru, Singapore, Vietnam).
În faţa atitudinii protecţioniste a Statelor Unite afişate de preşedintele Donald Trump, Ottawa se bazează pe "acest acord bun care va deschide pieţele" pentru firmele canadiene, a subliniat ministrul.
Preşedintele american Donald Trump a calificat marţi drept ''foarte bun'' ultimul summit al G7 care a avut loc în Canada, în pofida disputelor pe care le-a avut cu aliaţii Washingtonului, însă a atenţionat că criticile premierului canadian Justin Trudeau ''vor costa scump'' Canada, informează AFP.
Avertismentul şefei FMI
Directorul general al Fondului Monetar Internaţional, Christine Lagarde, a criticat politicile comerciale protecţioniste ale SUA şi a avertizat că norii de deasupra economiei mondiale "devin din ce în ce mai întunecaţi", transmit Xinhua şi Bloomberg.
"Cel mai mare şi mai întunecat nor pe care îl vedem este deteriorarea încrederii, determinată de încercarea de a schimba modul în care operează organizaţiile multilaterale şi funcţionează comerţul şi relaţiile între state", a afirmat luni oficialul FMI, la întâlnirea anuală de la Berlin cu Angela Merkel, cancelarul Germaniei, şi lideri ai Băncii Mondiale, Organizaţiei Mondiale a Comerţului, Organizaţiei de Cooperare şi Dezvoltare Economică, Organizaţiei Internaţionale a Muncii şi Băncii Africane de Dezvoltare.
FMI se aşteaptă ca economia mondială să înregistreze un avans de 3,9% în 2018 şi în 2019 - cel mai rapid ritm din 2011 - după o expansiune de 3,8% anul trecut. Dincolo de acest orizont, instituţia financiară este mai pesimistă, previzionând o încetinire a creşterii economiei globale, din cauza majorării ratelor dobânzilor, a atenuării efectelor măsurilor de relaxare fiscală din SUA şi a continuării încetinirii graduale a economiei chineze.
Dar Christine Lagarde a avertizat: "Norii de la orizont pe care-i semnalam în urmă cu şase luni devin din ce în ce mai întunecaţi, zi după zi".
