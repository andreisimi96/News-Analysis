12 iunie 2018, 12:19
Kim Jong-un şi Donald Trump Foto: EPA/EFE
Preşedintele SUA, Donald Trump, şi liderul nord-coreean, Kim Jong-un, au semnat, la sfârşitul summitului de marţi din Singapore, o declaraţie comună, un document caracterizat de liderul Casei Albe ca fiind „destul de cuprinzător“.
Agenţia Reuters a prezentat pe site-ul său textul integral al declaraţiei comune. 
„Preşedintele Donald J. Trump al Statelor Unite ale Americii şi preşedintele Kim Jong-un al Comisiei pentru Afaceri de Stat a Republicii Populare Democrate Coreene (RPDC) au ţinut un prim, istoric summit în Singapore, pe 12 iunie 2018.
Preşedintele Trump şi preşedintele Kim Jong-un au purtat un schimb de opinii cuprinzător, aprofundat şi sincer referitor la problemele legate de stabilirea de noi relaţii SUA-RPDC şi la construirea unui regim durabil şi robust de pace în Peninsula Coreeană. Preşedintele Trump s-a angajat să ofere garanţii de securitate RPDC, iar preşedintele Kim Jong-un şi-a reafirmat angajamentul ferm şi neabătut pentru denuclearizarea completă a Peninsulei Coreene. 
Convinşi că stabilirea de noi relaţii SUA-RPDC va contribui la pacea şi prosperitatea Peninsulei Coreene şi a lumii, şi recunoscând că construirea încrederii reciproce poate promova denuclearizarea Peninsulei Coreene, preşedintele Trump şi preşedintele Kim declară următoarele:
1. Statele Unite şi RPDC se angajează să stabilească noi relaţii SUA-RPDC în acord cu dorinţa popoarelor celor două ţări de pace şi prosperitate.
2. Statele Unite şi RPDC îşi vor uni eforturile pentru a construi un regim durabil şi stabil de pace în Peninsula Coreeană.
3. Reafirmând Declaraţia de la Panmunjom din 27 aprilie 2018, RPDC se angajează să acţioneze pentru denuclearizarea totală a Peninsulei Coreene.
4. Statele Unite şi RPDC se angajează să recupereze rămăşiţele militarilor americani (care au murit în războiul din Coreea, n. red.), incluzând repatrierea imediată a celor deja identificate.
Recunoscând că summitul SUA-RPDC - primul din istorie - a fost un eveniment epocal de mare semnificaţie şi depăşind decenii de tensiuni şi ostilităţi între cele două ţări şi pentru deschiderea unui viitor nou, preşedintele Trump şi preşedintele Kim Jong-un se angajează să implementeze prevederile acestei declaraţii comune integral şi fără întârziere. Statele Unite şi RPDC se angajează să desfăşoare negocieri ulterioare conduse de secretarul de Stat american, Mike Pompeo, şi de o oficialitate de rang înalt relevantă a RPDC, cât mai curând posibil, pentru a implementa rezultatele summitului SUA-RPDC.
Preşedintele Donald J. Trump al Statelor Unite ale Americii şi preşedintele Kim Jong-un al Comisiei pentru Afaceri de Stat a Republicii Populare Democrate Coreene s-au angajat să coopereze pentru dezvoltarea de noi relaţii SUA-RPDC şi pentru promovarea păcii, prosperităţii şi securităţii în Peninsula Coreeană şi în lume.
