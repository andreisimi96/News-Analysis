8 iunie 2018, 19:25
Un bărbat de 37 de ani, Constantin Drăgan, cunoscut sub numele de Gogaie, a fost reţinut vineri de poliţişti sub acuzaţia de loviri şi alte violenţe dar şi pentru săvârşirea infracţiunilor de distrugere, tulburarea ordinii şi liniştii publice.
Concret, poliţiştii au fost sesizaţi prin sistemul 112 că bărbatul, cunoscut ca fiind manelist, a provocat distrugeri în interiorul unui restaurant. 
Bărbatul de 37 de ani a fost ridicat de oamenii legii, care au constatat că acesta intrase în local în jurul orei 00.30, a comandat un anumit produs, de care s-a declarat nemulţumit. 
„În acel moment s-ar fi manifestat violent, atât verbal, cât şi fizic, lovindu-l pe angajatul restaurantului”, arată un comunicat de presă. 
Documentul notează că bărbatul a smuls uşile unei lăzi frigorifice, după care ar fi aruncat pe podea mai multe produse aflate în interior. „Având în vedere atmosfera creată, mai multe persoane au părăsit incinta localului public”, transmite Poliţia Capitalei. 
Cercetările sunt continuate de Secţia 18 Poliţie. 
