Cele mai cunoscute moduri de a servi masa. Care sunt diferenţele între serviciul englezesc şi cel rusesc
11 iunie 2018, 06:05
Cei care iau parte frecvent la mese organizate în cadru festiv au observat că modul de servire a preparatelor diferă.
Beneficiile gătitului în oale de fontă: „E asemeni călătoriilor în Ind...
Autorii John Bridges şi Bryan Curtis explică pe scurt, în volumul „Un gentleman la masă - mic tratat de eleganţă“, diversele moduri de servire a mesei. Un prim model este cel al serviciului englezesc. „Acest tip este numit şi «servire familială», fiind unul dintre cele mai populare. Platourile cu mâncare sunt aduse la masă de gazdă şi trecute de la un invitat la altul. Amfitrionul nu trebuie să se ridice de la masă decât pentru a umple carafa cu apă sau coşul cu pâine, ori pentru a aduce o porţie suplimentară la felul principal sau la garnituri“, explică autorii.
Un alt tip de serviciu este cel rusesc sau „servirea de gală“: „În cadrul acestui sistem, chelnerii aşază mâncarea pe farfurii, pe care le pun pe masă în faţa invitaţilor sau le trec cu platourile de la un oaspete la altul, pentru ca fiecare să se poată servi singur“. Acest tip de servire se întâlneşte la aproape toate dineurile oficiale şi în numeroase restaurante.
În cadrul serviciului mixt: „felul principal şi garniturile pot fi prezentate de gazdă pe platouri aşezate pe masă, astfel încât invitaţii să se servească singuri sau să fie serviţi de gazdă. Supa, salata şi desertul, aranjate pe farfurii individuale, pot fi aduse direct din bucătărie“.
Când cineva organizează astfel de întâlniri festive trebuie să ţină cont de variabile precum dimensiunea mesei, posibilitatea de a angaja chelneri, dar şi gradul de formalism al întâlnirii.
