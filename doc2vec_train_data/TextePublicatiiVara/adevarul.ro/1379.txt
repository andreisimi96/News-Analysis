5 iunie 2018, 14:14
Vladimir Putin, preşedintele Federaţiei Ruse Foto: EPA
Rusia foloseşte tactici similare celor utilizate de KGB în timpul Războiului Rece pentru a submina Occidentul, inclusiv Marea Britanie, ca parte a „conflictului rus contemporan“, care va ameninţa democraţiile ani la rând.
Aceasta este concluzia unui raport elaborat de parlamentarul britanic conservator Bob Seely pentru centrul de reflecţie Henry Jackson Society, ce a fost făcut public luni. 
Raportul evidenţiază modul în care propaganda, atacurile cibernetice şi asasinatele politice sunt combinate cu acţiunea militară pentru a ameninţa inamicii Rusiei, scrie express.co.uk.
„De la ştiri false care vizează Europa la propaganda RT, de la ocuparea Crimeei la străzile din Salisbury, Rusia este angajată într-un tip de conflict modern cu Occidentul, dar şi cu poporul rus în sine“, a afirmat Seely. „Tacticile lui Putin datorează mult «măsurilor active» practicate de KGB în timpul Războiului Rece, deformând adevărul pentru a submina încrederea noastră în instituţiile noastre“, a adăugat el. 
Potrivit parlamentarului conservator, „anii care vin ne vor pune la grea încercare rezistenţa, iar pentru a putea contracara agresiunea rusă şi a descuraja noi atacuri împotriva noastră şi a aliaţilor noştri, înţelegerea conflictului rus contemporan este un prim pas crucial“.
În opinia lui Seely, Putin şi apropiaţii săi consideră sistemul occidental, bazat pe statul de drept şi drepturile universale ale omului, în antiteză cu Rusia, ei fiind de părere că Vestul reprezintă un adversar. 
Raportul întocmit de Seely, mai degrabă în calitate de expert pe teme ce ţin de Rusia decât în calitate parlamentar, după cum notează „The Daily Mail“, a fost publicat în contextul temerilor occidentale în creştere cu privire la ameninţările prezentate de Rusia lui Vladimir Putin.
Totodată, raportul vine după escaladarea tensiunilor între Marea Britanie şi Rusia ca urmare a otrăvirii la Salisbury a fostului dublu agent rus Serghei Skripal şi a fiicei acestuia, acţiune pusă de Londra pe seama Moscovei, deşi Kremlinul a negat orice implicare în acest caz.
