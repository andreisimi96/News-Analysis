8 iunie 2018, 13:47
Preşedintele rus Vladimir Putin a început astăzi o vizită de stat în China, care găzduieşte totodată un summit al Organizaţiei pentru Cooperare de la Shanghai (SCO).
Putin citează din Einstein: Al Patrulea Război Mondial va avea loc „cu...
După o vizită de lucru în Austria şi o „Linie directă“ de peste patru ore cu cetăţenii ruşi, Putin s-a deplasat pentru o vizită de stat de trei zile în China.
Odată ajuns la Beijing, preşedintele rus a fost primit cu onoruri militare de către omologul său chinez Xi Jinping.
Discuţiile dintre cei doi lideri sunt axate pe aprofundarea cooperării economice, scrie presa rusă, evocând semnarea mai multor acorduri în domeniile infrastructurii, energiei, cercetării ştiinţifice şi tehnologiei de vârf.
De la Beijing, Putin şi Jinping se vor deplasa la Qingdao, pe coasta de est a Chinei. Qingdao va găzdui sâmbătă şi duminică un summit al SCO, la care este aşteptat şi preşedintele iranian Hassan Rohani.
Înainte de a urca în avion spre China, Putin l-a descris pe Xi ca fiind un om de încredere, dezvăluind chiar că este singurul lider străin cu care şi-a sărbătorit vreodată ziua de naştere.
„A fost un eveniment foarte simplu. Am băut câte un păhărel cu votcă şi am tăiat nişte salam“, a spus liderul de la Kremlin.
Potrivit presei ruse, întâmplarea ar fi avut loc în timpul summitului APEC desfăşurat în octombrie 2013 în Bali, Indonezia.
La rândul său, Rohani va fi prezent la summitul SCO pentru discuţii pe tema acordului nuclear al ţării sale cu şase mari puteri, un act denunţat recent de preşedintele american Donald Trump.
Rusia şi China, o mare consumatoare de petrol iranian, fac apel la salvarea acestui acord.
„Dacă Teheranul obţine asigurări de la China şi Rusia că pot rezista presiunii sancţiunilor americane şi continua să facă afaceri cu Iranul, atunci va încerca să menţină acordul. În caz contrar, (acordul nuclear iranian, n. red.) nu va mai avea niciun sens“, a comentat pentru AFP deplasarea lui Rohani în China Gao Shangtao, expert în Orientul Mijlociu la Universitatea Diplomatică din Beijing.
