Mitingul contra OUG 13 şi Mitingul PSD. Colaj. FOTO Mediafax şi Inquam Photos
În iarna anului trecut, la protestele faţă de OUG 13, televiziunile pro-PSD încercau să demonstreze că în Piaţa Victoriei nu au cum să încapă 300.000 de oameni. Sâmbătă, la mitingul PSD, aceleaşi televiziuni numărau peste 400.000 de manifestanţi, deşi imaginile arată că Piaţa Victoriei a fost la fel de plină şi atunci, şi acum. E valabilă şi reciproca: cei care umflau protestele din 2017, au diminuat acum mitingul PSD.
Puse faţă în faţă, mitingul PSD şi protestul #rezist din iarna anului 2017 demonstrează  cât de mult manipulează televiziunile. Deşi imaginile arată că în Piaţa Victoriei a fost aproximativ acelaşi număr de oameni, ştirile prezentate la TV arată două realităţi paralele.
Protest faţă de OUG13, în februarie 2017 FOTO EPA EFE / Dan Bălănescu. Click pentru rezoluţie mai mare
Spre exemplu, în februarie 2017, când bucureştenii au ieşit în faţa Guvernului pentru a protesta faţă de celebra Ordonanţă 13,  televiziunile anti-PSD, Realitatea şi Digi 24, au titrat că în Piaţa Victoriei s-au strâns peste 300.000 de oameni. De cealaltă parte, televiziunile pro-Putere, Antena 3 şi RTV, încercau să demonstreze că în faţa Guvernului nu au cum să încapă mai mult de 100.000 de oameni.
Mitingul PSD împotriva „statului paralel“,  iunie 2018 FOTO INQUAM PHOTOS / Octav Ganea. Click pentru rezoluţie mai mare
Un episod comic a avut loc în 6 februarie 2017, la Antena 3. Dana Grecu, Bogdan Chiriac şi Răzvan Dumitrescu au vrut să le arate telespectatorilor că este imposibil ca 300.000 de oameni să fie prezenţi simultan în Piaţa Victoriei. Prezentatorii au desenat atunci un pătrat în platoul emisiunii în care au intrat Bogdan Chiriac, Dana Grecu şi Răzvan Dumitrescu, încercând să demonstreze că nu au loc mai mult de doi oameni pe metrul pătrat (foto jos).
Un an şi jumătate mai târziu, Antena 3 a numărat altfel, deşi imaginile arată că la mitingul PSD şi la protestul #Rezist din 2017 a fost un număr aproximativ egal de oameni. Andreea Sava a prezentat, sâmbătă, în emisiunea „Descoperiţi” o estimare în legătură cu participarea la mitingul PSD. 430.000 de oameni din toată ţara au fost prezenţi în Piaţa Victoriei, a spus jurnalista Antenei 3.
De partea cealaltă, televiziuni ca Realitatea TV şi Digi 24 au văzut acum doar 100.000 de oameni la mitingul PSD, deşi, în februarie 2017, numărau de trei ori mai mult, în condiţiile în care Piaţa Victoriei a fost la fel de plină.
Dragnea: „Cam 600.000“
Liderul PSD, Liviu Dragnea, care în iarna anului trecut acuza unele televiziuni că umflă numărul protestatarilor, a văzut de această dată o mulţime imensă: 600.000 de oameni. „Este mult mai mult decât ne-am aşteptat noi, cam da, 600.000. Mergem până la capăt, o să vedeţi”, a spus Dragnea, la întrebările ziariştilor, înainte de a pleca din Piaţa Victoriei.
Potrivit unor estimări credibile, PSD a reuşit să adune în Piaţa Victoriei puţin peste 130.000 de oameni, deci tot atâţi bucureşteni au protestat şi faţă de OUG 13.
Mircea Badea 3 a transmis din mijlocul mulţimii adunate în Piaţa Victoriei pentru a-şi arăta susţinerea faţă de partidul aflat la guvernare . Realizatorul TV a fost de-a dreptul extaziat şi s-a declarat convins că mitingul PSD a distrus mişcarea #rezist şi a pus capăt unei „ere a stalinismului“. „Trăiesc o Nirvana văzându-i pe ăştia (susţinătorii #rezist) cum se tăvălesc în chinuri“, a declarat Badea.
