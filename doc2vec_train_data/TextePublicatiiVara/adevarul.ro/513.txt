Incendiu izbucnit la o clădire din Centrul Vechi al Brăilei. Pompierii au greşit strada şi au ajuns la faţa locului după ce focul a fost stins
30 mai 2018, 18:35
Foto: arhivă Adevărul
Mai mulţi muncitori au provocat un incendiu, după ce au manipulat greşit un recipient cu smoală lichidă. În clădire s-a format un fum gros, iar locatarii s-au autoevacuat, deoarece pompierii au greşit strada unde se găsea imobilul şi au ajuns la faţa locului după aproximativ 20 de minute.
Bătrânul care şi-a incendiat casa, un scandalagiu care a făcut puşcări...
Un incendiu care putea avea urmări grave s-a produs astăzi la un imobil de pe strada Mihai Eminescu din Brăila. Mai mulţi muncitori care lucrau la reabilitarea unei încăperi din imobil au manevrat greşit un recipient cu smoală lichidă, încercând să îi scoată capacul cu un levier. În acel moment, s-au produs scântei, care au aprins smoala.
O parte din aceasta a căzut pe salopeta unui muncitor, când acesta a încercat să stingă focul, provocându-i mai multe arsuri. Deşi smoala a ars relativ puţin, în întreg imobilul s-a format un fum gros, care i-a determinat pe locatari să părăsească clădirea.
Deşi au fost anunţaţi imediat, pompierii au ajuns abia după 20 de minute, în condiţiile în care au confundat strada Goleşti colţ cu strada Mihai Eminescu cu o intersecţie aflată la două străzi depărtare, respectiv strada Petru Maior colţ cu strada Mihai Eminescu. După ce au realizat încurcătura, reprezentanţii ISU Brăila au încercat să intre pe o străduţă prin care să ajungă mai repede la locul incendiului, dar au constatat că nu pot trece de maşinile parcate de o parte şi de alta a străzii.
Când au ajuns şi pompierii, focul fusese stins de locatarii imobilului. Cu întârziere a ajuns şi SMURD-ul, ai cărui reprezentanţi i-au acordat îngrijri medicale la faţa locului muncitorului care suferise arsuri de la smoala încinsă.
