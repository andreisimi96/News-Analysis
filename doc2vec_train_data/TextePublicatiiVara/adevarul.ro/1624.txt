6 iunie 2018, 14:18
Compania Visa lansează două programe de investiţii prin care va sprijini cu 100 milioane de dolari companiile fintech europene care dezvoltă noi soluţii de plăţi digitale.
Influenţa tehnologiei asupra industriei financiar bancare. Cele mai re...
Începând cu luna iulie, startup-urile fintech din Europa pot beneficia de accesul la reţeaua globală Visa în doar patru săptămâni. Noul program FinTech fast-track oferă o conectare rapidă şi taxe mai mici pentru a ajuta startup-urile aflate într-un stadiu incipient să beneficieze de avantajele reţelei globale Visa pentru a-şi dezvolta propriile idei.
Mai mult, Visa a lansat un program de investiţii de 100 milioane de dolari la nivel european pentru a sprijini ecosistemul fintech care se află în plină dezvoltare în Europa şi pentru a-şi creşte investiţiile în startup-uri.
 „Asistăm la o perioadă efervescentă a industriei plăţilor în Europa. Noile reglementări, combinate cu schimbările majore în comportamentul consumatorilor şi dezvoltările tehnologice rapide au transformat Europa într-o regiune unde noile idei prind viaţă în fiecare zi. Astfel, se creează o oportunitate incredibilă pentru companiile de plăţi existente în piaţă şi cele nou apărute, aceea de a oferi modalităţi de plată mai simple şi mai sigure care sunt dorite de către consumatori”, a declarat Charlotte Hogg, CEO-ul Visa în Europa, în intervenţia sa de la conferinţa Money 20/20 în Amsterdam.
„Ne manifestăm deschiderea către toţi jucătorii din piaţă care pot beneficia de acoperirea, capabilităţile şi securitatea oferite de reţeaua noastră globală pentru a-şi dezvolta afacerea”, a mai menţionat Charlotte Hogg.
Programul Visa Fast-Track
Un element cheie al colaborării companiei Visa cu fintech-urile este iniţiativa prin care compania pune la dispoziţia startup-urilor o modalitate rapidă prin intermediul căreia acestea pot beneficia de accesul la reţeaua Visa în doar patru săptămâni.
Visa va colabora cu partenerii săi pentru a sponsoriza startup-urile care doresc să participe la acest program şi să ofere consumatorilor şi comercianţilor experienţe de plată digitale inovatoare.
La lansarea programului, Visa va colabora cu Contis, furnizorul unei platforme alternative de servicii bancare, plăţi şi procesare. Programul va fi lansat în iulie şi iniţial se va concentra pe startup-urile din Marea Britanie. Alte pieţe europene vor fi adăugate curând, iar ulterior se intenţionează extinderea programului la nivel mondial.
Investiţiile şi parteneriatele Visa
Visa a lansat, de asemenea, un program de investiţii de 100 milioane de dolari. Obiectivul principal este sprijinirea startup-urilor care lucrează la dezvoltarea soluţiilor inovatoare în domeniul serviciilor bancare deschise şi a celor care utilizează tehnologii emergente cu potenţial de a crea noi experienţe securizate de plată.
Visa a efectuat deja o serie de investiţii în fintech-uri la nivel global, inclusiv în Europa, în companii precum Klarna, solarisBank şi Payworks. Potrivit KMPG, investiţiile totale in fintech-urile din Europa au însumat 4,7 miliarde de dolari în 2017.
