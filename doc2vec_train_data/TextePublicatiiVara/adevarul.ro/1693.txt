Viceprim-ministrul Paul Stănescu consideră că la mitingul PSD din data de 9 iunie trebuie să se audă şi vocea celor care susţin democraţia şi nu Securitatea, precizând că în România au loc abuzuri „care probabil nu s-au întâmplat nici pe vremea lui Stalin”. El a precizat că din Olt vor veni la Bucureşti 10.000 de persoane.
România rămâne lider incontestabil la fraude cu fonduri europene. Rapo...
Vicepremierul PSD Paul Stănescu a fost întrebat miercuri, într-o conferinţă de presă susţinută la Constanţa, cât de util este mitingul organizat de PSD sâmbătă.
„Probabil vom vedea după. Cred că trebuie să se audă şi vocea care susţine în România democraţia şi nu Securitatea. Eu cred că trebuie o dată să se audă şi vocea oamenilor care susţin acest lucru. Am văzut cu toţii toate abuzurile care se întâmplă, care s-au întâmplat şi probabil că se întâmplă şi în continuare, lucruri care probabil nu s-au întâmplat nici pe vremea lui Stalin cred. Lucrurile din punctul meu de vedere, şi nu dezvolt acest lucru, nu sunt în regulă deloc. Cred că trebuie să trăim într-o ţară normală. Eu cred că toată lumea trebuie să respecte legea, cine nu respectă legea să se ducă acolo unde îi e locul, dar nu toţi oameni sunt hoţi în această ţară, nu există aşa ceva”, a afirmat vicepremierul.
El susţine că din 2000 încoace puterea nu a fost deţinută de partidele aflate la guvernare.
„Trebuie să avem demnitate şi să terminăm odată cu toate abuzurile care se întâmplă în această ţară, din păcate. Vă mai spun ceva. Cred că cel puţin din 2000, din păcate, nu guvernele, nu cei care au fost vremelnic şi au avut guvernarea au avut puterea. Au avut numai guvernarea, puterea cred că a fost în altă parte. Nu se poate aşa ceva într-o democraţie cum suntem şi noi astăzi şi vrem să fim o ţară la fel ca toate celelalte ţări din Uniunea Europeană”, a menţionat Paul Stănescu.
El a mai spus că din organizaţia de la Olt pe care o conduce vor veni la Bucureşti sâmbătă 10.000 de persoane.
Paul Stănescu s-a aflat miercuri la Constanţa pentru a semna două contracte de finanţare pentru restaurarea Muzeului de Istorie Naţionala şi Arheologie Constanţa şi a Mormântului pictat Hypogeu, valoarea investiţiilor fiind de aproximativ şase milioane de euro.
