4 iunie 2018, 20:47
Militarii de la Operaţii Speciale au trecut printr-un proces de selecţie extrem de riguros şi au avut parte de antrenamente în străinătate
Mai puţin afişaţi publicului larg, ofiţerii români din Forţele pentru Operaţii Speciale şi cei din Brigada de Informaţii Militare luptă, la propriu, de peste 15 ani în Afganistan. Buni vorbitori de limbă pashtună şi cunoscători experimentaţi ai Coranului, aceşti militari au misiuni sub acoperire pentru a se infiltra cât mai adânc în grupurile talibane.
Un militar român dotat cu AKM apare într-un afiş al Grupului de Luptă ...
Şi-au atras respectul colegilor aliaţi pentru că, nu de puţine ori, au adus date de importanţă extremă pentru operaţiunile NATO din Afganistan. 
Forţele pentru Operaţii Speciale sunt forţe special instruite şi dotate pentru executarea misiunilor specifice de cercetare specială, acţiuni directe şi asistenţă militară în ţară şi în teatrele de operaţii militare, având componente din toate categoriile de forţe ale armatei. Brigada 6 operaţii speciale „Mihai Viteazul” reprezintă componenta terestră a Forţelor pentru Operaţii Speciale. Militarii de aici participă la misiuni în Afganistan începând cu anul 2006. Activitatea acestora a fost apreciată, la nivel naţional şi internaţional, cu peste 1.100 de medalii, ordine, decoraţii şi certificate de apreciere.
Am avut şi pierderi. Pe timpul misiunilor din Afganistan, în cei 12 ani, au căzut la datorie cinci militari de elită din forţele pentru operaţii speciale, alţi 19 fiind răniţi.
Unul dintre cei ucişi în luptă directă a fost capitanul Tiberius-Marcel Petre. Bărbos, aşa cum este tradiţia în rândul militarilor de elită din forţele speciale, Tiberius făcea parte dintr-un comando mixt româno-american. A fost împuşcat în timp ce lua cu asalt o casă în care aveau o întâlnire de taină mai mulţi comandanţi talibani. Cu toate că partenerii americani l-au evacuat rapid din zonă, Tiberius nu a putut fi salvat. Militarul român a parcurs toate formele de pregătire specifice Forţelor pentru Operaţii Speciale, multe dintre acestea cu parteneri din NATO. La înmormântarea sa, care a avut loc în Sângeorgiu de Mureş a participat şi un camarad din Forţele Speciale ale SUA alături de care a şi luptat. Acesta a citit şi un mesaj al comandantului Batalionului 1 Forţe Speciale al SUA, George Thiebes.
Ca-n filmele americane
Dincolo de informaţiile oficiale, poveştile acestor luptători de elită pot părea rupte din filmele de acţiune americane. Felul în care ei acţionează i-a luat prin surprindere, nu o dată, inclusiv pe militarii români „obişnuiţi”. Una dintre poveştile spuse de ei a devenit celebră. Cu câţiva ani în urmă, băieţii noştri îşi pierdeau timpul în faţa barăcii în care îşi aveau dormitoarele în Baza din Kandahar, când, în zonă a apărut scârţâind din toate încheieturile o bătrână Toyota fabricată la finele anilor ’80. Maşina a oprit lângă militarii români, iar din ea a coborât un taliban cu barbă lungă, haine tradiţionale care mirosea puternic a oaie. Militarii români erau deja în alertă cu degetele pe trăgaci.
Calm, musafirul s-a dus spre portbagaj şi, fără să spună o vorbă, l-a deschis. Înăuntru, erau peste 15 automate AKM bine terfelite în lupte. Uluirea militarilor noştri a atins apogeul în momentul în care talibanul i-a întrebat într-o română perfectă unde este armurierul că „am şi eu de reparat armele astea”. După ce a predat armele, militarul român care a reuşit să-şi păcălească chiar şi conaţionalii a plecat la fel de misterios cum a şi venit.  
Practic este permisă orice metodă pentru a câştiga încrederea în grupurile talibane. Nu sunt puţine cazurile în care ofiţeri de informaţii s-au căsătorit cu tinere din Afganistan pentru a câştiga încrederea talibanilor. Unii au avut şi copii. Însă aceste „familii” nu rezistă foarte mult în timp. După ce transmit informaţiile de care au nevoie aliaţii, militarii sunt extraşi de colegi. Se întâmplă într-o noapte când nimeni nu se aşteaptă şi situaţia devine prea periculoasă pentru „acoperit”. Unul dintre militarii români care a trăit o astfel de experienţă a povestit că cea mai mare grijă a lui a fost ca noaptea să nu vorbească în somn pentru că, aşa cum i-au spus specialiştii, ar fi făcut-o în română şi ar fi fost dat în vileag. De altfel, în perioada 2003-2005, în cadrul misiunii „ENDURING FREEDOM” din Afganistan, prima misiune de luptă a Armatei Române după cel de-Al Doilea Război Mondial, am înregistrat trei pierderi în rândul experţilor sub acoperire care au misiunea de a culege informaţii de la talibani.
Informaţii vitale pentru NATO
Formal, Brigada de Informaţii Militare „Mareşal Alexandru Averescu” s-a înfiinţat la 1 septembrie 2010, prin transformarea batalioanelor HUMINT (Human intelligence), IMINT (Imagery intelligence) şi RE&SIGINT (Signals intelligence).
A fost ca o necesitate obiectivă în evoluţia informaţiilor pentru apărare şi pentru întărirea sprijinului cu „informaţii ale factorilor de decizie la nivel tactic şi îndeplinirea obligaţiilor asumate de România în cadrul coaliţiilor multinaţionale”. ;
Unitate formată de declanşarea războiului contra terorismului
Cu sediul la Târgul-Mureş, Brigada 6 operaţii speciale „Mihai Viteazul“ se  compune din Batalionul 610 de Operaţii Speciale „Vulturi“, Batalionul 620 de Operaţii Speciale „Băneasa-Otopeni“, Batalionul 630 de paraşutişti „Smaranda Brăescu“ şi Batalionul 640 Logistic. Unitatea s-a transformat radical după declaşarea bătăliei contra terorismului, mai exact după atacurile din 11 septembrie 2001.
Selecţia strictă a militarilor a început în 2003. Specialişti din trei ţări aliate, – Statele Unite, Regatul Unit şi Turcia – dar şi din Israel au pus umărul la acest program de selecţie. Batalionul a devenit operaţional la sfârşitul anului 2005, după ce membrii batalionului au beneficiat de cursuri în străinătate, cum ar fi cursul forţelor speciale ale armatei americane, cursul Force Recon (USMC). Forţele Speciale ale Armatei SUA, dar şi Forţele Speciale din Turcia au trimis, de asemenea, mai mulţi instructori care au lucrat în România în consilierea procesului de formare a militarilor români de elită.
