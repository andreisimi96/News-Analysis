9 iunie 2018, 04:12
Zincul, mineral esenţial pentru creier FOTO Shutterstock
Cele mai comune simptome ale lipsei de zinc sunt tulburările de somn şi de comportament, mătreaţa, întârzierea procesului de vindecare a rănilor, diareea, eczeme, psoriazis sau acnee, retard de creştere, cu precădere la copii, căderea părului, despicarea unghiilor, pierderea gustului sau mirosului, scăderea apetitului, uscarea pielii şi apariţia iritaţiilor.
Zincul este un mineral esenţial în procesul de creştere şi dezvoltare a organismului, are acţiune antiinfecţioasă şi antitumorală şi este indispensabil în procesele de regenerare celulară. Când se află în cantitate insuficientă, organismul se resimte şi transmite semnale de alarmă. 
“Cea mai eficientă formă de tratament pentru carenţa de zinc este introducerea în alimentaţie a unui număr cât mai mare de produse bazate pe acest nutrient. Pentru aceasta trebuie consumate nuci, mazăre, carne şi produse din carne, ouă, cereale pe bază de grâu integral, ovâz şi seminţe de dovleac. De asemenea, este recomandat să luaţi suplimente pe baza de vitamina A, E şi B6 alături de minerale precum magneziu, fosfor sau calciu, dar numai după consultarea şi la recomandarea unui medic”, spune dr. Denisa Zaharia, medic de familie.
Ce beneficii aduce
Zincul este antioxidant, reglează nivelul de vitamina A, este important în dezvoltarea creierului. Se găseşte în: seminţele de susan şi de dovleac, avocado, nuca de cocos, zmeură, caise, mure, curmale, fructele de pădure, rodii, sparanghel, usturoi, varză de Bruxelles, mazăre, spirulină,  polenul de albine, scoici, pâinea integrală, ouă.
Mineral esenţial pentru organism, zincul aduce numai beneficii. Ajută la întărirea sistemului imunitar, la reglarea nivelurilor de vitamina A, reglarea metabolismului, vindecarea rănilor, tratarea răcelii şi a altor boli. 
Asigurarea cantităţii zilnice necesare de zinc ajută la prevenirea multor complicaţii. Unui adult îi sunt necesare aproximativ 0.2 mg/kg corp de zinc pe zi. În schimb, carenţa de zinc poate cauza tulburări digestive, unghii şi păr fragil, acnee, piele uscată, diaree, lipsa poftei de mâncare şi scăderea imunităţii”, spune specialistul.
Alimente care conţin acest mineral esenţial:
Gălbenuşul de ou.Este o sursă bună de zinc, precum şi de vitaminele A, E, D, şi K şi alte minerale esenţiale. 100 de grame de gălbenuş de ou conţine 4,93 miligrame de zinc.
Curcanul. Carnea de curcan este printre cele mai bune surse de zinc, însă este important ca aceasta să fie gătită sănătos. Nu sunt indicate mezelurile din curcan şi carnea prăjită. 100 de grame de carne de curcan conţin 3.09 miligrame de zinc.
Seminţele de susan.Conţin o cantitate impresionantă de zinc – 7.75 miligrame la suta de grame. Pot fi presărate în salate, în smoothie-uri şi adăugate în pâine sau biscuiţi.
Nucile caju. Sunt foarte sănătoase, fiind bogate în zinc şi în grăsimi bune. 100 de grame de nuci caju conţin 5.35 miligrame de zinc.
