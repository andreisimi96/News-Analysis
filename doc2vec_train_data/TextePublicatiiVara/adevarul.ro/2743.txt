Fost prefect de Galaţi condamnat definitiv la opt ani de închisoare pentru trafic de influenţă, delapidare şi abuz în serviciu
12 iunie 2018, 13:46
Emanoil Bocăneanu este dus la instanţă cu propunere de arestare preventivă Foto: arhivă Adevărul
Cătălin Emanoil Bocăneanu a fost condamnat definitiv de către Curtea de Apel Galaţi Galaţi, pe 11 iunie, la opt ani de închisoare în dosarul în care a fost trimis în judecată în februarie 2014, fiind acuzat atunci printre altele de trafic de influenţă, delapidare şi abuz în serviciu.
Fostul preşedinte al Curţii de Apel Constanţa a fost trimis în judecat...
Instanţa l-a achitat pe  fostul prefect de Galaţi în ceea ce priveşte acuzaţiile de şantaj şi fals în declaraţii. Bocăneanu a fost acuzat de procurorii anticorupţie că, în perioada decembrie 2012-2013, cu ocazia derulării concursului pentru ocuparea funcţiei de inspector şef al Inspectoratului Judeţean pentru Situaţii de Urgenţă Galaţi, fiind membru al comisiei, "s-a implicat activ în sprijinirea inculpatului Balaban Vasile, pentru ca acesta să fie declarat câştigător la concursul desfăşurat în luna august 2013".
Fostul reprezentant al Guvernului în teritoriu ar fi determinat un alt candidat din cadrul Inspectoratului Judeţean pentru Situaţii de Urgenţă Ialomiţa "să nu-şi valorifice corect cunoştinţele în vederea ocupării funcţiei pentru care candida". "Anterior, inculpatul Bocăneanu Emanoil Cătălin, fiind deja prefect al judeţului Galaţi, primise în repetate rânduri, de la inculpatul Balaban Vasile, pe care l-a sprijinit, produse alimentare şi băuturi, în valoare de aproximativ 1.569 lei", au stabilit anchetatorii. 
În aceeaşi perioadă, Emanoil Cătălin Bocăneanu a făcut demersuri astfel încât să se asigure că firma unui om de afaceri din Galaţi, Laurenţiu Budur, care avea un contract cu Direcţia Judeţeană pentru Evidenţa Persoanei Galaţi, va primi contravaloarea contractului, în condiţiile în care nu Prefectura judeţului Galaţi gestiona fondurile acestei unităţi, ci Consiliul Judeţean Galaţi. 
"În schimbul demersurilor făcute, Bocăneanu Emanoil Cătălin a pretins firmei respective montarea unor produse (cadă pentru duş, baterie duş), bunuri despre care a solicitat să nu apară pe devizul de lucrări, şi a pretins şi o sumă de bani din contravaloarea contractului, bani pe care urma să-i primească după virarea contravalorii contractului în contul firmei executante", mai arătau procurorii.
A cumpărat cărţi de Drept pentru nevastă din bani publici
Procurorii susţin că Bocăneanu ar fi impus unui martor denunţător să achiziţioneze din banii Direcţiei Judeţene pentru Evidenţa Persoanei Galaţi un set de manuale de Drept necesare pregătirii soţiei sale pentru susţinerea examenul de admitere în magistratură.
O altă faptă de care era acuzat Bocăneanu, care ar fi fost comisă în perioada 2012 - 2013, a fost aceea că, în calitate de prefect, ar fi determinat angajaţi din Direcţia Judeţeană pentru Evidenţa Persoanei Galaţi să-i prelungească suspendarea din activitate unei angajate a unităţii, primind în schimb sume de bani, în mod repetat, prin intermediul fiicei acesteia.
În sarcina fostului prefect s-a mai reţinut şi că, în cursul anului 2013, la solicitarea unui subordonat de-al său de la Prefectură, Bogdan Topală, ar fi intervenit, în două situaţii, la ofiţeri ai Poliţiei Rutiere Galaţi, astfel încât acesta să fie sancţionat doar cu avertisment pentru depăşirea limitei de viteză, pentru neacordarea de prioritate la trecerea de pietoni, respectiv să i se înlăture sancţiunea de suspendare a permisului de conducere. 
Procurorii DNA Galaţi l-au pus sub acuzare pe Bocăneanu şi pentru că, în calitate de prefect, nu a evidenţiat vânzarea a două apartamente, cu ocazia completării declaraţiei de avere pe anul 2013, unul deţinut împreună cu soţia sa şi celălalt deţinut în cote părţi de partenera de viaţă, împreună cu mama acesteia, după dezbaterea succesiunii. Mai mult, acesta a împrumutat o persoană cu 50.000 de euro, "fără a reieşi concret provenienţa acestei sume", conform rechizitoriului.  
Condamnat şi pentru că a încercat să angajeze un asasin
Emanoil Bocăneanu se află deja în închisoare, fiind condamnat la un an şi şase luni de închisoare cu executare pentru încercarea de a determina săvârşirea unei infracţiuni, după ce a încercat să tocmească un asasin pentru a o ucide pe Elena Schipor, şefa Serviciului de Stare Civilă din Galaţi. Fost prefect a primit alţi 3 ani şi 6 luni de închisoare cu executare pentru sustragere sau distrugere de înscrisuri şi abuz în serviciu.
Auraş Braşoveanu, în calitate de preşedinte al FCM Dunărea Galaţi, a depus la dosarul privind susţinerea financiară a clubului sportiv de către Primăria Municipiului Galaţ, în martie 2012,i o copie color a unei adrese emise de Administraţia Finanţelor Publice a judeţului Galaţi, pe care a contrafăcut-o prin radierea alineatelor în care erau menţionate datoriile clubului sportiv către bugetul de stat.  Demersul a fost făcut cu scopul obţinerii, în mod ilegal, a finanţării, întrucât exista o interdicţie la acordarea finanţărilor de la bugetul de stat cluburilor sportive care figurează cu datorii la bugetul de stat.  
Pentru a şterge urmele faptelor, fostul prefect Emanoil Bocăneanu a sustras din evidenţele instituţiei Prefectului Judeţului Galaţi adresa emisă de instituţie către I.P.J. Galaţi – Serviciul de Investigare a Fraudelor şi adresa de răspuns emisă de I.P.J. Galaţi către instituţia Prefectului Judeţului Galaţi, precum şi procesul – verbal având ca obiect predarea – primirea dosarului depus de FCM Dunărea Galaţi la Primăria municipiului Galaţi pentru aprobarea cererii de finanţare a clubului sportiv. 
Judecătorii l-au găsit responsabil pentru cele întâmplate doar pe fostul prefect Emanoil Bocăneanu şi l-au obligat să plătească singur prejudiciul de 970.000 de lei creat Primăriei Galaţi. 
