13 iunie 2018, 11:50
Emmanuel Macron, preşedintele Franţei Foto: EPA
Ministerul italian de Externe a anunţat miercuri că l-a convocat pe ambasadorul Franţei la Roma în urma unor declaraţii ”surprinzătoare” din partea preşedinţiei franceze cu privire la soarta Aquarius, o navă umanitară aflată în drum spre Spania, cu 629 de migranţi neprimiţi de Italia, relatează AFP.
Ambasadorul Christian Masset urma să se prezinte la Farnesina, sediul Ministerului italian de Externe, la Roma, potrivit unei surse diplomatice.
Preşedintele francez Emmanuel Macron a denunţat ”partea de cinism şi iresponsabilitate a Guvernului italian”, după refuzul acestuia de a primi nava.
”Declaraţiile cu privire la Aquarius din partea Franţei sunt surprinzătoare”, i-a replicat imediat preşedinţia Consiliului italian de Miniştri într-o notă scrisă, adăugând căItalia nu are ”de primit lecţii ipocrite de la ţara care preferă să se uite în altă parte” în problema migraţiei.
”Guvernul italian nu a abandonat niciodată sau a lăsat singure cele aproape 700 de persoane de la bordul Aquarius", se sublinia în această nită, în timp ce această navă umanitară, închiriată de ONG-ul francez SOS Méditerranée se îndreaptă către Spania, după refuzurile Italiei şi Maltei de a o primi în porturile lor.
Este a doua oară când Masset, aflat în post din septembrie, este convocat la Farnesina, un eveniment rar în relaţiile dintre cele două state membre ale Uniunii Europene (UE).
Masset a fost convocat pe 30 martie la Farnesina, tot în legătură cu un incident legat de migraţie, un subiect delicat în relaţiile dintre cele două ţări.
Italia a denunţat atunci drept un ”act grav” un control operat de vameşi francezi pe teritoriul italian, la Gara Bardonecchia, în apropiere de frintiera italiano-franceză.
Acest incident a inflamat o parte a claseipolitice italiene şi a condus la convocarea ambasadorului francez la minister.
Roma îşi acuză partenerii europeni, în frunte cu Franţa, că au lăsat-o să gestioneze singură criza migraţiei şi pe cei aproximativ 700.000 de migranţi sosiţi pe coastele italiene începând din 2013.
