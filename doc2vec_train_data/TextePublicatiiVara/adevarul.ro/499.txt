30 mai 2018, 17:31
Documentarul prezintă şi activitatea trupei de reconstituire istorică Terra Dacica Aeterna. FOTO:  Terra Dacica Aeterna/Alin Bondrea
Dacia este leagănul civilizaţiei, Iisus a fos geto-dac, aurul din trezoreriile lumii este aur pur dacic sau piramidele au fost construite de daci - sunt doar câteva dintre teoriile prezentate în pelicula „Dacii liberi”. Personaje precum Gheorghe Funar, Vladimir Brilinisk, mistici daci sau locuitori ai satului dacic din Năieni au fost puse faţă-în-faţă cu istorici. A ieşit un documentar captivant care va naşte dezbateri aprinse.
TIFF 2018. Ce vedem astăzi la Festivalul Internaţional de Film Transil...
„Burebista sau Biros Pista, aceasta este întrebarea. Sperăm că vom afla răspunsul în această seară. Dacă nu, mai încercăm”, a spus, glumind, regizorul Andrei Gorgan, în deschiderea premierei internaţionale a documentarului „Dacii liberi”. S-a întâmplat marţi seara, într-un decor spectaculos la Arkhai Sculpture Park, din satul Vlaha.
Pelicula prezintă cele mai năstruşnice teorii despre daci şi pe susţinătorii acestora în acţiune. Fostul primar al Clujului, Gheorghe Funar, povesteşte cu seninătate că Isus a fost dac, Galileea fiind denumire inspirată de Ţara Galilor, care la rândul ei vine de la judeţul...Galaţi.  Un locuitor al satului dacic din Năieni, judeţul Buzău, ne spune că „aurul din cele mai mari trezorerii este aur 100% pur dacic”, iar un mistic dac ne povesteşte că există o legătură între lupul dacic şi Regele Arthur, vrăjitorul Merlin şi cavalerii mesei rotunde. 
De cealaltă parte, sunt prezentaţi istorici şi membri ai trupei de reconstituirea „Terra Dacica Aeterna” care demontează într-un stil neaoş şi plin de umor teoriile mai mult sau mai puţin fanteziste ale aşa-zişilor dacopaţi. 
Ce spun regizorii documentarului „Dacii liberi” înainte de proiecţie
Cei doi regizori ai filmului,  Monica Lăzurean-Gorgan şi Andrei Gorgan, au explicat pentru AperiTIFF că au încercat să prezinte cât mai neutru posibil ambele părţi, dar „a fost destul de greu să ţinem un echilibru al opiniilor, deoarece niciunul dintre protagonişti nu este de acord în totalitate cu ceilalţi. Dacă am fi prezentat doar un punct de vedere, probabil că cei care apăreau în film erau mulţumiţi, iar cei care nu sunt de acord cu ei, nemulţumiţi. Aşa probabil că numărul celor nemulţumiţi va creşte în rândul ambelor tabere. Pentru că fiecare poate ridica obiecţia că nu au fost prezentate suficient de multe, sau relevante contraargumente care să răspundă taberei opuse”. 
Viaţa în satul dacic de la Năieni
Documentarul începe cu prezentarea satului dacic de la Năieni, judeţul Buzău, un experiment sociologic unic în ţară. La iniţiativa unui preot pasionat de istorie, în 2015, s-au pus aici bazele unei aşezări rurale, în care oamenii trăiesc la fel ca strămoşii daci: în bordeie din piatră, vor mânca ce mănâncă dacii, vor practica ocupaţiile dacilor, vor supravieţui din creşterea animalelor şi cultivarea pământului.
Facem cunoştinţă cu unul dintre oamenii de bază ai satului, care ne povesteşte: 
„Nu vrea să se ştie că leagănul civilizaţiei pleacă din România. Nu neapărat cea de astăzi, pentru că Dacia era mult mai mare dar din zona noastră, da. Toate marile realizări pe plan ştiinţific au plecat ori din România ori cu oameni luminaţi care au plecat în alte ţări.” El a citit şi despre Silicon Valley, unde „practic se vorbeşte limba română, sunt cei mai mulţi români cercetători acolo.” Bărbatul cu barbă mare ştie şi secretele bancare internaţionale: „aurul care se găseşte în cele mai mari trezorerii din lume este aur 100% pur dacic, deci e aur de cea mai bună calitate. Pentru asta au şi venit romanii. Gândiţi-vă că pe Columna din oraşul Roma, dacă nu mă înşel, în vârf sunt câţiva oşteni daci, şi nu generali romani. Când armata romană a cucerit 11 sau 17 la sută din populaţia Daciei s-au bucurat timp de 100 şi ceva de zile. Oare de ce?”. 
Documentarul prezintă nunta noului cioban al satului dacic. Nevasta acestuia fiind însărcinată, fondatorii satului deja văd un viitor strălucit în care prin sat mişună copii de daci liberi. La un an de la realizarea primului material din satul dacic, realizatorii se întorc la Năieni. Au rămas doar doi oameni, un bărbat la vreo 50 de ani şi tatăl său. „Ciobanul şi soţia lui au plecat din cauză că nu avem electricitate”, se destăinuie el mâhnit. 
 Satu dacic Năieni din judeţul Buzău. FOTO: Adevărul
Dacii, Regele Arthur şi chakrele 
În continuare facem cunoştinţă cu un mistic dac, care spune, molcom şi aşezat, că a cercetat problema dacică tocmai la Roma cu reprezentanţi ai Naţiunilor Unite. „Dacă ne uităm pe o hartă de ultimă generaţie întâlnim locurile de putere, unii le zic chakre, chakrele zonei noastre. Aici unde ne găsim noi este inima dragonului.” Fără să clipească acesta aduce legenda Regelui Arthur pe tărâmurile „noastre”: „Am putea spune că lupul dragon din secolul al V-lea, care intră în parcursul ăsta al lui Merlin, regele Arthur, masa rotundă, partea asta ctonică, este legată de noi”.
Acesta ne introduce într-un fel de procesiune religioasă, care are în centrul un foc „sacru”. Un aşa-zis sacerdot, îmbrăcat în alb şi cu un toiag în mână, vorbeşte cu patos despre un foc primordial al  cărui simbol este „gorunul sau stejarul, iar expresia stejar vine de la <<stă jarul>>, jarul stă şi aşteaptă ce? Suflul, iubiţii mei. Când sufli pe jar se aprinde. Zic: <<sublimi, nu frumoşi>>, zic: <<purtători de barbă, nu barbari>>, <<efect civilizator, iar nu sălbatici>>, Zic: <<Zău!>>”, iar cei câţiva oameni adunaţi în jurul focului răspund <<Zău!>> pe mai multe voci.” Sacerdotul face legătura între cuvântul „Zău” şi mantra „Om”, care ar avea aceeaşi frecvenţă: 432 de Hertzi pentru că „frecvenţele conlucrează din cumul de convingeri sau de judecăţi emise de omenescul nostru şi de slăbiciuni umane exploatate de cei care masoneresc neamul nostru”. 
Legătura dintre Iisus, Galilea şi Galaţi
Un episod cu totul şi cu totul special din documentar este dedicat fostului primar al Clujului, Gheorghe Funar. Filmat de pe Cetăţuie, având ca fundal imaginea centrului oraşului, explică serios că numele „Deutschland” (Germania) vine de la „landul”, pământul, dacilor. „Nemţii sunt corecţi şi păstrează adevărul istoric. Toate popoarele europene şi popoarele de pe alte planete ştiu că strămoşii lor sunt geto-dacii.” 
Geto-dacii au pornit, în jurul anului 4.000 înainte de Hristos, să populeze planeta, Europa, Asia, Orientul Apropiat, India, China, Japonoia, ne mai spune Funar, iar în jurul anului 2.000 au plecat şi în Africa, Australia, America de Nord şi de Sud. „Lovitura de graţie” a lui Funar vine la un congres de dacologie, la care este întrebat despre plăcuţa 53 de la Sinaia pe care scrie „Ili, marele preot, cu ai săi au plecat în Galileea”:
„Pe plăcile de aur de la Sinaia scrie <<Ili, care înseamnă Iisus în limba geto-dacilor, a plecat în Galilea>>. Răspunsul este limpede, fiul lui Dumnezeu, după părinţi şi după trup, este din neamul nostru, geto-dac”. Fostul primar vine şi cu argumente: „Fiul Domnului s-a născut în Galileea. De unde vine numele Galileii? De la gali. De unde vine numele galilor? De la Ga-laţi”, silabiseşte Funar şi continuă: „Galaţiul este o localitate de pe teritoriul României şi a existat şi acum 2.000 de ani şi acum 4.000 de ani”. Cireaşa de pe tort a venit la final: „geto-dacii au construit piramidele din Egipt transpunând la sol constelaţia Orion”. 
„Dacii scriau. Bine mă, arată-mi un text dacic!”
În ceea ce priveşte „tabăra” cealaltă, au fost chestionaţi câţiva istorici care au explicat într-un stil neaoş de ce teoriile dacopate nu sunt corecte. „Dacii scriau. Bine mă, arată-mi, demonstrează-mi. Arată-mi un text dacic! Plăcuţele de la Sinaia? Îs trei alfabete acolo. De ce-s trei alfabete? Care naţiune scrie în trei alfabete. La cât s-o săpat pă daci, dacă ar fi scris s-ar fi găsit ceva. Îi imposibil. Eu asta le spun la tăţi aia care vin cu: <<dacii o scris, da o venit romanii şi le-o distrus tăte bibliotecile>>. Nu cred că tăţi dacii aveau câte o bibliotecă în fiecare sat şi o venit romanii şi i-o dat foc”, spune unul dintre ei. 
Istoricii vorbesc despre surse, despre analiză şi gândire critică, încercând să tempereze elanul dacopaţilor. Cel mai citat susţinător al teoriilor care îi consideră pe daci „legănul civilizaţiei” este un medic român stabilit în SUA – Napoleon Săvescu. Câtă credibilitate are „medicul care se bagă în istorie de parcă el cunoaşte istorie fiindcă o citit trei chestii şi are cinci indei”, întreabă istoricul Andrei Pogăciaş, într-o discuţie contradictorie cu Vladimir Brilinisky, administratorul sitului UNESCO Sarmizegetusa Regia, unul dintre adepţii lui Săvescu. „Dacă eu scriu un tratat despre apendicită, mă laşi să te operez?”, întreagă Pogăciaş, care este şi vicepresedintele Terra Dacica Aetena, cel mai important grup de reconstituire istorică din România.  „
„La oamenii ăia poţi să le spui orice”
Timp de o oră cât a durat documentarul publicul s-a distrat copios, râzând în hotote la imensităţile debitate de dacopaţi. Concluzia, trasă de un istoric spre finalul documentarului, nu este însă foarte amuzantă: „Tehnic vorbind zona online pentru propagarea curentului dacoman e ca o rană deschisă şi plină de puroi. La oamenii ăia poţi să le spui orice, că dacii îs sfinţii de lumină, că călătoresc ca în Star Trek, ăia o să creadă”. 
