28 mai 2018, 16:56
Momentul în care deputatul socialist Grigore Novac îl strânge de gât pe activistul liberal Ion Puşcaş FOTO pl.md
Deputata PL Alina Zotea a semnat un demers către Procuratura Generală luni, 28 mai, solicitând ridicarea imunităţii deputaţilor socialişti Grigore Novac şi Ghenadie Mitriuc, după ce aceştia l-ar fi agresat fizic pe activistul liberal Ion Puşcaş
VIDEO Vlad Bătrîncea: S-a produs marea unire. S-au unit hoţii Năstase,...
„Solicit investigarea faptelor de agresiune la adresa cetăţeanului Ionel Puşcaş, întâmplate luni, 28 mai 2018, în jurul orei 11:45, săvârşite de către Grigore Novac şi Ghenadi Mitriuc, deputaţi din partea fracţiunii PSRM în Parlamentul Republicii Moldova. Incidentul s-a produs la intersecţia străzilor A. Şciusev cu N. Iorga, în momentul în care cetăţeanul, Ion Puşcaş a protestat faţă de blocarea trotuarului pentru pietoni de către un grup de deputaţi şi consilieri municipali ai PSRM”, a scris Alina Zotea pe pagina sa de Facebook.
În replică, tot pe Facebook, Grigore Novac a subliniat că, „dacă l-am cuprins ca pe un frate, asta nu este motiv de supărare”.
Socialistul susţine că nu l-a agresat pe Puşcaş nici verbal, nici fizic: „Acolo era toată presa”.
„Alina Zotea, da ce suferinţe are băiatul? Are careva dureri fizice care nu au de unde să fie, ori sînt suferinţe psihice?”, a mai adăugat Novac.
Amintim că în cadrul unui protest organizat la sediul PL luni, 28 mai, de câţiva deputaţi socialişti şi consilieri municipali, în susţinerea candidatului socialist la funcţia de primar de Chişinău, în timpul discursului deputatului Vlad Bătrîncea, liberalul Ion Puşcaş a încercat să organizeze o contramanifestaţie, blocând discursul socialistului cu lozinci făcute prin intermediul megafonului, motiv pentru care Novac şi Puşcaş s-ar fi îmbrâncit.
