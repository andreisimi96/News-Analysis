Potrivit Institutului Naţional de Statistică (INS), acest indicator al poverii salariale pentru angajatori crescuse în ultimul trimestru din 2017 cu 14,29%, forma ajustată, comparativ cu aceeaşi perioadă din 2016.
În primul trimestru al acestui an, comparativ cu acelaşi trimestru al anului trecut, costul orar al forţei de muncă a crescut în aproape toate activităţile economice.
”Pe principalele activităţi ale sectorului economic, cele mai mari creşteri ale costului orar al forţei de muncă (în formă ajustată după numărul zilelor lucrătoare) s-au regăsit în construcţii (19,06%), în activităţi de spectacole, culturale şi recreative (13,97%), în informaţii şi comunicaţii (13,91%), în hoteluri şi restaurante (13,30%) şi în tranzacţii imobiliare (13,10%)”, se arată în comunicat.
Sectoarele economice cu cele mai mici creşteri au fost intermedieri financiare şi asigurări (3,03%) şi producţia şi furnizarea de energie electrică şi termică, gaze, apă caldă şi aer condiţionat (4,84%).
Scăderea costului orar al forţei de muncă (în formă ajustată după numărul zilelor lucrătoare) s-a înregistrat doar în industria extractivă (-5,05%).
În sectorul bugetar s-au înregistrat creşteri ale costului orar al forţei de muncă (în formă ajustată după efectul zilelor lucrătoare) ca urmare a aplicării prevederilor legale pentru personalul plătit din fonduri publice, astfel: în învăţământ cu 23,57%, în administraţie publică cu 18,59% şi în sănătate şi asistenţă socială cu 14,01%.
În primul trimestru, costul orar al forţei de muncă în formă ajustată (după numărul zilelor lucrătoare) a înregistrat o rată de creştere de 1,42% faţă de trimestrul precedent.
