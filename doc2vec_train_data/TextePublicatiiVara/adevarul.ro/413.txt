29 mai 2018, 19:13
Mamoudou Gassama a fost primit de preşedintele Franţei, Emmanuel Macron Foto: EPA/EFE
Tatăl copilului care a fost salvat sâmbătă într-un mod spectaculos de un tânăr migrant după ce rămăsese agăţat de un balcon aflat la etajul 4 al unui imobil din Paris îşi lăsase fiul singur şi ieşise la cumpărături şi juca Pokemon Go, potrivit unui oficial francez citat de ABC News.
Ca urmare, autorităţile, care au declanşat o anchetă în acest caz, l-au acuzat de „neîndeplinirea obligaţiilor parentale“, după cum a declarat pentru BFMTV procurorul parizian François Molins. 
„I-a luat mult să se întoarcă acasă pentru că a decis să se joace Pokemon Go pe smartphone când a ieşit din magazin“, a declarat Mollins. „Este devastat pentru că realizează ce a făcut şi care ar fi putut fi consecinţele faptei sale“, a adăugat procurorul.
Bărbatul riscă o pedeapsă de până la doi ani de închisoare, procesul fiind programat să înceapă în luna septembrie. 
Copilul, a cărui mamă era plecată din localitate, a fost salvat de un migrant originar din Mali, care se afla ilegal în Franţa de câteva luni. 
Migrantul, în vârstă de 22 de ani, pe nume Mamoudou Gassama, a acţionat imediat ce a văzut că micuţul era agăţat de balconul unui apartament de la etajul 4 şi. Fără nicio ezitare, tânărul a escaladat cu mâinile goale toate cele patru etaje, salvându-l pe băieţel. 
Spectaculoasa operaţiune, care a durat numai 30 de secunde, a fost filmată de trecătorii uluiţi, care au distribuit-o apoi pe reţelele de socializare. 
Fapta l-a impresionat inclusiv pe preşedintele francez, Emmanuel Macron, care l-a primit luni la Palatul Élysée. Potrivit şefului statului francez, Mamoudou Gassama va fi naturalizat şi integrat în serviciul civic al pompierilor, actele acestuia urmând să fie puse la punct în perioada imediat următoare.
