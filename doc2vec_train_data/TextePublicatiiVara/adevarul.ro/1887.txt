Robbie Williams a fost prins într-un incendiu, într-un hotel de lux din Londra FOTO Guliver/Getty images
Un incendiu de proporţii a avut loc la un hotel de cinci stele din centrul Londrei, unul dintre cele mai cunoscute din metropola engleză. Printre cei cazaţi în acest hotel se afla şi artistul Robbie Williams (44 de ani), împreună cu soţia sa.
Cântăreţul Robbie Williams, care se afla împreună cu soţia sa, Ayda Field, în Hotelul „Mandarin Oriental“ din Londra, când a izbucnit un incendiu de amploare, a povestit pe Instagram despre clipele critice prin care a trecut.
Williams s-a numărat printre cele câteva sute de persoane evacuate din clădire. Robbie, soţia sa şi prietenii lor cazaţi în hotel au reuşit să scape nevătămaţi coborând pe o scară de incendiu.
„M-am dus pe balcon, m-am uitat în sus şi erau valuri şi valuri de fum. M-am întors imediat în cameră şi am spus: «hotelul a luat foc». Imediat apoi s-a auzit cineva ciocănind la uşă, era un angajat care ne-a spus să evacuăm clădirea“, a povestit cântăreţul, potrivit Mirror. 
Aproximativ 120 de pompieri au intervenit pentru stingerea incendiului izbucnit la hotelul de lux din centrul Londrei. Douăzeci de maşini de pompieri au fost trimise la locul incidentului. Autorităţile încearcă să afle acum cauzele producerii incendiului. Potirvit Mirror, în hotel se aflau 36 de oaspeţi şi 250 de angajaţi. Evacuarea a fost făcută cu succes, aşa încât nu au existat victime. 
De asemenea, actriţa şi cântăreaţa australiană Holly Valance, care era cazată în hotel în momentul izbucnirii incendiului, a descris momentele prin care a trecut: „A fost îngrozitor. Flăcările au cuprins întreg hotelul în câteva secunde“. 
Mandarin Oriental, hotelul de lux în care s-a produs incendiul fusese renovat de curând şi este unul dintre cele mai cunoscute din capitala britanică. A fost construit în 1902, are 198 de camere, iar o noapte de cazare aici costă aproximativ 600 de lire.
Robbie Williams este căsătorit din 2010 cu actriţa americană Ayda Field, cu care are doi copii - Theodora „Teddy“ Rose (5 ani), şi Charlton (3 ani).
