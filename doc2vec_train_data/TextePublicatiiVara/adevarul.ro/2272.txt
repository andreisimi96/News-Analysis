Unii în Costa Rica, alţii al Budapesta.  Marko Attila, politicianul UDMR fugit în Ungaria şi căutat de Interpol, la masă alături de politicieni ungari şi români
9 iunie 2018, 15:08
Marko Attila, fost deputat UDMR   Foto: Libertatea
Fostul deputat UDMR Marko Attila a fost surprins la Budapesta alături de politicieni maghiari şi români, deşi este dat prin urmărire de Interpol din 2015, potrivit unor imagini publicate de ziarul „Libertatea“. Marko Attila a fugit în Ungaria cu puţin timp înainte de a fi condamnat la cinci ani de închisoare cu executare în România.
Pensiile speciale pentru aleşii locali revin. Cine e pentru adoptarea ...
Imaginile publicate de Libertatea îl arată pe Marko Attila la o terasă împreună cu Tamas Sandor, preşedintele Consiliului Judeţean Covasna, şi Potapi Arpad Janos, secretar de stat în Guvernul Ungariei, coordonatorul Secretariatului de stat pentru politica naţională. Cei trei participau la Festivalul Secuiesc din Budapesta, desfăşurat în perioada 11-13 mai 2018.
Marko Attila, fost şef al Departamentului pentru Relaţii Interetnice din Guvern şi ex-deputat UDMR, a fost condamnat definitiv la trei ani de închisoare cu suspendare, pentru retrocedarea ilegala a clădirii Colegiului Szekely Miko, din municipiul Sfântu Gheorghe. El a fost condamnat în primă instanţă la cinci ani de închisoare cu executare în dosarul ANRP.  Prejudiciul adus bugetului a fost calculat de procurori la 85 milioane de euro.
Liderul UDMR a fugit în Ungaria, de unde postează deseori mesaje pe Facebook şi dă interviuri în presa maghiară şi cea română. Autorităţile de la Budapesta nu au făcut până acum eforturi de a-l aresta şi trimite în România, mai scrie Libertatea.
