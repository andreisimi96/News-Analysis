7 iunie 2018, 15:10
TVR transmite toate meciurile
Din 14 iunie până în 15 iulie, Televiziunea Română transmite cea mai aşteptată întrecere sportivă a planetei. Peste 400 de ore de transmisii live la TVR 1, TVR 2 şi TVR HD dedicate Campionatului Mondial de Fotbal - FIFA Rusia 2018.
În acest weekend aflăm cine reprezentă România la Finala Mondială din ...
32 de echipe, inclusiv cea a ţării gazdă, au un singur obiectiv la primul turneu final de campionat mondial care are loc în Europa de Est şi anume: să obţină trofeul* competiţiei. În premieră pentru un Campionat Mondial, ediţia 2018 vine şi cu o noutate tehnologică: arbitrajul video, testat deja în mai multe competiţii importante. 
„Este, cu siguranţă, cea mai aşteptată întrecere sportivă a anului 2018! Sute de fotbalişti, milioane de fani, sute de milioane de telespectatori conectaţi la maratonul fotbalistic, tehnologii folosite în premieră şi o luptă totală pentru cel mai râvnit trofeu din lumea fotbalului, de asta vom avea parte în perioada 14 iunie - 15 iulie. Televiziunea publică este singura televiziune din România care transmite Campionatul Mondial de Fotbal FIFA Rusia, aşa că, iubitori ai fotbalului, vă aşteptăm la TVR!”, declară Mihnea Ionescu, coordonatorul Departamentului Sport al TVR.
Toate cele 64 de partide de fotbal vor fi transmise de TVR în exclusivitate. Peste 100 de ore de Studiouri Mondial vor completa, de la Bucureşti, cu informaţii şi puncte de vedere pertinente, transmisiunile directe din Rusia. În perioada 14 iunie-15 iulie, în cele 32 de zile de Campionat Mondial de Fotbal, TVR va dedica peste 400 sute de ore sportului rege, fie că este vorba despre transmisiuni în direct ale partidelor de fotbal sau despre studiouri de dezbatere conexe transmisiunilor directe, ştiri, rubrici sportive în emisiunile curente ale posturilor.
TVR 1 şi TVR HD vor avea cele mai multe ore de program de la evenimentul verii – peste 200 de ore fiecare, iar TVR 2 va difuza 8 meciuri din fazele finale ale grupelor (care se desfăşoară simultan cu partide transmise de TVR 1), adică 12 de ore de transmisiuni directe de la CM. Internauţii vor putea viziona Campionatul Mondial FIFA Rusia 2018 online pe platforma video a TVR – tvrplus.ro.
Televiziunea Română va avea trei jurnalişti la faţa locului care vor comenta 25 dintre meciurile Campionatului Mondial: Marian Olaianos, Emil Hossu Longin şi Florin Mihoc. De la Bucureşti vor asigura comentarii de specialitate şi dublaje Dragoş Bocanaciu, Bogdan Tomulică, Narcis Şelaru, cărora li se vor alătura comentatorii sportivi de la SRR - Cătălin Cîrnu şi Adrian Soare. Costin Deşliu, Cristian Mîndru, Vlad Arhire şi Tudor Furdui vor fi gazdele Studiourilor Mondial, difuzate înainte şi după meciuri.
Mihai Stoichiţă, director tehnic FRF, jurnalistul Ovidiu Ioaniţoaia - director onorific GSP, Marius Mitran, director de comunicare LPF, fostul internaţional Aurel Ţicleanu, jurnalistul Alin Buzărin şi mulţi alţii se vor număra printre specialiştii invitaţi la Studio Mondial pentru a comenta partidele, şansele de calificare ale echipelor în fiecare fază a campionatului, evoluţii etc.
De mai bine de 50 de ani, începând cu ediţia CM 1966 din Anglia, TVR este televiziunea care difuzează în exclusivitate cel mai mare eveniment fotbalistic al planetei. Campionatul Mondial din Rusia, primul găzduit de Europa de Est, este al 13-lea turneu pe care telespectatorii din România îl vor urmări la televiziunea publică.
