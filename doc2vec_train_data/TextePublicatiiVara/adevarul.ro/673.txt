1 iunie 2018, 10:38
Pilotul oficial BMW Alessandro Zanardi (Italia) revine în cockpitul unei maşini de curse: în cele două manşe DTM de la Misano (Italia, 25-26 august), sportivul în vârstă de 51 de ani va fi invitat special la comenzile unui BMW M4 DTM.
Primele 18 BMW i8 Roadster au fost predate la BMW Welt
ITR, organizaţia sub umbrela căreia se desfăşoară DTM, precum şi ceilalţi doi constructori implicaţi în DTM, Audi şi Mercedes-Benz, şi-au dat acordul pentru această participare specială. Inginerii BMW M Motorsport care au lucrat cu Zanardi în trecut colaborează cu Alessandro Zanardi la dezvoltarea unui sistem pentru a modifica BMW M4 DTM astfel încât să poată fi pilotat doar cu mâinile. Apariţiile competiţionale în DTM la Misano reprezintă încă un pas pe drumul spre Daytona (SUA), unde italianul va concura în legendara cursă de 24 de ore din ianuarie 2019.
Pregătirile lui Zanardi pentru această apariţie specială încep în acest week-end (1-3 iunie), când va însoţi echipele şi piloţii BMW DTM la Hungaroring, în apropiere de Budapest (Ungaria), pentru a se familiariza cu detaliile procedurilor şi proceselor din DTM. O sesiune de acomodare şi teste sunt paşii suplimentari planificaţi pentru săptămânile următoare. Datele şi locaţiile vor fi anunţate ulterior. În plus, cu privire la fezabilitatea tehnică, BMW Motorsport lucrează îndeaproape cu DMSB, care susţine proiectul.
Pilotul oficial şi ambasadorul mărcii BMW a vizitat deja mai multe evenimente DTM şi de mai multe ori a fost la volanul unei maşini de curse BMW DTM. Ca recunoaştere a celor două medalii de aur cucerite la Jocurile Paralimpice de la Londra (Marea Britanie), Zanardi a efectuat un test la comenzile unui BMW M3 DTM modificat, pe Nürburgring (Germania), în 2012. La finala sezonului DTM din 2015, la Hockenheim (Germania), el a fost la volanul unui race taxi BMW M4 DTM. Cu toate acestea, startul într-o cursă DTM este o premieră pentru Zanardi.
Timp de mai mulţi ani, Zanardi s-a bucurat de succes în modelele BMW de curse. În 2003, la doar doi ani după accidentul suferit într-o cursă CART la Lausitzring (Germania), în urma căruia i-au fost amputate ambele picioare, el a concurat în finala sezonului din European Touring Car Championship (ETCC), la Monza (Italia), într-un BMW 320i adaptat special, spre încântarea fanilor. 2004 a fost anul în care Zanardi a participat la întregul sezon ETCC, iar între 2005 şi 2009 a concurat în Campionatul Mondial FIA rezervat turismelor (FIA WTCC), alături de BMW Team Italy-Spain - ROAL Motorsport. La 28 august 2005, Zanardi a făcut senzaţie la Oschersleben (Germania), când a devenit primul pilot cu dizabilităţi fizice care a câştigat o cursă de campionat mondial. În total, el a obţinut patru victorii în FIA WTCC. Din 2010, Zanardi s-a concentrat pe cea de-a doua pasiune a lui, paraciclismul. El a început o carieră de succes în această disciplină, în care, până în prezent, a câştigat patru medalii paralimpice de aur, două de argint şi zece titluri de campion mondial.
2014 a marcat revenirea lui Zanardi în cockpitul de cursă, când a concurat un sezon complet în Blancpain GT Sprint Series, cu un BMW Z4 GT3 modificat. Următorul punct de atracţie a venit în 2015 când, alături de Timo Glock (Germania) şi Bruno Spengler (Canada), el a participat la cursa de 24 de ore de la Spa-Francorchamps (Berlgia) cu un model BMW Z4 GT3. Cei trei au luptat pentru o poziţie în Top 5 până aproape de final, dar o defecţiune tehnică i-a obligat să abandoneze în ultima oră de cursă. Experienţa celor trei a fost prezentată în documentarul „No Limits” prezentant şi în România pe marile ecrane.
Ultima apariţie oficială a lui Zanardi în curse a fost la 16 octombrie 2016, ca invitat special la finala sezonului din campionatul GT al Italiei, la Mugello (Italia), unde şi-a făcut debutul în BMW M6 GT3 - şi a sărbătorit o victorie senzaţională în cursa de duminică.
Declaraţii despre participarea specială a lui Alessandro Zanardi
Jens Marquardt (director BMW Motorsport): Alex Zanardi ca participant special la Misano - aceasta este o adevărată senzaţie într-un sezon DTM deja spectaculos. Fanii pot aştepta cu nerăbdare un week-end de cursă fantastic la Misano: prima apariţie a DTM pe acest circuit, prima cursă nocturnă din istoria DTM, dar şi Alex Zanardi, care, ca "erou local", va contribui ca acest eveniment să fie o experienţă specială pentru toată lumea. Mulţumirile noastre merg către ITR şi colegii de la Audi şi Mercedes-Benz, care au fost de acord cu această participare specială. În prezent, inginerii noştri îşi folosesc toată competenţa şi toate ideile pentru a modifica BMW M4 DTM astfel încât să se potrivească cerinţelor lui Alex. Aşteptăm cu nerăbdare să-l avem pe Alex în familia BMW DTM.
Gerhard Berger (preşedinte ITR): Suntem încântaţi să avem un invitat special în DTM pentru debutul nostru la Misano. Alex Zanardi este foarte popular, nu doar în patria lui, Italia. Performanţele lui impresionante ca sportiv, precum şi optimismul lui incredibil şi umanitatea lui merg dincolo de sport şi au inspirat deja milioane de oameni de pretutindeni. Alex nu abordează nici o misiune cu jumătate de normă - tocmai opusul este complet adevărat. Prin urmare, ştim că se va pregăti cu multă ambiţie şi extrem de profesionist pentru apariţia sa specială în DTM, astfel încât să ofere performanţe de top în faţa propriilor spectatori. Bun venit în DTM, dragă Alex!
