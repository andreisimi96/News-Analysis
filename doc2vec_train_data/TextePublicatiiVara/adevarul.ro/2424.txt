10 iunie 2018, 17:16
Interpretul Gheorghe Turda, cel care a cântat imnul României la finalul mitingului PSD din Piaţa Victoriei, a fost colaborator al Securităţii dovedit de instanţă. Paradoxal, înainte ca Turda să cânte imnul, liderii PSD au înfierat „noua Securitate“, denumită statul paralel.
REPORTAJ. Ce nu s-a văzut la televizor de la mitingul PSD. „Să nu mai ...
Din luna martie, Gheorghe Turda este vicepreşedinte al Coaliţiei Naţionale pentru Modernizarea şi Respectarea României (CNMR), asociaţie apropiată de PSD. Din această postură, Turda va contribui la promovarea identităţii naţionale şi la conservarea tradiţiilor şi obiceiurilor româneşti, potrivit  unui comunicat de presă al organizaţiei.
Înalta Curte a decis definitiv în 2011 că Gheorghe Turda a fost colaborator al Securităţii. Originar din localitatea maramureşeană Săpânţa, Turda are grad de general de brigadă şi a fost verificat de CNSAS pentru că a ocupat funcţia de director al Centrului Cultural Naţional din cadrul Ministerului de Interne.
Într-un raport din anul 1971, un ofiţer de Securitate arăta că Gheorghe Turda s-a prezentat de bunăvoie la postul de miliţie şi a relatat următoarele: „Mătuşa mea Konradt Ileana intenţionează să plece din ţară definitiv. Are aprobat un paşaport la data de 8 august 1971 de către Inspectoratul de Miliţie şi Securitate Maramureş”.
