INTERVIU Iulian Coman, purtător de cuvânt al Academiei de Poliţie „Alexandru Ioan Cuza“: Examenul va fi greu, dar nu imposibil. FOTO: Facebook Iulian Coman
Chiar dacă vine vara, e cald şi mai toată lumea nu se gândeşte decât la vacanţe, tinerii care aspiră la uniforma de poliţist sunt în toiul pregătirilor pentru admitere.
Ghidul Facultăţilor. Vrei să devii pilot de linie? Trebuie să poţi inv...
Inspectorul de poliţie  Iulian Coman, purtător de cuvânt al Academiei de Poliţie „Alexandru Ioan Cuza“, a acceptat invitaţia „Adevărul“ de a discuta despre profesia nobilă de poliţist, despre emoţiile examenului de admitere şi despre ce îi aşteptă pe viitorii stundenţi, odată trecuţi de porţile Academiei.
„Adevărul“: Ce îi îndeamnă pe tineri să aleagă o carieră în Ministerul de Interne?
Iulian Coman: Mândria de a purta uniforma şi însemnele statului, respectul comunităţii, precum şi o carieră desăvârşită în cadrul Ministerului Afacerilor Interne, credem noi, că reprezintă atributele principale în alegerea acestui drum. Siguranţa locului de muncă, reprezintă un alt punct motivaţional pentru tinerii care doresc să îmbrăţişeze cariera de ofiţer.
Dar ca student al Academiei de Poliţie ce avantaje sunt demne de luat în seamă?
Instituţia asigură pentru fiecare în parte cazare, masă, uniformă, soldă lunară, accesul la biblioteca academică, o bază sportivă modernă şi posibilitatea de implicare şi promovare în activităţi ştiinţifice şi cultural-artistice.
Siguranţa locului de muncă, reprezintă un alt punct motivaţional pentru tinerii care doresc să îmbrăţişeze cariera de ofiţer
Un exemplu pentru comunitate
Ce calităţi trebuie să aibă o persoană care doreşte să urmeze cursurile Academiei?
Ne place să credem că cei care se înscriu pentru a urma o astfel de carieră, trebuie în primul rând să deţină „cei 7 ani de acasă“, respectiv corectitudine, comportament civilizat, seriozitate, spirit de lucru în echipă şi devotament. Nu trebuie neglijată condiţia fizică, rezistenţa la stres şi dorinţa continuă de acumulare de noi cunoştinţe. Astfel, cei care frecventează cursurile instituţiei noastre devin un exemplu pentru comunitatea în care trăiesc prin onestitate, legalitate, răbdare, înţelegere şi siguranţă.
Ce sfat aţi avea pentru tinerii care vor intra la Academia de Poliţie?
Studenţii din anii superiori, profesorii şi cadrele Academiei, îi aşteaptă cu braţele deschise pe viitorii lor colegi. Viitorii studenţi să nu uite că nu va fi o provocare uşoară! După un examen complex, îi aşteaptă o perioadă compactă de pregătire miliară în primul semestru, care le va testa rezistenţa şi capacitatea de concentrare, dar de care nu trebuie să se sperie. Suntem convinşi că se vor depăşi pe ei inşişi şi vor trece cu succes peste toate cerinţele.
Un ultim îndemn pentru candidaţi înainte să se prezinte la admitere?
Nu uitaţi, viitori studenţi, până pe 25 mai, unităţile de recrutare al MAI vă aşteaptă pentru inscriere şi întocmirea dosarului. Examenul va fi greu, dar nu imposibil!
