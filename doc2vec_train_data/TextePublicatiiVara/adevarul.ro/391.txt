Comisia Europeană vrea să interzică plasticul
În valoare de 374 de miliarde de euro, politica de coeziune este principala sursă de investiţii în Europa, fiind totodată cea mai elocventă expresie a solidarităţii şi are ca scop reducerea disparităţilor economice, sociale şi teritoriale de pe întreg teritoriul european.
Vorbim aşadar, despre noua politică de coeziune pentru perioada financiară 2021-2027 pe care am avut plăcerea să o prezint, în numele Comisiei Europene, în data de 29 mai. Aceasta vine în continuarea propunerii noastre pentru un buget pragmatic, modern, pe termen lung, pentru perioada 2021-2027, pentru o Uniune care protejează, capacitează şi apără, pe care Comisia a prezentat-o în data de 2 mai.
Viitoarea politică de coeziune va fi mai modernă şi mai uşor de utilizat, tocmai pentru a răspunde mai bine necesităţilor cetăţenilor europeni şi pentru a se adapta mai uşor nevoilor de zi cu zi ale acestora.
Chiar dacă succesul politicii regionale este o certitudine deja, în toate statele membre, contribuind printre altele la crearea a peste un milion de locuri de muncă în Europa, de la ultima criză economică, încă de la începutul mandatului meu am stabilit două priorităţi cheie pentru perioada 2020-2027: o politică de coeziune pentru toate regiunile care să aibă în vedere nevoile cheie ale cetăţenilor europeni, precum şi crearea unui cadru legislativ mult mai simplificat şi mai flexibil, pentru a veni cu adevărat în sprijinul beneficiarilor, asigurând astfel reducerea birocraţiei atât la nivel european cat si la nivel naţional, local şi regional. Iar din acest punct de vedere, privind la propunerea Comisiei de acum, putem spune că vorbim practic despre o mică revoluţie în sine!
Totodată, politica regională trebuie să se poată adapta atât circumstanţelor neprevăzute cât şi noilor priorităţi. În acest sens, propunem ca după primii cinci ani de implementare să facem o analiză pentru a putea adapta finanţarea în conformitate cu  nevoile si noile priorităţi ale statelor membre. 
Viitoarea politică de coeziune îşi va consolida, de asemenea, dimensiunea urbană, una din priorităţile mele încă din prima zi de mandat. În plus, până în 2050, mai mult de 80% dintre europeni vor trăi în zone urbane, ceea ce înseamnă că importanţa oraşelor va creşte semnificativ.
Astfel, pe viitor, autorităţile locale din România şi din alte regiuni europene vor avea un cuvânt important de spus în privinţa modului de utilizare a fondurilor politicii de coeziune în oraşul lor.
De asemenea, cel puţin 13,5 miliarde de euro din Fondul European de Dezvoltare Regională vor fi dedicate implementării strategiilor de dezvoltare locală convenite cu partenerii locali.
Pe scurt, în contextul reducerii resurselor financiare şi al sporirii responsabilităţilor, propunem o politică de coeziune care se ocupă de fiecare dintre regiunile sale, indiferent de cât de diferite sunt nevoile lor, şi care, nu lasă pe nimeni în urmă.
Astfel, după 2020 vom avea o politică regională şi de coeziune mai simplă, capabilă să facă faţă noilor provocări, axată pe priorităţi esenţiale şi adaptată la nevoile beneficiarilor, asigurându-ne în acelaşi timp că banii contribuabililor sunt bine cheltuiţi. 
Am încredere că atât Consiliul cât şi Parlamentul European ni se vor alătura pentru a crea o Europă puternică şi bazată pe coeziune.
Comisar european pentru Politică Regională
