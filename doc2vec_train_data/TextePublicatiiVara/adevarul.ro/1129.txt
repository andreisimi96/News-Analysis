5 iunie 2018, 11:58
FOTO arhivă, simbol
Contribuabilii care vor achita anticipat impozitul pe bunurile imobiliare vor beneficia de o reducere de 15%. Data limită prevăzută de legislaţie pentru achitarea anticipată este 30 iunie. Dar, luând în calcul că este sâmbătă, data limită de achitare a impozitului cu reducere de 15% în acest an este 2 iulie. Gherghe Gasnaş, şef de secţie la SFS, a precizat pentru IPN că articolul 171 al Codului Fiscal permite un asemenea transfer, transmite IPN.
Şase profesori de la ASEM, reţinuţi de CNA. Aceştia primeau de la stud...
Impozitul pe bunurile imobiliare poate fi achitat integral sau în părţi egale, nu mai târziu de 15 august şi, respectiv, de 15 octombrie, iar, pentru neachitarea benevolă se aplică penalitatea de 0,0329 % pentru fiecare zi de întârziere. Avizul este expediat contribuabililor cel târziul cu 60 de zile înainte de expirarea primului termen de plată a impozitului pe bunurile imobiliare, adică până pe 15 iunie.
Cotele impozitului pe bunurile imobiliare cu destinaţie locativă (apartamente şi case de locuit individuale), terenuri aferente acestor bunuri, garaje şi terenurile pe care acestea sunt amplasate pot varia între 0,4% (cota maximă) şi 0,05% (cota minimă) din baza impozabilă. Cota concretă se stabileşte anual de către autoritatea reprezentativă a administraţiei publice locale.
De scutiri la plata impozitului pe bunurile imobiliare beneficiază persoanele de vârstă pensionară, persoanele cu dezabilităţi severe şi accentuate, participanţii la operaţiunile militare pentru asigurarea integrităţii şi independenţei ţării, participanţii la războiul din Afganistan, persoanele care au participat la lichidarea consecinţelor avariei de la Cernobîl. Însă pentru scutiri sunt stabilite anumite limite ale valorii bunurilor. Astfel, în municipiul Chişinău limita valorii bunurilor scutite de impozitare nu poate întrece 380 de mii lei, la Bălţi – 156 de mii lei, la Edineţ –  80 de mii lei, la Leova – 35 de mii de lei, la Cantemir –  31 de mii de lei , la Căuşeni – 77 de mii de lei.
Suma calculată a impozitului pe bunurile mobiliare pe municipiul Chişinău pentru 2018 constituie 97,3 mln lei. Pentru 2017 suma estimată a impozitului pe bunurile imobiliare în capitală şi suburbii a fost de 91,2 mln lei, iar cea achitată de 86,8 mln lei.
