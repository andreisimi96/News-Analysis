S-a îmbătat, a furat o maşină şi a plecat la plimbare prin Galaţi. Când l-au prins poliţiştii, avea o alcoolemie de 0,83 mg/l alcool pur în  aerul expirat
11 iunie 2018, 19:06
Foto: arhivă Adevărul
Tânărul teribilist are 23 de ani  şi este cercetat în prezent pentru furt în scop de folosinţă, conducere a unui vehicul sub influenţa alcoolului şi conducere a unui vehicul fără permis de conducere. A fost reţinut şi va fi propus astăzi la arestare preventivă.
Prins în timp ce încerca să fure din autoturisme. Locatarii au anunţat...
Pe 10 iunie, poliţiştii Biroului Rutier Galaţi au oprit în trafic, pe strada Domnească, un autoturism condus de un tânăr de 23 ani, din comuna Şendreni. În urma testării acestuia cu aparatul etilotest, a rezultat o valoare de 0,83 mg/l alcool pur în aerul expirat, motiv pentru care tânărul a fost condus la spital în vederea prelevării de mostre biologice.
”Continuând verificările, poliţiştii au constatat că tânărul nu posedă permis de conducere pentru nicio categorie de vehicule, autoturismul pe care îl conducea fiind sustras noaptea, în jurul orei 01.00, dintr-o parcare, de pe strada Cloşca. S-a stabilit de asemenea, că înainte de a fi depistat în trafic pe strada Domnească, persoana în cauză ar fi condus autoturismul sustras până în comuna Independenţa”, a declarat comisarul şef Gabriela Costin, purtătorul de cuvânt al IPJ Galaţi.
Poliţiştii au deschis un dosar penal în acest caz pentru furt în scop de folosinţă, conducere a unui vehicul sub influenţa alcoolului şi conducere a unui vehicul fără permis de conducere. Tânărul a fost reţinut, pe bază de ordonanţă, pentru 24 de ore, urmând ca în cursul zilei de astăzi să fie prezentat instanţei cu propunere de arestare preventivă.
