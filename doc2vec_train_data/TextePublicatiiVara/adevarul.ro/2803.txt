Florian Bodog, fostul ministru al Sănătăţii FOTO Adevărul
Fostul ministru al Sănătăţii, Florian Bodog, susţine că e de înţeles reticenţa medicilor de a prescrise tratamente foarte scumpe după ce procurorul şef al DNA, Laura Codruţa Kovesi, a spus că cea mai mare corupţie e în rândul cadrelor medicale.
Senatorul a declarat că medicii nu au curaj să prescrie medicamente pentru că au fost puşi la zid de multe ori. 
„Esenţa faptului că protocoalele nu sunt folosite la capacitatea lor stă în faptul că au existat atâtea experienţe neplăcute, am lovit foarte mult în medici. Cum ne aşteptăm ca medicii să aibă curaj să prescrie medicamente de sute de mii de euro, în condiţiile în care nu au nicio garanţie că ceea ce prescriu, conform protocolului, nu va fi la un moment dat anchetat”, a spus Bodog, citat de Agerpres.
Medicul a adăugat că protocoalele pentru prescrierea medicamentelor au fost făcute de specialişti. De cealaltă parte, Cezar Irimia, preşedintele Asociaţiei Pacienţilor Cronici din România, a subliniat că elaborarea protocoalelor trebuie urgentată la nivelul Ministerului Sănătăţii. 
„Nici în ziua de astăzi nu au acces la unele tratamente care au fost publicate încă din luna martie. Nu acuzăm pe nimeni, decât cerem, în mod imperativ, să armonizăm cumva aceste decizii la nivel de Ministerul Sănătăţii pentru ca pacientul, într-adevăr, să aibă acces la aceste terapii care îi pot salva viaţa. (...) Un pic trebuie grăbite lucrurile, deoarece această latenţă face victime în continuare”, a precizat Irimia.
