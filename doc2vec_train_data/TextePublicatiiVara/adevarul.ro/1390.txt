FOTO VIDEO Alexandru Jula a fost înmormântat în aplauzele gălăţenilor. „Rămas bun, maestre!“
5 iunie 2018, 16:14
Cortegiul funerar a fost aplaudat la plecarea de la biserica ”Mavramol” Foto: Valentin Trufaşu
Câteva sute de gălăţeni l-au însoţit pe regretatul artist pe ultimul drum. Alexandru Jula a fost unul dintre cei mai iubiţi cântăreţi gălăţeni, dar s-a făcut remarcat şi ca textier, compozitor, şi actor, fiind răsplătit de-a lungul vremii cu numeroase premii şi distincţii.
Durere fără margini la înmormântarea celor patru studente moarte în ac...
Îndurând ploaia, câteva sute de gălăţeni, mari iubitori ai muzicii uşoare cântate de-a lungul vremii de Alexandru Jula, au dorit să îi aducă un ultim omagiu regretatului artist la biserica ”Mavramol” din Galaţi, unde a avut loc slujba de înmormântare.
”Este vocea tinereţilor mele. După ce s-a dus, simt un mare gol în suflet. Am crescut cu melodiile lui şi mă consolează doar gândul că pot să îmi reaminti mereu de el prin muzica uşoară pe care a lăsat-o moştenire. Rămas bun, maestre!”, ne-a declarat Iulia Munteanu (70 de ani).
”M-a emoţionat mereu pasiunea pe care o punea în tot ce făcea. Cânta cu sufletul şi asta este ceva ce nu prea mai auzi astăzi. Ne-a lăsat o zestre tare frumoasă de melodii de muzică uşoară şi trebuie să ne bucurăm de ea, dar şi să ne amintim de Alexandru Jula ca o mare personalitate, pentru că asta a fost”, ne-a declarat un alt gălăţean, Miron Viziru (78 de ani).
Sicriul a fost scos din biserică în aplauzele gălăţenilor prezenţi la slujbă, iar cortegiul funerar s-a oprit apoi la Teatrul Muzical "Nae Leonard", pe scena căruia Alexandru Jula a cântat câteva decenii. Maestrul Alexandru Jula a fost înmormântat în cimitirul ”Eternitatea”.
Alexandru Jula a murit duminică, 3 iunie 2018, cu o lună înainte să împlinească 84 de ani. Artistul şi-a dorit să fie înmormântat la Galaţi, oraş în care a trăit 65 de ani, şi nu în localitatea în care s-a născut (Şimleul Silvaniei, judeţul Sălaj).
Biografia lui Alexandru Jula
Alexandru Jula s-a născut pe 24 iulie 1934, în Şimleu Silvaniei. A fost interpret român de muzică uşoară, compozitor, textier, actor, cupletist. A debutat în televiziune la 23 august 1962, iar la radio pe 1 ianuarie 1963.
De la 1 octombrie 1954 intră în echipa Teatrului Muzical „Nae Leonard” din Galaţi, secţia estradă. Acolo debutează în spectacolul „Sugestii şi reclamaţii” cu piesele „E toamnă iar” (Şt. Kardoş) şi „Povestea cu Ileana Cosânzeana” (Nicolae Kirculescu).
Între 1965-1971 colaborează şi la premierele Teatrului „Constantin Tănase" din Bucureşti („Carnaval la Tănase", „Aventurile unei umbrele", „Al optulea magnific", etc), numărându-se printre invitaţii permanenţi ai spectacolelor Capitalei.
Din 1972, timp de 8 ani, este cooptat şi în colectivul Teatrului „Fantasio" din Constanţa. Alături de Ionel Miron şi de Ilona Moţica a montat spectacolul „Fantasio Studio 1" jucat în stagiunile 1970/1971 şi 1971/1972 ale teatrului constănţean. Tot alături de Ionel Miron a realizat spectacolul gălăţean „Doi pe un balansoar... muzical" care a înregistrat peste 350 de reprezentaţii.
Primul single (realizat în 1966 împreună cu Ionel Miron) este urmat de alte 4 apariţii personale, dintre care discul editat în 1968 înregistrează vânzări considerabile (conţine piesele "Soţia prietenului meu", "Floare albă din Pireu" şi coveruri).
Înmormântarea lui Alexandru Jula
De-a lungul timpului a participat la festivaluri naţionale şi internaţionale unde a câştigat mai multe premii:
- Este laureat al Concursului de creaţie şi Interpretare "Melodii '79" pentru interpretarea piesei "Am auzit de dragoste" (V. Veselovschi).
- În 1968 participă la Festivalul de la Berlin.
- În 1978 participă la Festivalul de la Poznan, Polonia.
- La Festivalul de muzica uşoară de la Mamaia participă în 1966 şi în 1969.
- In anul 1998, la Constanţa primeşte Diploma de Excelenţă la Festivalul Naţional al Teatrelor de Revistă.
- În anul 2000 obţine Premiul Naţional de Revistă.
- În 2002 primeşte Diploma de Onoare în cadrul Galei Muzicii Uşoare Româneşti "O zi printre stele" a Ministerului Culturii şi Cultelor.
- Tot în anul 2002 este desemnat Cetăţean de Onoare al municipiului Galaţi.
- în 2004 a fost decorat de Ion Iliescu (preşedintele României la acea vreme) cu Ordinul „Meritul Cultural”,  în rang de Comandor. Distincţia a fost acordată artistului cu ocazia împlinirii a 50 de ani de carieră.
