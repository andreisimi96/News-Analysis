29 mai 2018, 14:16
FOTO via Shutterstock
Conform unui studiu realizat de către GPeC şi iSense Solutions, 53% dintre românii cu access la internet, adică aproape 6 milioane de utilizatori, au realizat în ultimul an cumpărături online cel puţin o dată pe lună, cu o creştere de 9% faţă de aceeaşi perioadă din 2016-2017.
PayU: Piaţa de e-commerce va depăşi pragul de 3 miliarde de euro
De asemenea, în ultimele 12 luni cumpărăturile online au devenit mai populare pentru categorii noi de clienţi, cea  mai mare creştere, de la 36% la 51%, fiind înregistrată pentru segmentul de vârstă de 45-54 ani. O creştere importantă se vede şi în categoria de vârstă între 35-44 ani, de la 51 la 58%, în timp ce pentru utilizatorii cu vârsta între 18-34 ani datele s-au păstrat la acelaşi nivel ca în perioada 2016-2017.
Cu toate acestea, deşi apetitul românilor ce optează pentru a face cumpărături online a crescut, în medie aceştia apelează tot la magazinele online cu care sunt obişnuiţi. Astfel, ca şi în perioada 2016-2017 românii au vizitat în medie câte 9 magazine, cu o frecvenţă de 3-4 ori pe săptămână.
Principalele motive ale achiziţiilior online rămân aceleaşi, printre ele numărându-se timpul redus, posibilitatea de a compara preţurile de la diferite magazine şi o varietate tot mai mare a produselor pe care le pot comanda din mediul online.
Pentru cei ce nu sunt încă adepţii cumpărăturilor online, conform cercetării realizate de GPeC şi iSense Solutions, 65% dintre respondenţii studiului au menţionat că nu au încredere în faptul că produsele prezentate pe site-uri corespund, de fapt, realităţii. 58% dintre români aleg să facă cumpărături din magazinele fizice pentru a putea alege şi testa pe loc produsele pe care şi le doresc, iar 46% dintre respondenţi se tem de o eventuală fraudă atunci când fac cumpărături online.
Ce s-a vândut cel mai bine în ultimele 12 luni
În continuare, produsele electronice şi electrocasnice, articolele vesimentare şi accesoriile fashion, calculatoarele şi laptopurile, cât şi produsele cosmetice şi farmaceutice ocupă primele locuri în preferinţele cumpărătorilor online.
Categorii ce au atras cel mai mare număr de clienţi noi sunt fashion, cu o creştere de la 80% în 2017 la 86% în 2018, urmată de serviciile de turism şi hoteliere, cu o medie de la 70% la 77%, şi cărţi, de la 67% la 72%.
De ce cumpără românii online?
Principalele motive pentru care românii aleg să cumpere online se păstrează şi în 2018, diferenţele faţă de datele înregistrate în perioada 2016-2017 fiind relativ de mici. Astfel, 70% dintre respondenţii studiului aleg un magazin online pentru a economisi timp, iar 50% dintre români preferă shopping-ul online pentru varietatea mare de produse găsite şi posibilitatea de a compara uşor ofertele de la diferite magazine.
De asemenea, 48% dintre cumpărătorii online cred că preţurile sunt mai accesibile în mediul online, în timp ce 46% dintre aceştia spun că şi-au găsit produsul dorit doar pe internet. Comoditatea achiziţiilor online este un alt criteriu important pentru 40% dintre respondenţi.
Atunci când aleg să achiziţioneze un produs de pe un anumit site, principalele criterii de evaluare sunt: preţul, încrederea pe care o oferă magazinului online, timpul de livrare, calitatea informaţiilor prezentate pe site şi uşurinţa procesului de cumpărare.
Plata online cu cardul, în creştere
Şi în 2018, 76% dintre români aleg să plătească în numerar la primirea coletului, raportul fiind cu constant cu cel din 2016-2017, respectiv 78% dintre respondenţi. 
O creştere de 21% se remarcă şi în valoarea sumelor plătite cu cardul, de la 1.489 lei în perioada 2016-2017 la 1.793 lei în ultimele 12 luni. Pentru magazinele online din străinătate, românii au cheltuit în medie 281 euro în perioada 2016-2017, valoarea crescând uşor în 2018, şi anume 301 euro.
În ceea ce priveşte plata online, lipsa încrederii în oferirea datelor de pe card este în continuare principalul motiv pentru care românii aleg să plătească numerar, 70% în 2018 faţă de 65% în 2017. Alte motive enunţate de respondenţii studiului sunt teama de a nu fi fraudaţi (47%) şi perioada lungă în care şi-ar recupera banii în cazul unei eventuale fraude (35%). 
