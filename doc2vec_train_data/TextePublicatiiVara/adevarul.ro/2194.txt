Opinia specialistului. Când ar trebui să semneze Iohannis revocarea şefei DNA
8 iunie 2018, 18:50
Klaus Iohannis şi Laura Codruţa Kovesi
Avocata Elenina Nicuţ, care a învins Curtea Constituţională în instanţă, susţine că preşedintele Klaus Iohannis trebuie să semneze „de îndată“ revocarea Laurei Codruţa Kovesi de la şefia DNA, deşi CCR nu i-a impus un termen anume preşedintelui. Deputatul PSD Florin Iordache avansase termenul de 30 de zile, însă Elenina Nicuţ îl contrazice: „E o prostie“. O altă strategie ar fi ca Iohannis să amâne decretul, cu riscul de a plăti politic.
Toader: Aşteptăm ca preşedintele să citească motivarea Curţii, să înţe...
45 de zile? 30 de zile? Imediat? Câteva luni? Care este termenul în care preşedintele Klaus Iohannis trebuie să semneze decretul privind revocarea şefei DNA?
Avocata Elenina Nicuţ susţine că şeful statului este obligat să o demită pe Kovesi imediat, cu toate că CCR nu i-a impus un termen preşedintelui. „Decretul de revocare trebuie semnat «de îndată» după ce decizia Curţii este publicată în Monitorul Oficial. Aceasta este singura soluţie, în lipsa unui alt termen juridic impus de lege, de Constituţie sau de CCR“, a declarat Elenian Nicuţ pentru „Adevărul“. Decizia CCR a fost publicată joi seară în Monitorul Oficial.
Deputatul PSD Florin Iordache, preşedintele Comisiei pentru modificarea legilor Justiţiei, a propus un  termen de 30 de zile, similar cu cel din contencios-administrativ. „Iordache vorbeşte prostii. Chiar în motivarea deciziei CCR a spus că nu se poate discuta în termeni de contencios administrativ“, a reacţionat Elenina Nicuţ, care a a învins Curtea Constituţională în instanţele judecătoreşti.
Alţi jurişti au mai avansat termenul de 45 de zile, în care Parlamentul este obligat să îndrepte o lege declarată neconstituţională de CCR. „Termenul de 45 de zile se aplică sesizărilor de neconstituţionalitate ridicate pe o lege sau pe un articol de lege. În cazul Kovesi, vorbim despre un conflict juridic de natură constituţională, deci e cu totul altceva. În cazul în care un articol de lege este declarat neconstituţional, acel articol este suspendat timp de 45 de zile, după care, dacă Parlamentul nu-l modifică, îşi încetează definitiv efectele. Deci există o sancţiune clară. Pe speţa Kovesi, dacă Iohannis nu semnează decretul, nu este prevăzută nicio sancţiune“,explică avocata Nicuţ.
Pe de altă parte, în lipsa unui termen impus de CCR, preşedintele Klaus Iohannis ar putea refuza să semneze revocarea Codruţei Kovesi până în primăvara anului viitor, când expiră mandatul şefei DNA, însă riscă să fie suspendat de PSD pe motiv că nu respectă o decizie a CCR.
