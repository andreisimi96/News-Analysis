13 iunie 2018, 22:25
Chindia a ratat şansa de a reveni pe prima scenă a fotbalului românesc după o pauză de 20 de ani
FC Voluntari va juca şi în sezonul viitor în Liga 1. Echipa lui Adi Mutu a pierdut la limită, 0-1, returul de la Târgovişte, dar s-a impus la loviturile de departajare şi va mai bifa încă un sezon pe prima scenă a fotbalului românesc. Jucătorii Chindiai nu au fost în stare să marcheze niciun gol în poarta lui Mincă la loviturile de la 11 metri.
FC Voluntari se impusese în partida tur cu 1-0, dar Chindia a reuşit să egaleze situaţia la general la Târgovişte, prin golul marcat de Denis Ciobotariu (67). Cele două echipe au ajuns la loviturile de departajare, unde ilfovenii au marcat de trei ori, prin Florin Cernat, Laurenţiu Marinescu şi Mircea Leasă, în timp ce jucătorii târgovişteni au ratat de trei ori (Mihai Mincă a apărat două şuturi).
În faţa a peste 7.000 de spectatori, FC Voluntari a început mai bine, dar a fost dominată în multe faze de Chindia, care a fost aproape să marcheze şi golul doi.  
Chindia a dominat trei sferturi din meci şi a avut ocazii prin Martac (42), Neguţ (56), reuşind să marcheze în min. 67, prin tânărul Ciobotariu (fiul fostului internaţional Liviu Ciobotariu), cu capul din centrarea lui Cherchez.
Echipa antrenată de Adrian Mutu a fost apatică în cea mai mare parte a timpului, dar şi-a creat o ocazie bună prin Marinescu (47), iar Ionuţ Balaur (2) a ratat şansa golului din poziţie ideală.
FC Voluntari a mai disputat un baraj pentru menţinerea în Liga I, la finalul sezonului 2015-2016, 3-0 şi 0-1 cu UTA.
Chindia a ratat şansa de a reveni pe prima scenă a fotbalului românesc după o pauză de 20 de ani.
Au promovat din liga secundă Dunărea Călăraşi şi FC Hermannstadt, retrogradând Juventus Bucureşti şi ACS Poli Timişoara.
