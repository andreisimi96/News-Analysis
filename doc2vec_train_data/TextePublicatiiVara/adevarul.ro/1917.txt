7 iunie 2018, 13:48
Directorul Sistemului de Gospodărire a Apelor Dâmboviţa, Dănuţ Bâzgu, spune că rezultalele sunt bune, nefiind înregistrate depăşiri ai parametrilor legali
Au apărut rezultatele probelor prelevate de autorităţi de la gura de scurge în Râul Ialomiţa, acolo unde o firmă care produce coloranţi ar fi deversat albastru ultramarin. Pe reţelele de socializare au apărut fotografii şi filmuleţe cu apa albastră care se deversează dintr-un canal colector direct în Râul Ialomiţa. Autorităţile nu au găsit nereguli şi dau vina pe cei care au postat pe reţelele de socializare acele imagini.
Directorul Sistemului de Gospodărire a Apelor Dâmboviţa, Dănuţ Bâzgu, spune că rezultalele sunt bune, nefiind înregistrate depăşiri ai parametrilor legali. De asemenea, mai spune că pozele şi filmuleţe sunt trucate, în sensul că cei care le-au realizat ar fi pus chiar ei colorant în apă pentru a se răzbuna pe firmă, fiind foşti angajaţi.
"Am fost ieri şi cu domnul prefect la faţa locului. Pozele cu trucate, fotoshophate. Am luat la picior toată zona aceea. Ne-au ieşit problele. Nu sunt depăşiri de indicatori ale acestui compus. În aceste condiţii, organele ar trebui să îi strângă cu uşa pe cei care au distribuit şi care au fost salariaţi ai firmei aceleia. Nu îşi pot bate joc de nişte salariaţi, că am stat trei zile după fundul lor. Trebuie traşi la răspundere aceşti indivizi. Dacă nu e falsificată poza, înseamnă că ei au aruncat un sac de substanţă în apă. Nouă ne-a ieşit o valoare de 438 faţă de 600 în dreptul ţevii şi de 28 în albia râului. Conducta de evacuarea de ape tehnologice, epurate vine de la firmă pentru că au voie să deverseze", spune directorul. 
Mai multe fotografii în care apele râului Ialomiţa s-au făcut albastre au devenit virale pe Facebook. Autorităţile au început investigaţii, deşi s-a speculat că fotografiile ar putea fi trucate. Jurnaliştii „Adevărul“ au verificat: apele chiar s-au făcut albastre în zona comunei Doiceşti, la 10 km de Târgovişte.
Nici animalele care pasc în apropiere nu se ating de apa albastră. Un localnic plecat de ani de zile în străinătate, venit pentru câteva zile acasă, s-a plimbat prin locurile copilăriei şi a rămas fără cuvinte când a văzut că pe râul Ialomiţa curge vopsea albastră. A mers pe cursul apei şi a ajuns la sursa acestei situaţii: un canal de deversare, pe care a încercat să îl astupe cu pietrele de pe râu... şi ele colorate cu albastru.
Sătenii se tem să vorbească. „Păi nu ştiu nimic. Nu lucrez acolo. E normal să se deverseze? Că ştiţi situaţia, de ce să ne ascundem după degete? Ce o fi în pânza asta freatică. Eu nu mai beau, mi-am făcut puţ."
O femeie e mai curajoasă şi recunoaşte că din cauza poluării nici pomii nu ar mai rodi cum trebuie. „E albastru ultramarim. Şi pomii sunt afectatţi. Frunzele se încreţesc, de la fum. Fumul acela miroase urât. Sulf, aşa ceva...e foarte urât".
"Să vedem ce măsuri va lua Garda de Mediu, transformată în instituţie cu rol decorativ atunci când vine vorba de protecţia mediului. De mult timp închide ochii la poluarea masivă făcută de Nubiola care degajă absolut ilegal în atmosferă gaze toxice. Şi iată că poluează şi râul Ialomiţa. Nu doar cum se vede aici, ci şi pe ascuns, printr-un canal ilegal care ajunge direct în râu. De fiecare dată Garda de Mediu declară că a fost în control şi nu a constatat nimic. 
Deşi fumul şi gazele toxice sunt emise în mod continuu, zi şi noapte, le vede orice trece prin Doiceşti. Iar localnicii sunt otrăviţi constant (au murit şi familiile de albine ale apicultorilor), chiar şi deasupra oraşului Târgovişte ajunge în mod constant acest fum toxic, mai ales noaptea. Am dovezi! 
E timpul pentru o anchetă! Inclusiv una jurnalistică! Să vedem şi noi de ce sunt acoperite aceste fărădelegi şi abuzuri. Nu se mai poate aşa",  spune preşedintele Consiliului pentru Transparenţă Locală Târgovişte, Valentin Grigore, cel care a distribuit prima dată fotografii cu apa albastră.
