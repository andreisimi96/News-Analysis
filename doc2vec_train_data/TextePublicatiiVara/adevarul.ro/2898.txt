13 iunie 2018, 10:50
Primarul din Truşeni, democratul Ion Apostol, şi preşedintele întovărăşirii pomicole din localitate au fost reţinuţi pentru 72 de ore. Aceştia sunt cercetaţi penal pentru abuz în serviciu.
Mărfuri de circa 1 milion de lei din Ucraina, transportate peste râul ...
Un grup de persoane, printre care actualul primar, dar şi preşedintele întovărăşirii pomicole din localitate, ar fi organizat o schemă de deposedare a terenurilor din localitate. Mai exact, deposedarea întovărăşirii pomicole din localitate de loturi de pământ cu ulterioara vânzare a acestora unor terţi.
Potrivit materialelor cauzei, membrii grupului ar fi identificat doritori de a intra în posesia terenurilor, după care, contra unor sume de bani, care se ridicau până la 10.000 de euro pentru un teren, le-ar fi legalizat prin falsificarea mai multor documente. 
Pentru a da o tentă legală tranzacţiei, bănuiţii ar fi falsificat certificate de proprietate, dându-le numere de înregistrare fictive, prin care se atesta dreptul beneficiarului  asupra terenurilor. 
De regulă, cumpărătorii primeau dreptul de proprietate cu un număr de înregistrare din anii 90, atunci când s-ar fi constituit întovărăşirea pomicolă şi, prin urmare, puteau fi consideraţi membri ai întovărăşirii cu drepturi depline asupra terenurilor. Asta chiar dacă tranzacţiile , de facto, se desfăşurau în perioada de după anii 2000. 
De asemenea, investigaţiile continuă şi în privinţa altor persoane din administraţia locală, participaţia cărora urmează a fi probată.
Urmărirea penală a fost pornită de către Procuratura anticorupţie, iar în prezent se întreprind toate acţiunile necesare pentru stabilirea întregului cerc de suspecţi şi valoarea prejudiciului cauzat administraţiei publice locale.
