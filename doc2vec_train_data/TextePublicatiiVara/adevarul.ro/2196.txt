Mircea Tudosie este noul director general provizoriu al Poştei Române
8 iunie 2018, 18:51
Mircea Tudosie este noul director general provizoriu al Companiei Naţionale Poşta Română, a anunţat, vineri, Ministerul Comunicaţiilor şi Societăţii Informaţionale (MCSI).
Directorul general al Poştei, Costin Tudor, a demisionat din funcţie d...
Tudosie este şeful Oficiului Poştal Municipiul (OPM) Bucureşti şi el îl înlocuieşte pe Costin Tudor, care a demisionat din funcţie în urmă cu două zile.
„În decursul zilei de astăzi, 8 iunie a.c., a avut loc şedinţa Consiliului de Administraţie al Companiei Naţionale Poşta Română S. A. în care s-a hotărât numirea ca director general provizoriu a domnului Mircea Tudosie. Această decizie a fost luată prin votul unanim al membrilor Consiliului de Administraţie al Companiei Naţionale Poşta Română SA”, precizează instituţia într-un comunicat citat de Agerpres.
În data de 6 iunie, Poşta Română a anunţat că directorul general interimar Costin Tudor şi-a înaintat demisia de la conducerea operatorului naţional de servicii poştale. „În doar două luni, am pus bazele unor demersuri concrete pentru ca Poşta Română să intre într-un proces real de modernizare şi dezvoltare şi cred că acest proces trebuie să continue, pentru ca dezideratul de a redeveni o companie credibilă şi respectată să fie atins”, a spus atunci Costin Tudor.
Costin Tudor a fost numit în funcţie în data de 2 aprilie şi el l-a înlocuit pe Ovidiu Ioan Secară. Înaintea lui, funcţia a fost ocupată de Elena Petraşcu, numită în data de 15 februarie 2018.
Poşta Română, companie naţională înfiinţată conform Legii 31/1990, şi nu o instituţie publică, este deţinută de statul român, prin Ministerul Comunicaţiilor şi pentru Societatea Informaţională (MCSI), în proporţie de 75%, şi de Fondul Proprietatea (FP) în proporţie de 25%.
