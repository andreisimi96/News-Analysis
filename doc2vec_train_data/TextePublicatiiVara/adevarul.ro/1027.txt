Cele mai mari şanse de a prelua banca tehnică a CFR-ului le are Edward Iordănescu, utima oară la Astra.
”MULŢUMIM, DAN PETRESCU!
Clubul CFR 1907 Cluj şi antrenorul care ne-a adus al 4-lea titlul de campioană, Dan Petrescu, au ajuns la un acord amiabil pentru rezilierea contractului!
Familia CFR îi mulţumeşte pentru toată munca depusă în acest sezon încununată cu titlul de campioană! Cifrele extraordinare pe care echipa noastră le-a avut sub comanda lui Dan Petrescu arată încă o dată că munca, dăruirea sa şi a întregului staff tehnic nu au fost în zadar: 79 de puncte, 54 de goluri marcate, doar 19 goluri primite, neînvinşi pe teren propriu, 22 de meciuri fără gol primit, iar în final TITLUL DE CAMPIOANĂ A ROMÂNIEI. Fără doar şi poate, Dan Petrescu şi-a lăsat amprenta asupra CFR-ului. Cu experienţa sa a reuşit să formeze la Cluj un grup extrem de unit, grup care în cele din urmă a învins. Cei buni vor triumfa mereu, iar noi am demonstrat deja că suntem cei mai buni din România şi vom lupta pentru a reveni în elita fotbalului European aşa cum v-am obişnuit.
Împreună am scris o frumoasă pagină în istoria clubului nostru!
Mister, îţi urăm multă baftă în continuare în cariera de antrenor! Clujul va rămâne mereu casa ta!
Mulţumim!”, se arată în comunicatul grupării din Gruia.
Dan Petrescu va semna curând un contract cu o echipă din China, unde va câştiga mult mai mult ca la CFR. 
