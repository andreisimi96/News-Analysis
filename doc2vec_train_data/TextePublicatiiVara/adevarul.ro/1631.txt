6 iunie 2018, 14:30
Liderul PSD Iaşi, Maricel Popa, susţine că din judeţul Iaşi vor pleca la mitingul de sâmbătă în jur de 5.000-6.000 de persoane.
Chirica, despre plecările din PSD: Era prognozabil. Ponta va reuşi să ...
Surse din cadrul filialei afirmă că sunt greu de găsit autocare şi că unii transportatori au solicitat preţuri şi cu 50 la sută mai mari pentru închirierea unui mijloc de transport. De regulă, închirierea unui autocar pe ruta Iaşi-Bucureşti costă aproximativ 3.500 de lei, însă potrivit unor social-democraţi, există transportatori care cer peste 5.500 de lei.
”Ne descurcăm, vor pleca de la Iaşi 5-6.000 de oameni. Deplasarea se va face cu autocare, maşini mici, dar şi cu trenul. Vor fi trei puncte de plecare în judeţ - Iaşi, Paşcani şi Târgu Frumos. Nu a fost complicată mobilizarea. Sunt comune unde la început aveam 50 de oameni care voiau să meargă, acum sunt o sută”, a declarat pentru News.ro liderul PSD Iaşi, Maricel Popa.
Din municipiul Iaşi vor pleca la miting aproximativ 500 de oameni, care vor fi îmbarcaţi în zece autocare.
Primarii şi consilierii locali PSD din judeţ au fost sfătuiţi să folosească maşinile proprii pentru deplasarea către Bucureşti.
”Din judeţul Iaşi vor pleca câteva sute de maşini”, a mai spus Maricel Popa.
