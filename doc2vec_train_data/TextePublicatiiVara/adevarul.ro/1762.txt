6 iunie 2018, 19:32
Mai bine mai târziu decât nicioadată. Aşa se poate spune despre începerea lucrărilor de reabilitare la una dintre cele mai vechi clădiri din municipiul Buzău: fostul spital Brătianu, de pe bulevardul Nicolae Bălcescu. Clădirea zace în paragină de aproape două decenii.
* După reabilitare, în clădire va funcţiona un centru muzeal iar de jur împrejur, va fi amenajată o grădină publică în care buzoienii se pot relaxa. 
O clădire simbol a municipiului Buzău va fi readusă la viaţă, cu bani europeni. Este vorba despre imobilul de pe bulevardul Nicolae Bălcescu, unde zeci de ani a funcţionat Spitalul Brătianu.
Marţi,  a  avut loc semnarea contractului de atribuire a lucrărilor către firma care a câştigat licitaţia organizată de Consiliul Judeţean Buzău.  Acest  lucru  ar fi putut  avea loc mai fi  devreme, dat fiind faptul în luna august a anului trecut a fost semnat contractul de finanţare,  prin care Consiliul Judeţean Buzău a primit bani europeni pentru realizarea acestui proiect. 
Din cauza legislaţiei greoaie privind atribuirea lucrărilor finanţate din fonduri publice, procedura s-a prelungit timp de câteva luni. In plus , rezultatul licitaţiei de atribuire a lucrărilor a fost contestat,  iar contestaţia a fost judecată la toate instanţele, până când s-a dat o decizie definitivă.
Aproape 4 milioane de euro din bugetul de investiţii al Uniunii Europene vor fi alocate pentru modernizarea clădirii cu valoare de patrimoniu. Este primul proiect din judeţul Buzău finanţat de Uniunea Europeană în cadrul Programului Operational Regional 2014-2020.  
Nu doar clădirea fostului spital Brătianu va fi renovată, ci şi zona de jur-împrejurul imobilului. Reprezentanţii Consiliului Judeţean spun că în zonă va fi amenajată o grădină publică, cu o fântână arteziană şi băncuţe, unde buzoienii se pot relaxa în timpul liber. 
Totodată, în cadrul centrului muzeal vor avea loc şi activităţi culturale: spectacole, lansări de carte sau diferite alte evenimente artistice.
