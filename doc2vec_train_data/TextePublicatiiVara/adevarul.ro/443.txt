30 mai 2018, 09:54
Jaful s-a petrecut intr-un cartier rezidential
Clipe de groază pentru soţia şi copilul unui manager de companie naţională. Un bărbat îmbrăcat cu o vestă pe care scria Poliţia şi cu o cagulă pe faţă a pătruns în curtea casei, unde i-a ameninţat pe femeie şi pe copil cu un cuţit, după care a plecat cu o sumă importantă de bani.
Toate la aceeaşi oră. Când vor evolua azi Simona Halep, Mihaela Buzărn...
Jaful s-a petrecut pe 14 Mai, în jurul orei 16.00, într-o zonă rezidenţială din Oradea, iar jafului i-au căzut victime copilul şi soţia lui Remus Cotuţ, managerul general pe Europa al companiei britanice Faist Mekatronic, cunoscut furnizor de componente pentru infrastructura telecom şi industria auto.
În ziua respectivă, Mădălina Cotuţ era singură cu copilul. Se întorsese cu acesta de la şcoală şi a deschis poarta cu telecomanda, ca să intre cu maşina în curte, fără să vadă că în urma ei s-a furişat un individ îmbrăcat în negru, cu mănuşi, cagulă pe faţă şi înarmat cu un cuţit. Odată pătruns, necunoscutul a înşfăcat copilul şi i-a pus cuţitul la gât, cerându-i femeii să intre toţi în casă, scriu jurnaliştii de la ebihoreanul.ro.
Potrivit unor surse, bărbatul a încătuşat-o pe femeie şi i-a ameninţat copilul. Hoţul a cerut să afle unde sunt bunurile de valoare, bijuteriile şi banii. A plecat în final cu 15 mii de euro, un telefon şi o maşină de teren pe care a abandonat-o apoi în oraş, în cartierul Rogerius, în apropierea unui bloc de garsoniere din strada Ovidiu. Imediat ce s-a găsit maşina, poliţiştii au înconjurat străzile Ovidiu şi Moldovei, au interzis accesul în apropierea maşinii, pe care au cercetat-o în detaliu, ca să caute eventuale amprente, ba au adus chiar şi câini de urmă, în încercarea de a stabili direcţia în care putea să plece individul care a abandonat-o. Fără niciun rezultat, însă.
Chiar dacă de la producerea jafului au trecut mai bine de două săptămâni, făptaşul nu a fost prins. În tot acest timp, autorităţile nu au făcut publice informaţii cu privire la semnalmentele lui, pe motiv că stadiul cercetărilor nu le permite acest lucru.
"Dosarul se află în cercetare la IPJ Bihor, Serviciul de Investigaţii Criminale, sub supravegherea unui procuror din cadrul Parchetului de pe lângă Judecătoria Oradea. Nu putem transmite date privind cercul de potenţiali suspecţi. Imaginile video urmează a fi folosite la soluţionarea dosarului", a transmis Parchetul de pe lângă Judecătoria Oradea.
Familia nu a dorit să comenteze incidentul.
Modul în care individul a acţionat în acest caz seamănă izbitor cu cazul directoarei un bănci comerciale din Oradea, jefuită anul trecut în propria casă, după ce a fost legată de scaun împreună cu soţul acesteia. Şi în acel caz, atacatorul avea haine de angajat al Ministerului de Interne, iar după comiterea jafului a plecat cu maşina familiei, pe care mai târziu a abandonat-o. Nici în acest caz, infractorul nu a fost prins.
