Mohammad Salah (25 de ani) a părăsit terenul în lacrimi în minutul 30 al finalei Ligii Campionilor, iar mulţi au speculat că pentru el visul Mondialului s-a încheiat.
Sergio Ramos îi transmite însănătoşire grabnică lui Mohamed Salah
Mohammad Salah are la dispoziţie 17 zile pentru a se reface în vederea turneului final din Rusia. În acest moment, există o singură certitudine: starul lui Liverpool va fi inclus în lotul Egiptului pentru Cupa Mondială.
Mai departe însă, nimic nu e clar. Există informaţii potrivit cărora Salah va rata primul meci al Egiptului la CM 2018, la 15 iunie, contra Uruguay.
Starul lui Liverpool rămâne însă optimist şi a avut o reacţie pe Twitter, după accidentarea suferită la umăr. 
„A fost o noapte foarte grea, dar eu sunt un luptător. În ciuda previziunilor, sunt încrezător că voi fi în Rusia şi vă voi face mândri. Dragostea şi susţinerea voastră îmi dau puterea de care am nevoie“, a scris Salah.
