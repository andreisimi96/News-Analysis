26 mai 2018, 23:29
A fost scandal mare, la Pănătău, în judeţul Buzău. Orbită de o furie neînţeleasă de nimeni, o localnică a băgat spaima în oameni după ce a spart geamurile unor maşini şi de la câteva clădiri, apoi a distrus un gard şi câteva grădini cu flori. Criza de nervi a femeii a început vineri, cu agresarea unei vânzătoare din Pătârlagele. Printre păgubiţi se află şi un primar.
Furau biciclete din oraş şi le vindeau la ţară, la preţuri dubios de m...
Sătenii din Plăişor au mai avut de-a face cu Elena A., cunoscută pentru desele accese de nervi. Ca în acest weekend, însă, femeia de 40 de ani niciodată nu s-a mai dat în spectacol.
În cursul zilei de vineri, aceasta a mers în oraşul Pătârlagele unde şi-a vărsat toată furia pe oamenii din două puncte comerciale. I-a dat cu sticla în cap vânzătoarei unui magazin din centrul localităţii, a mers apoi la Liceul din Pătârlagele din curtea căruia a rupt aproape toţi trandafirii, după care şi-a vărsat nervii pe angajaţii unei brutării din localitate.
Agresoarea a fost luată pe sus de poliţiştii chemaţi prin apel la 112 de vânzătoarea rănită la cap, însă a fost lăsată să plece din secţia de poliţiei în cursul nopţii. Sâmbătă, femeia s-a enervat şi mai tare după ce fostul soţ, îngrijorat de starea în care ajunsese Elena, a mers în satul Plăişor pentru a lua copilul din fosta locuinţă conjugală. 
Buzoianca a ajuns până în satul Cândeşti, cu autobuzul, unde în semn de protest pentru ce-i făcuse fostul soţ s-a întins pe asfalt, pe DN 10, blocând circulaţia mai mult de un sfert de oră. Potrivit unui martor, se formaseră coloane pe ambele sensuri, până când femeia a fost alungată de pe drum. 
Tot cu un mijloc de transport în comun a revenit în comuna Pănătău, unde după-amiază avea să recidiveze în criza de nervi. Printre păgubiţi s-a aflat chiar primarul din Pănătău.
”În jurul orei 17.00, a spart geamurile la două case ale unor rude ale ei din satul Plăişor, a rupt florile din parcul Primăriei, ghivecele de flori distruse din faţa Primăriei după ce ieri a rupt florile din interiorul Primăriei. A spart geamurile dispensarului, geamurile maşinii mele şi a soţiei, uşa şi două geamuri de la casa mea. Problemele sunt mai vizibile şi mai mari acum dar ea mereu a făcut scandal. Lumea e speriată”, a declarat Nicolae Stoica, primarul din Pănătău.
Oamenii din sat au fost foarte aproape de o revoltă, în cursul după-amiezii, supăraţi că agresoarea a fost lăsată în libertate, deşi considerau că faptele ei au fost de o gravitate ieşită din comun. 
Potrivit primarului din Pănătău, Elena provine dintr-o familie în care nu s-a respectat legea: tatăl ei a fost liberat recent din închisoare iar fraţii au zeci de amenzi neplătite pentru tulburarea liniştii publice. Nimeni nu ştie ce i-a declanşat femeii criza de nervi din aceste zile, de la care i s-a tras sâmbătă seara internarea la un spital de neuropsihiatrie, pentru expertizare.
