12 iunie 2018, 10:14
Angajatorii români prognozează creşteri respectabile ale numărului de angajaţi în toate regiunile şi majoritatea sectoarelor de activitate. Mai mult de 1 din 4 angajatori planifică angajări în trimestrul 3 al acestui an, conform Studiului ManpowerGroup privind Perspectivele Angajării de Forţă de Muncă.
VIDEO Ce oportunităţi ai în luna iunie 2018 pentru o carieră în Marina...
Acesta arată că 27% dintre angajatorii români preconizează o creştere a numărului de angajaţi în intervalul iulie – septembrie 2018, şi doar 8% anticipează reduceri, ceea ce rezultă într-o Previziune Netă de Angajare ajustată sezonier +13%. Aceasta se îmbunătăţeşte cu 2 puncte procentuale faţă de trimestrul II şi rămâne relativ stabilă în comparaţie cu intervalul iulie - septembrie 2017.
Perspectivele de angajare sunt pozitive în toate cele opt regiuni ale ţării şi opt din zece sectoare industriale. Din punct de vedere regional, cei mai optimişti sunt angajatorii din regiunea Vest, care raportează o Previziune Netă de Angajare de +17%, cu 7 puncte procentuale mai puternică decât în ​​trimestrul precedent şi cu 14 puncte procentuale mai puternică decât în ​​trimestrul III/2017. Angajatorii din regiunea Centru sunt, de asemenea, optimişti, raportând o Previziune Netă de Angajare +16%, cu 1 punct procentual mai slabă decât cea din trimestrul II/2018, dar cu 6 puncte procentuale mai puternică decât cea raportată anul trecut în trimestrul III. Angajatorii din regiunile Nord-Est şi de Sud raportează la rândul lor un declin de 1 punct procentual de la trimestru la trimestru, Previziune Netă de Angajare pentru trimestrul III fiind de +5%, respectiv +8%, în timp ce în perspectivele din regiunea Sud-Vest sunt cu 4 puncte procentuale mai slabe decât în ultimul trimestru, Previziunea situându-se totuşi la un respectabil +8%. În comparaţie cu anul trecut, Previziunile sunt mai slabe în patru din cele opt regiuni, în special în regiunea Nord-Est, unde Previziunea Netă de Angajare de +5%, cea mai puţin optimistă din ţară, este cu 14 puncte procentuale mai slabă decât în ​​trimestrul III /2017.
Când vine vorba de sectoarele de activitate, intenţiile de angajare sunt mixte. Angajatorii din sectorul Industrie prelucrătoare sunt din nou cei mai optimişti din ţară, raportând o Previziune netă de angajare de +28%, cu 2 puncte procentuale mai puternică decât în trimestrul al doilea, dar tot cu 2 puncte procentuale mai slabă decât cea raportată anul trecut în trimestrul III. Cel mai semnificativ declin de la an la an este raportat de angajatorii din Industria extractivă, unde Previziunea Netă de Angajare slăbeşte cu 15 puncte procentuale faţă de trimestrul III/2017 şi cu 5 puncte procentuale faţă de trimestrul II/2018, atingând -11%, cel mai puţin optimist nivel din toate sectoarele analizate şi fiind una din singurele două prognoze negative la nivel naţional, alături de Previziunea de -4% raportate în sectorul Agricultură, vânătoare, silvicultură şi pescuit. Dimpotrivă, cea mai notabilă îmbunătăţire de la an la an se înregistrează în sectorul Finanţe, asigurări, servicii mobiliare şi servicii de afaceri, unde Previziunea Netă de Angajare de +15% este cu 9 puncte procentuale mai puternică decât în ​trim. III/2017.
Cei aflaţi în căutarea unui loc de muncă au şanse să găsească oportunităţi în organizaţii de toate dimensiunile. Cele mai puternice intenţii de angajare sunt raportate de angajatorii mari, cu o Previziune Netă de Angajare de +27%. Planurile cele mai precaute sunt formulate de angajatorii din micro-organizaţii, dar Previziunea netă de angajare de +5% pe care o raportează  aceştia este cea mai puternică (şi singura pozitivă) din ultimul an, îmbunătăţindu-se cu 6 puncte procentuale atât faţă de intervalul aprilie - iunie 2018, cât şi faţă de trim. III/2017.
* Notă: Previziunea Netă de Angajare se obţine făcând diferenţa dintre procentul de angajatori care anticipează o creştere a volumului total de angajări şi procentul de angajatori care prevăd o scădere a angajărilor în locaţia lor, în trimestrul următor. Pentru ţările care au acumulat date cel puţin 17 trimestre consecutiv, printre care şi România, cifrele citate au fost supuse ajustării sezoniere, cu excepţia cazului în care se specifică altfel. 
