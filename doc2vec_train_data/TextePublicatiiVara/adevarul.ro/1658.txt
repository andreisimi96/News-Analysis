6 iunie 2018, 15:29
Banca Mondială a anunţat miercuri că este gata să acorde României o linie de finanţare de 400 de milioane de euro, sumă care ar urma să fie folosită în cazul unor dezastre naturale.
Banca Mondială a îmbunătăţit estimarea de creştere a economiei Românie...
Linia de credit este de tip Cat DDO (Catastrophe Deferred Drawdown Option) şi este gândită pentru ţările care au o nevoie imediată de bani după un dezastru natural.
Detaliile acestui acord au fost stabilite de cele două părţi, iar acesta urmează să fie aprobat de consiliul de administraţie al Băncii Mondiale în a doua jumătate a lunii iunie, potrivit reprezentanţilor instituţiei.
Acest tip de credit face parte dintr-un portofoliu mai larg de instrumente financiare concepute de Banca Mondială pentru ţările care vor un ajutor imediat în cazul unor dezastre naturale.
Reprezentanţii Băncii Mondiale au avertizat, în ultimul raport despre România, despre pericolul pe care l-ar reprezenta pentru economia românească un cutremur major, în principal din cauza expunerii pe care o are zona Bucureşti-Ilfov.
