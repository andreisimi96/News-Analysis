6 iunie 2018, 10:03
Procuratura Anticorupţie anunţă despre transmiterea spre examinare în instanţa de judecată a unui dosar în privinţa a cinci antreprenori, învinuiţi de corupere activă şi abuz de serviciu, cu cauzarea daunelor în proporţii considerabile drepturilor şi intereselor ocrotite de lege ale persoanelor juridice reprezentate de instituţiile statului, soldate cu urmări grave.
James Pettit: Indiferent de rezultatele scrutinului din toamnă, SUA vo...
Din materialele cauzei, s-a constatat că Fondul Ecologic Naţional din cadrul Ministerului Mediului finanţa proiecte ale administraţiei publice locale pentru achiziţionarea lucrărilor de aprovizionare cu apă a diferitor localităţi din raionul Străşeni. 
Drept urmare, primăriile beneficiare de finanţare au organizat licitaţii publice pentru efectuarea lucrărilor sau procurarea obiectelor, iar resursele financiare, în acest sens, au fost acordate de către Ministerul Finanţelor şi parţial, de administraţia publică locală. 
În fapt, instigatorul, proprietar al mai multor societăţi comerciale, gestionate de rudele şi prietenii acestuia, i-a determinat pe ultimii să participe la licitaţiile organizate de primăriile beneficiare ale lucrărilor de apeduct, asigurând astfel numărul necesar de participanţi pentru validarea desfăşurării licitaţiei.  
În continuare, prin înţelegere prealabilă cu primarii localităţilor beneficiare, agentul economic câştiga licitaţia, deşi conform legislaţiei se desemnează câştigătoare oferta cu cel mai mic preţ.
După desfăşurarea mai multor licitaţii cu încălcări, anulate de către Agenţia de Achiziţii Publice, antreprenorul, prin intermediul unei firme gestionate de soţia sa, a fost desemnat câştigător şi a semnat un contract de antrepriză pentru efectuarea lucrărilor de canalizare într-o comună din Străşeni, la un preţ de 17.946.487,57 lei, deşi oferta cea mai mică plasată de o altă societate comercială constituia 11.317.530,86 lei. 
Diferenţa de bani între oferta desemnată câştigătoare şi cea mai mică ofertă este de 6.628.956,7 lei, ceea ce reprezintă, conform legislaţiei penale, daune în proporţii deosebit de mari cauzate bugetului de stat, în special instituţiilor care gestionează cheltuirea banilor publici – Ministerul Mediului şi Ministerul Finanţelor, acţiuni calificate drept urmări grave.
În cadrul urmăririi penale, învinuiţii au încheiat acorduri de recunoaştere a vinovăţiei, iar dacă instanţa îi va găsi vinovaţi, instigatorul, aflat la moment în arest la domiciliu, riscă o pedeapsă de la 6 la 12 ani de închisoare, o amendă de la 6.000-8.000 u.c, cu privarea de dreptul de a exercita anumite activităţi şi chiar lichidarea persoanei juridice; iar coparticipanţii pot fi impuşi la achitarea unei amenzi de la 650-1.150 u.c., închisoare de până la 3 ani, cu privarea de dreptul de a exercita o anumită activitate timp de 2-5 ani. De asemenea aceştia pot fi impuşi la achitarea cheltuielilor de judecată în sumă de 47.064,55 lei.
Pentru recuperarea prejudiciului cauzat au fost aplicate sechestre pe bunuri ale instigatorului în valoare totală de 3.662.895 lei.
