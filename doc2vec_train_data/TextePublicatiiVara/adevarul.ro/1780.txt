6 iunie 2018, 21:46
O fetiţă în vârstă de 6 ani a fost accidentată miercuri, în timp ce traversa strada pe o trecere de pietoni din vecinătatea grădiniţei din localitatea buzoiană Cândeşti.
Potrivit purtătorului de cuvânt al IPJ Buzău, Mihai Drăghiciu, minora a fost acroşată în apropierea unităţii de învăţământ, de un autoturism condus de o buzoiancă în vârstă de 39 de ani, care circula pe DN 10 Buzău-Braşov către localitatea Berca. 
Fetiţa, elevă în clasa pregătitoare la şcoala din localitate, traversa strada împreună cu o altă colegă. "Unul dintre copii a fost acroşat. Acesta a fost preluat de o ambulanţă care se afla în trecere şi transportat la Spitalul Judeţean de Urgenţă Buzău. Fetiţa este stabilă, a fost lovită la mandibulă şi picior şi i se fac investigaţii medicale", a declarat şeful UPU Buzău, medicul Adrian Zoican. 
