6 iunie 2018, 17:03
Proclamat drept miting împotriva abuzurilor, în condiţiile în care "există o putere subterană care parazitează deciziile importante", mitingul PSD, programat pentru sâmbătă, de la ora 20,00, în Piaţa Victoriei s-ar putea derula în semi-întuneric, dacă una dintre cele mai clădiri din zonă va fi cufundată în beznă.
Informaţia a fost furnizată miercuri de Times New Roman, publicaţie care îşi are sediul tocmai în clădirea cu pricina. 
„În caz că nu ştiaţi, noi avem redacţia în Piaţa Victoriei, într-o clădire corporatistă cu perspectivă bună spre Piaţă. Şi tocmai am fost anunţaţi că sâmbătă, începând cu 18:00, se ia complet curentul în clădire pentru 3-4 ore. Tot sâmbătă, dar de la 20:00, e mitingul pesediştilor. Coincidenţă? Sau aşa începe dictatura?”, se arată în postarea publicaţiei pe Facebook .
Reprezentanţii TNR au declarat adevarul.ro că ei au fost anunţaţi de administratorul clădirii că urmează să fie tăiat curentul, pentru nişte "lucrări de mentenanţă".
Contactaţi, reprezentanţii E-Distribuţie Muntenia au spus că nu are programată nicio întrerupere în Piaţa Victoria, fiind posibil ca „reparaţiile să aibă loc doar asupra reţelelor electrice din clădirea respectivă”.
“Referitor la informaţia apărută recent în spaţiul public, conform căreia sâmbătă începând cu orele 18.00 va fi întreruptă alimentarea cu energie electrică în zona Piaţa Victoriei, precizăm că E-Distribuţie Muntenia nu are programate în intervalul şi zona menţionate lucrări de mentenanţă / investiţii în instalaţiile sau reţelele electrice care să afecteze alimentarea cu energie electrică. Programul întreruperilor programate este public şi poate fi consultat pe site-ul companiei: ”
