13 iunie 2018, 14:38
Laura Codruţa Kovesi, Imagine de arhivă, Foto: Adevarul
Secţia pentru procurori a Consiliului Superior al Magistraturii a respins miercuri sesizarea făcută de Inspecţia Judiciară în cazul şefei DNA, Laura Codruţa Kovesi, după ce aceasta şi-ar fi desemnat consilierul judecător Dana Tiţian să facă verificări la două servicii teritoriale.
Toader: Ce face preşedintele este cel mai periculos precedent pentru s...
Decizia CSM de astăzi nu este definitivă, ea putând fi contestată la Curtea Supremă, la completul de judecători specializat în rezolvarea acestui tip de speţe juridice.
Tot astăzi, CSM a decis să amâne pentru data de 20 iunie o decizie cu privire la o a doua sesizare din partea Inspecţiei Judiciare, sesizare ce priveşte refuzul şefei DNA de a participa la audierile comisiei parlamentare ce anchetează alegerile din 2009. Astfel, în 18 aprilie, Inspecţia Judiciară anunţa că a început acţiunea disciplinară faţă de procurorul şef al Direcţiei Naţionale Anticorupţie, Laura Codruţa Kovesi, după ce aceasta a refuzat de mai multe ori să se prezinte la audierile Comisiei parlamentare de anchetă privind alegerile prezidenţiale din 2009. Inspectorii spun că prin neprezentarea la Comisie şi prin necomunicarea informaţiilor solicitate, Kovesi a afectat onoarea profesională şi prestigiul funcţiei de magistrat.
În ceea ce priveşte sesizarea respinsă astăzi de CSmM, în data de 11 aprilie, Inspecţia Judiciară anunţa că a început acţiunea disciplinară faţă de şefa Direcţiei Naţionale Anticorupţie Laura Codruţa Kovesi. Inspectorii judiciari susţineau că Laura Codruţa Kovesi a săvârşit o serie de abateri disciplinare referitoare la controalele tematice, după ce şi-ar fi desemnat consilierul judecător  Dana Tiţian să facă verificări la două servicii teritoriale.
Şefei DNA i se imputa faptul că, "prin desemnarea în calitate de procuror de caz a unui magistrat care se afla într-o vădită stare de incompatibilitate", ar fi încălcat Regulamentul de ordine interioară al Direcţiei  Naţionale Anticorupţie, care se referă la  atribuţiile procurorului şef şi prevede că acesta "urmăreşte repartizarea cauzelor sau, după caz, repartizează cauze în raport cu criterii obiective precum specializarea şi pregătirea procurorului, volumul de activitate, complexitatea şi operativitatea soluţionării cauzelor, conflictele de interese sau incompatibilităţile în exercitarea funcţiei”.
