Un tânăr din judeţul Dâmboviţa a provocat, duminică dimineaţă, un accident în zona localităţii Crăciuneşti, intrând cu maşina într-un autobuz fără pasageri, staţionat pe marginea drumului.
Poliţiştii au stabilit că tânărul nu are permis de conducere, era băut şi a sustras maşina bunicului său. În urma accidentului, două persoane au fost rănite.
Poliţiştii din Dâmboviţa au anunţat, duminică dimineaţă, că un autoturism a intrat în coliziune cu au autobuz staţionat pe marginea drumului, la Crăciuneşti. 
”Autoturismul a fost condus de un tânar care nu posedă permis de conducere şi se afla în stare de ebrietate. Din primele date, se pare că acesta ar fi sustras autoturismul de la bunicul său”, au precizat poliţiştii.
În autobuz nu se aflau pasageri, dar două persoane din autoturism au fost rănite.
Poliţiştii efectuează cercetările la faţa locului pentru a stabili toate împrejurorile producerii accidentului. 
