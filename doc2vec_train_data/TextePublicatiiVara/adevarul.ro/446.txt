30 mai 2018, 09:43
Grecia va fi paralizată de grevă
Ministerul Afacerilor Externe informează cetăţenii români care se află, tranzitează sau doresc să călătorească în Grecia că, pentru data de 30 mai 2018, a fost anunţată grevă generală de 24 de ore, începând cu ora 00:01 şi până la orele 24:00.
Lucrătorii care asigură transportul în comun (autobuze, inclusiv autobuzele Express care asigură legătura cu Aeroportul din Atena şi troleibuze) se vor afla în grevă în intervalul orar 05:00-09:00 şi 21:00 - până la sfârşitul programului orar zilnic. 
Controlorii de trafic aerian vor întrerupe activitatea în intervalul orar 10:00 – 13:00, iar în acest interval orar nicio companie aeriană nu va opera spre şi de pe aeroporturile din Republica Elenă.
Companiile AEGEAN şi OLYMPIC AIR vor anula 6 zboruri şi vor modifica ora de plecare la alte 50 de zboruri. Se recomandă cetăţenilor români să verifice cu operatorii de turism orarul de zbor pentru biletele de avion achiziţionate.
Cetăţenii români pot solicita asistenţă consulară la numerele de telefon ale Ambasadei României la Atena: +302106728879 şi +302106728875, apelurile fiind redirecţionate către Centrul de Contact şi Suport al Cetăţenilor Români din Străinătate (CCSCR) şi preluate de către operatorii Call Center în regim de permanenţă. 
De asemenea, cetăţenii români care se confruntă cu o situaţie cu caracter de urgenţă au la dispoziţie şi telefonul de permanenţă al Ambasadei României în Republica Elenă: +306978996222.
