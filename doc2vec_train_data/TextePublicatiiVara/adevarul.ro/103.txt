Cătălin Rădulescu critică comportamentul colegilor săi din PSD la adresa celor care au ales să i se alăture lui Victor Ponta în Pro România. Foto: Inquam
Cătălin Rădulescu a vorbit despre plecările recente din PSD către formaţiunea lui Victor Ponta, solicitandu-le colegilor săi să nu mai folosească apelative precum „trădători” şi „şobolani”, acestea putând determina migrarea multor altor colegi. Totodată, Rădulescu a explicat că este dreptul fiecăruia de a-şi alege „calea şi liderul” şi a întrebat retoric dacă nu este suficient că PSD se face de râs săptămânal pentru incultură şi agramatism.
Reacţii ale liderilor PSD după plecările în partidul lui Ponta. „Unii ...
Deputatul PSD Cătălin Rădulescu le-a transmis public colegilor săi din PSD să se abţină de a la îşi numi foştii colegi drept „trădători” sau „şobolani”, aceasta nefiind decât o formă de a determina şi pe alţii să plece. Rădulescu a catalogat comportamentul colegilor săi drept o „manieră suburbană, golănească şi lipsită de caracter”, amintind, totodată, că în campania electorală toţi cei care acum sunt numiţi trădători, au fost susţinuţi de partid.  
„Dragi colegi din PSD, vă rog să vă abţineţi în a mai cataloga foştii colegi, care aleg să-şi urmeze alt drum, în «trădători» sau «şobolani», pentru că nu faceţi altceva decât să determinaţi plecarea multor altor colegi. Nu pot accepta maniera asta suburbană, golănească, lipsită de caracter, de a ne jigni unii pe alţii. Nu înţeleg cum ne-am lăudat în campania electorală cu Guvernul PSD Ponta şi apoi Victor Ponta e un trădător. Nu înţeleg cum am propus şi susţinut un Guvern PSD Tudose, şi acum Mihai Tudose a un şobolan. Nu înţeleg cum l-am susţinut în Guvern pe Mircea Dobre, ca ministru al Turismului, şi acum e un trădător. Nu înţeleg şi nu vreau să înţeleg cum am spus că Nicu Băncioiu a fost cel mai bun ministru PSD al Sănătăţii şi acum e trădător.Dacă sunt colegi în partidul nostru care vor să urmeze altă cale, alt lider şi dacă nu se mai regăsesc în acest partid, trebuie să le anulăm toate meritele, tot ce au făcut bine pentru partidul nostru şi mai ales pentru cetăţenii români şi trebuie să i umilim, să îi jignim, să îi privim cu ură?”, se arată în mesajul public al lui Cătălin Rădulescu, potrivit Mediafax.
Deputatul AKM a continuat mesajul, atrăgând atenţia asupra greşelilor gramaticale, dar şi asupra lipsei de expertiză din guvernul Dăncilă, el însuşi scriind greşit în text forma verbului „a spune” la persoana a doua, plural.
„Şi tocmai unii dintre colegii care au suferit şi au fost umiliţi înb artidul nostru, în ultimii ani, îi fac trădători pe alţii care aleg să plece? Nu am auzit pe niciunul dintre cei care au plecat că şi-au jignit colegii sau că ne-au făcut pe noi ceilalţi care am rămas în PSD, trădători sau şobolani că nu i-am urmat. Nu ajunge că ne facem de râs săptămânal pentru incultură, agramatism, şi lipsă de expertiză? Nu ajunge că avem o mulţime de duşmani în exteriorul ţării şi în opoziţie? De ce trebuie să fim meschini, ipocriţi şi fără caracter? E dreptul fiecăruia să îşi aleagă calea şi liderul. Sau vreţi să spune-ţi (n.red. - în loc de „spuneţi”) «mincinos», că, în partidul nostru e lapte şi miere, că sunteţi toţi mulţumiţi de unele persoane care au ajuns vicepreşedinţi ai partidului, că sunteţi fericiţi de lipsa de expertiză sau profesionalism a unor miniştrii (Sic!) puşi de noi, sau că râde lumea de noi din cauza "gafelor" sau că îl iubi toţi pe preşedintele Dragnea, iar în spate sau pe la colţuri îl înjuraţi? Credeţi că astfel veţi opri plecarea colegilor? Nu. Vă înşelaţi”, a mai declarat Rădulescu.
