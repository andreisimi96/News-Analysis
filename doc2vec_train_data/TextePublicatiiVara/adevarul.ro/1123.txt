5 iunie 2018, 12:14
Judecătorul Nicolae Stanciu Foto: wwww.libertatea.ro
Judecătorul este acuzat de procurorii anticorupţie că a pretins mai multe obiecte de mobilier pentru vila pe care o deţine, în schimbul influenţei pe care a pretins că o va exercita pe lângă colegii săi magistraţi pentru a soluţiona favorabil mai multe dosare ce vizau firma unui om de afaceri.
Pedeapsa primită de o directoare CNADNR acuzată că a luat mită un tele...
Curtea de Apel Galaţi a stabilit, pe 4 iunie, legalitatea sesizării instanţei cu rechizitoriul în cazul judecătorului Nicolae Stanciu, fostul preşedinte al Curţii de Apel Constanţa, care va fi judecat pentru trafic de influenţă şi luare de mită. 
Sub acuzare a fost pus şi mituitorul, Vasile Costea, un om de afaceri, care va răspunde pentru cumpărare de influenţă şi dare de mită. Procurorii anticorupţie susţin că magistratul constănţean a pretins mai multe obiecte de mobilier pentru vila pe care o deţine, în schimbul influenţei pe care a pretins că o va exercita pe lângă colegii săi magistraţi pentru a soluţiona favorabil mai multe dosare ce vizau firma omului de afaceri. 
"Foloasele materiale primite de inculpatul Stanciu Nicolae au constat în obiecte de mobilier achiziţionate de la (...), cu care s-a realizat amenajarea ultimului etaj (etajul 2) al imobilului tip vilă aparţinând magistratului-respectiv două dormitoare. (...) Aceste obiecte de mobilier au fost găsite în locuinţa lui Stanciu Nicolae, cu prilejul efectuării percheziţiei domiciliare", se menţionează în rechizitoriu. 
Conform anchetatorilor, Nicolae Stanciu a primit de la omul de afaceri Vasile Costea două dulapuri, două pături şi două comode, găsite în dormitoarele de la etajul al doilea al vilei, precum şi un bar, amplasat în livingul de la parter. "Din documentele aflate la dosarul cauzei a rezultat că plată pentru aceste obiecte de mobilier nu a fost făcută de Stanciu Nicolae, ci a fost făcută de societatea (...) SRL; această societate a procedat la efectuarea plătii la solicitarea lui Costea Vasile", susţin procurorii anticorupţie. 
"În perioada noiembrie-decembrie 2012, inculpatul Stanciu Nicolae, în calitate de judecător şi preşedinte al Curţii de Apel Constanţa, a pretins şi primit de la inculpatul Costea Vasile mai multe obiecte de mobilier în valoare de 14.815.000 lei. Obiectele respective au fost livrate la locuinţa magistratului în data de 21 decembrie 2012", se menţionează în rechizitoriu. 
În schimbul acestor foloase, Nicolae Stanciu a promis că îşi va exercită influenţa de preşedinte al Curţii de Apel Constanţa asupra magistraţilor ce urmau să instrumenteze dosarele care priveau societatea omului de afaceri, în aşa fel încât acesta să obţină soluţii favorabile. 
"Această promisiune s-a concretizat ulterior, în cursul anului 2014, cu ocazia soluţionării unui dosar înregistrat pe rolul Curţii de Apel Constanţa având că obiect plângerile formulate de concurenţii societăţii inculpatului Costea Vasile în cadrul unei proceduri de achiziţii publice. Această cauză s-a finalizat cu pronunţarea unei decizii prin care au fost respinse acele plângeri, contractul rămânând atribuit firmei administrate de inculpatul Costea Vasile", precizează DNA. Dosarul a fost strămutat de la Curtea de Apel Constanţa la Curtea de Apel Galaţi, care va pronunţa prima sentinţă în dosar. 
