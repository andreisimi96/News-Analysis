29 mai 2018, 13:55
Bărbaţii lucrau într-o pădure FOTO Ziarul de Bacău
Un bărbat de 26 de ani a murit după explozia unui proiectil din cel de-Al Doilea Război Mondial. Alţi doi colegi de-ai săi, un bărbat de 28 de ani şi altul de 26 de ani, se află internaţi la Iaşi şi la Bacău.
Explozie în judeţul Bacău: un tânăr a murit şi doi bărbaţi sunt răniţi...
Deflagraţia s-a produs luni, 28 mai, într-o pădure din comuna Asău, judeţul Bacău, unde cinci bărbaţi lucrau la o exploataţie forestieră.
 Unul dintre muncitori a găsit un proiectil şi a încercat să-l deschidă lovindu-l de lama unui utilaj forestier, după cum arată reprezentanţii IPJ Bacău.
„Evenimentul s-a produs în jurul orei 17.55. Într-o zonă împădurită a avut loc explozia unui proiectil de 75 mm provenit din timpul conflictelor militare din cel de-Al Doilea Război Mondial. În zona respectivă se aflau cinci persoane, una dintre ele a găsit proiectilul, a încercat să-l deschidă şi l-a lovit de lama unui utilaj forestier. Evenimentul s-a soldat cu decesul unei persoane de 26 de ani şi cu rănirea altor două”, a precizat Cătălina Creţu, purtător de cuvânt al IPJ Bacău, pentru „Adevărul”.
Potrivit IPJ Bacău, în urma exploziei s-a deschis dosar penal pentru nerespectarea regimului materialelor explozive, ucidere din culpă şi vătămare corporală din culpă.
În zona în care a explodat proiectilul se aflau trei bărbaţi FOTO Ziarul de Bacău
Conform medicilor ieşeni, bărbatul internat la Spitalul „Sfântul Spiridon” este monitorizat în secţia ATI, intubat şi ventilat mecanic. Victima a fost operată în echipă multidisciplinară, de chirurgi de chirurgie generală, chirurgie vasculară şi chirurgie plastică.
Locul în care s-a produs evenimentul a fost împânzit de poliţişti FOTO Ziarul de Bacău
În urma exploziei, bărbatul de 28 de ani a rămas fără palma de la mâna stângă şi a fost rănit grav la mâna dreaptă. „Pacientul se află internat cu prognostic rezervat, cu supraveghere în ATI. A fost operat de chirurgie, de chirurgie plastică, de chirurgie vasculară. În timpul exploziei, bărbatul a suferit o amputaţie de mână stângă, care nu mai exista pentru că a fost distrusă în mici fragmente, iar la mâna dreaptă s-a salvat parţial palma şi parţial degetele. Pacientul mai prezenta şi interesare de venă femurală şi traumatism ocular”, a precizat Diana Cimpoeşu, medic-şef UPU-SMURD, purtător de cuvânt al Spitalului „Sfântul Spiridon”. 
