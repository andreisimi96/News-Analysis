Simona Halep revine, astăzi, pe teren, când sunt programate ambele semifinale la fete la Roland Garros. Asta deoarece, vineri e zi de pauză în turneul feminin, iar finala se va disputa sâmbătă.
Până aici, nu e nimic neobişnuit. Ce a surprins însă, imediat după ce francezii au anunţat programul semifinalelor aici, e ordinea în care se vor disputa cele două partide. Normal ar fi fost ca, mai întâi, să vedem confruntarea sută la sută americană, Stephens (10 WTA) - Keys (13 WTA), iar apoi să asistăm la duelul Halep (1 WTA) - Muguruza (3 WTA). De ce? Din două motive:
1- Stephens şi Keys au jucat în sferturi marţi şi au avut o zi în plus de pauză. Fiind mai odihnite, puteau intra mai devreme pe teren.
2. Halep - Muguruza e meciul-vedetă în care se vor duela două jucătoare mai bine clasate faţă de prima semifinală. De obicei, meciul-vedetă se joacă mai târziu.
Şi, totuşi, de ce Halep şi Muguruza vor intra mai devreme pe teren? Vorbim despre o decizie care, în mod clar, o dezavantajează pe Simona, cea care a stat două ore şi 16 minute pe teren în confruntarea de ieri cu Kerber. Prin comparaţie, Muguruza a jucat doar o oră şi 13 minute cu Şarapova (30 WTA).
O posibilă explicaţie a fost oferită de gsp.ro. 
„Televiziunile americane au făcut presiuni ca duelul Stephens - Keys să fie al doilea pentru a putea fi urmărit la o oră cât mai accesibilă în Statele Unite, iar organizatorii de la Paris nu au ezitat să ţină cont de doleanţele americanilor“, a scris sursa citată.
