8 iunie 2018, 15:06
Cei doi escroci la momentul reţinerii de către poliţişti
Doi escroci din Bucureşti, prinşi în flagrant la Blaj în noiembrie 2017, în timp ce încercau să înşele o femeie prin metoda ”acccidentul”, au fost condamnaţi de Judecătoria Blaj la închisoare cu executare. În cursul urmăririi penale, anchetatorii au descoperit în total şase victime ale acetsora, cinci din Blaj şi una din comuna Valea Lungă.
Guvernul a oprit procedura privind includerea Roşiei Montane în patrim...
Ursache Valentin Florin a fost condamnat la pedeapsa de 1 an şi 7 luni de închisoare cu executare pentru tentativă la înşelăciune în formă continuată. ”Colegul” acestuia în comiterea de infracţiuni, Zanfir George a primit 1 an şi 6 luni de închisoare, în regim de detenţie, pentru complicitate la tentativă de înşelăciune. Cei doi au fost prinşi ca urmare a vigilenţei uneia dintre potenţialele victime. Tentativa a avut loc în 11 noiembrie 2017.
O femeie din Blaj a fost contactată telefonic de o persoană de sex bărbătesc necunoscută, care s-a recomandat a fi ”domnul doctor de la Cluj” şi i-a transmis că o nepoată de-a sa a căzut în baie şi şi-a fracturat coloana şi are nevoie de operaţie urgentă în trei ore şi jumătate, iar operaţia se face la o clinică privată cu 7.500 euro. Bărbatul ajuns la domiciliul femeii şi care trebuia să ”încaseze” banii a fugit în momentul în care a constatat că victima ceruse lămuriri prin telefon şi aflase că, în realitate, nu s-a întâmplat nimic cu nepoata acesteia. Femeia a sesizat poliţia, iar în urma semnalmentelor oferite, cei doi bărbaţi au fost reţinuţi pe raza municipiului Blaj.
În ziua respectivă, au avut loc şi celelalte cinci tentative de înşelăciune, fiind foosită aceeaşi metodă a unei rude care a căzut în baie şi-a rupt coloana vertebrală şi avea nevoie de bani pentru operaţie. În timpul convorbirilor telefonice, unul dintre escroci vorbea ca o persoană de sex feminin şi susţinea că este ruda care tocmai se accidentase şi avea nevoie de bani. În scenă intra şi ”doctorul”, rol jucat tot de unul dintre cei doi inculpaţi care confirma suferinţa nepoatei sau a fiicei victimei şi susţinea că este nevoie de bani pentru operaţie.
Sumele solicitate erau de 7.000 – 8.000 de euro sau 10.000 de lei. ”(...) I-a spus că nepoata părţii vătămate trebuie operată de urgenţă în Bucureşti, solicitându-i suma de 10.000 lei şi că va trimite pe cineva după bani. Când victima a spus că nu are aceşti bani, a fost de acord cu suma de 5.000 lei, solicitându-i să-i pregătească şi să-i pună într-un plic, urmând să vină o persoană să-l ridice. În acest timp, soţia victimei a sunat-o pe nepoata lor care le-a atras atenţia că e posibil să fie o înşelăciune, astfel că persoana de la telefon, auzind probabil discuţia, a închis telefonul”, se afirmă în motivarea sentinţei de la Judecătoria Blaj cu referire la declaraţia dată la poliţie de către una dintre victime.
Imediat după ce au fost prinşi, escrocii au fost percheziţionaţi iar asupra lor s-au găsit circa 1.450 de euro şi două telefoane mobile. Analiza listingului convorbirilor telefonice efectuate de pe cele două cartele a demonstrat faptul că escrocii au discutat cu victimele. Inculpaţii se află în arest preventiv de la momentul reţinerii, în noiembrie 2017. Judecătoria Blaj a menţinut starea de arest prin sentinţa de condamnare a acestora la închisoare. Cei doi au formulat contestaţie, iar dosarul a ajuns pe rolul Curţii de Apel Alba Iulia.
