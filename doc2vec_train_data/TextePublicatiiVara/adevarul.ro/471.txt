Maşina consilierului judeţean Marian Constantin Vasile, parcată ilegal cu cartea de vizită pe bord FOTO Daniel Dancea
Un consilier judeţean prezent la o şedinţă de plen a forului din care face parte, a parcat într-o zonă interzisă, dar şi-a pus cartea de vizită la loc vizibil pe bord.
Criza locurilor de parcare din Timişoara nu îi afectează doar pe muritorii de rând, lipsa locurilor de parcare fiind resimţită şi de politicieni. Ajuns la şedinţa de Consiliu Judeţean Timiş de miercuri, fostul vicepreşedinte al CJ, actual consilier judeţean, liberalul Marian Constantin Vasile a parcat într-o zonă în care parcarea este interzisă, şoferii fiind ameninţaţi cu ridicarea autoturismului. Pentru că dimensiunea străzii permite trecerea maşinilor, şoferii care nu au unde să parcheze îşi lasă maşinile în zona interzisă.
Aşa a făcut şi consilierul judeţean Marian Vasile, ajuns la şedinţă cu un Mercedes C 220 d, a cărui valoare este estimată la peste 35.000 de euro. În eventualitatea în care cineva s-ar gândi să îi amendeze pe şoferii care au parcat pe interzis, Marian Vasile şi-a pus pe bord, la loc vizibil, cartea de vizită din care reiese că este „consilier judeţean – lider de grup PNL”.
Întrebat de ce a recurs la acest gest, Marian Vasile a declarat că „sunt probleme cu parcarea”. „Chiar eu, acum câţiva ani, (n.r. când era vicepreşedinte al CJ Timiş) am solicitat de la Primăria Timişoara să obţinem şi alte locuri de parcare. Din păcate, acele dispozitive care blocau accesul în parcare au fost rupte şi parchează acolo studenţii şi cetăţenii. Noi când venim la plen nu avem unde să parcăm. Dacă voi fi amendat, voi plăti. Pe de altă parte, nu este firesc ca atunci când venim la plen sau la comisii să nu avem asigurat locul de parcare”, a declarat Marian Vasile.
