7 iunie 2018, 14:27
Radu Mazăre a plecat în Madagascar
Procurorii DNA au cerut 7 ani de închisoare pentru Radu Mazăre, la ultimul termen din dosarul în care fostul primar al Constanţei este cercetat pentru luare de mită.
Radu Mazăre, despre condamnarea la 6 ani de închisoare: „Mă felicit că...
DNA a cerut instanţei 7 ani pentru luare de mită şi 2 pentru fals în declaraţii, dar şi un spor pentru că se sustrage procesului penal. De asemenea, în cazul lui Alexandru Mazăre, fratele fostului edil, procurorii au cerut aceeaşi pedepasă.
În ceea ce îl priveşte pe omul de afaceri Avraham Morgenstern, DNA a cerut 5 ani de detenţie pentru dare de mită,.
O altă solicitare a magistraţilor se referă la menţinerea sechestrului pe bani, bunuri şi imobile şi confiscarea sumei de 175.000 euro de la Radu Mazăre.
Dosarul aflat pe rol la Curtea Supremă se judecă pe fond, decizia judecătorilor nefiind definitivă.
Fostul primar este acuzat de DNA că ar fi luat mită 175.000 de euro de la omul de afaceri Avraham Morgenstern pentru ca firma pe care afaceristul o reprezenta să câştige ligitaţia construirii campusului de locuinţe sociale "Henri Coandă".
În aprilie 2016, fostul primar Radu Mazăre a fost trimis în judecată de DNA pentru luare de mită şi fals în declaraţii, în timp ce fratele său, Alexandru Mazăre, este acuzat de complicitate la luare de mită şi fals în declaraţii, iar Avraham Morgenstern este judecat pentru dare de mită.
Acuzaţiile au legătură cu programul de construire de locuinţe modulare grupate în campusul social "Henri Coandă", lansat în anul 2011 şi aprobat prin hotărâre a Consiliului Local Constanţa.
"Pe fondul demarării acestui proiect, inculpatul Morgenstern Avraham, în calitate de reprezentant al unei societăţi comerciale, a dorit să îşi asigure câştigarea licitaţiei ce urma să fie organizată. Astfel, în cursul anului 2011, omul de afaceri i-a remis primarului municipiului Constanţa, Mazăre Radu Ştefan, suma totală de 175.000 de euro, pentru ca acesta să-i faciliteze câştigarea licitaţiei ce avea ca obiect contractul de construire a campusului social, în valoare de 40.964.030 lei fără TVA (circa 10 milioane de euro)", susţin procurorii.
Potrivit DNA, din suma totală de 175.000 de euro, 95.000 de euro au fost transferaţi către contul personal al primarului Mazăre şi 80.000 de euro către contul pus la dispoziţie de fratele său, Alexandru Mazăre, ambele deschise la o bancă din Israel. Banii, primiţi în mai multe tranşe, au urmat un circuit ascuns, prin intermediul unor conturi aparţinând unor societăţi off shore deschise la bănci din străinătate.
În schimbul acestor sume, Radu Mazăre a efectuat o serie de demersuri ce intrau în sarcina atribuţiilor sale de serviciu, respectiv iniţierea unor hotărâri de consiliu local prin care au fost aprobate diverse etape ale procedurii de achiziţie sau prin care a fost favorizată societatea comercială reprezentată de inculpatul Avraham Morgenstern. 
