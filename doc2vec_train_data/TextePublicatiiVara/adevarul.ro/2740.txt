Furtul care l-a vizat pe ambasadorul rus în România, Valerii Kuzmin, i-a făcut pe jurnaliştii ruşi să compare incidentul cu unul petrecut recent în Kiev - jefuirea ambasadorului Ciprului.
RIA Novosti scrie că poliţia locală din Sibiu a anunţat că încearcă să stabilească identitatea infractorului. Cei de la RIA au contactat ambasada Rusiei pentru comentarii, dar n-au primit niciun răspuns.
Ambasadorului Rusiei în România i s-a furat portofelul şi cardul diplomatic, a titrat Vesti.ru. Sursa face referire la o ştire de pe News.ro, precizând că diplomatul rus se afla în Piaţa Mare din Sibiu, împreună cu soţia, atunci când a rămas fără portofelul plin cu bani şi fără cardul diplomatic.
Şi site-ul postului de televiziune NTV a scris despre incident, subliniind că în timp ce se afla în Piaţa Mare din Sibiu, diplomatul „a simţit o atingere uşoară în regiunea pieptului, după care a observat că a rămas fără portofel, care se găsea în buzunarul cămăşii”.
Ambasadorului rus în România i s-a furat 550 de dolari şi cardul diplomatic, în timp ce acesta se plimba cu soţia – este titlul unei ştiri de pe siteul riafan.ru, care se prezintă ca o agenţie de ştiri federală. Pe lângă informaţiile deja cunoscute, sursa mai aminteşte despre un incident asemănător. „Amintim că un incident similar a avut loc în Ucraina la mijlocul lunii aprilie. Nişte necunoscuţi l-au jefuit pe ambasadorul Ciprului în momentul în care acesta era la un fitness-club din Kiev. Infractorii i-au furat portofelul plin cu bani”, scrise site-ul rusesc.
O publicaţie online regională, riasv.ru, menţionează că „potrivit lui Kuzmin, în portofel, pe lângă bani, se aflau şi alte documente, iar că fără cardul diplomatic nu va putea intra în ambasadă”. Cu toate acestea, sursa citată precizează că diplomaţia rusă nu a făcut niciun comentariu oficial până la publicarea ştirii.
Site-ul postului rus de televiziune Rent TV scrie că „Un pungaş l-a jefuit uşor pe ambasadorul Rusiei în România”. „Prada infractorului a constituit 1250 de lei (aproximativ 300 de dolari), 250 de dolari, precum şi cardul diplomatic, document ce îi serveşte lui Kuzmin drept act de identitate, dar şi confirmarea statutului diplomatic”. Tot Rent TV face referire la postul de radio „Govorit Moskva”, pentur care ambasada rusă a confirmat incidentul ce a avut loc pe 9 iunie. Sursa scrie într-o altă postare că „infractorul a furat portofelul în momentul în care diplomatul rus se afla în Piaţa Mare după spectacolul „Trei surori”, care a fost adus [în Sibiu] de echipa teatrului din Novosibirsk „Troţa Roşie”.
Politeka.net desfăşoară subiectul. „Poliţia nu a reuşit să prindă hoţul „pe urme fierbinţi”, acesta fiind căutat acum de autorităţi. Poliţia română a pornit un dosar penal pe acest caz”. Publicaţia rusă subliniază că „diplomatul rus nu este primul care a fost prădat în aşa mod în Sibiu în acest weekend. În perioada 8-10 iunie oamenii legii locali au primit cinci plângeri care vizau furturi”. Fără nicio legătură cu acest caz, Politeka.net aminteşte şi despre un furt din 31 mai în care a fost implicat deputatul ucrainean Alexei Goncearenko.
Despre cazul Goncearenco scrie şi site-ul ucrainean Infoline.ua în ştirea despre incidentul cu implicarea lui Kuzmin. Titlul articolului este însă unul mult mai dur: „Asupra ambasadorului rus în România a avut loc un atentat: toată poliţia a fost alarmată”.
Iar în ştirea despre de pe rueconomics.ru după descrierea cazului se face referire şi la un furt de 200.000 de ruble ruseşti din posesia unui cetăţean armean, infracţiune ce a avut loc într-o pizzerie din Moscova.
Precizăm că oamenii legii din Sibiu au confirmat şi ei incidentul cu implicarea diplomatului rus, dar au anunţat că nu au reuşit să prindă hoţul. Autorităţile nu oferă nici informaţii suplimentare, precizând doar că în primele 2 zile ale Festivalului Internaţional de Teatru din localitate, 8-10 iunie, au fost înregistrate cinci plângeri  privind infracţiuni de furt de telefoane mobile sau portofele. „Întrucât sunt dosare cu autor necunoscut, datele din anchetă nu fac obiectul publicităţii”, a precizat Inspectoratul Judeţean de Poliţie Sibiu. Cazul este cercetat de Parchetul de pe lângă Judecătoria Sibiu, care ne-a promis că va reveni cu detalii ulterior.
Valerii Kuzmin este ambasadorul Federaţiei Ruse în România din iunie 2016. Până atunci a ocupat aceeaşi funcţie în Sudan şi Republica Moldova.
