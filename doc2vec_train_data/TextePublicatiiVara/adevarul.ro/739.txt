1 iunie 2018, 20:33
Foto: arhivă Adevărul
Un tânăr în vârstă de 25 de ani din Alba Iulia a fost condamnat de Tribunalul Alba la pedeapsa rezultantă de 8 ani şi 5 luni de închisoare pentru un cumul de infracţiuni pe care le-a săvârşit în România şi Spania.
O persoană arestată preventiv şi una în arest la domiciliu în dosarul ...
Simedru Raul Alexandru a primit 6 ani şi 5 luni de închisoare pentru deţinere, oferire şi vânzare de droguri de risc, introducere în ţară de droguri de risc şi deţinere de droguri de risc pentru consum propriu, infracţiuni săvârşite în România. Instanţa a constatat că aceste fapte sunt în concurenţă şi în stare de recidivă cu două condamnări pe care le-a primit în Spania, în 2013, astfel că a mai adăugat 2 ani, rezultând pedeapsa finală de 8 ani şi 5 luni. În Spania, inculpatul a fost judecat şi condamnat cu suspendare condiţionată pentru ”atentat la agentul autorităţii” şi ”furt cu forţa din locuinţă”. 
În motivarea hotărârii, instanţa descrie modul în care a acţioant tânărul în ceea ce priveşte traficul de droguri. ”Inculpatul Simedru Raul Alexandru este cetăţean român plecat de mai mulţi ani în Spania unde a deprins obiceiul de a consuma haşiş şi cannabis. În luna iunie 2014, inculpatul a revenit în România pentru a-şi preschimba cartea de identitate şi a rămas până în septembrie 2014, ocazie cu care a adus 55 gr. cannabis în 5 batoane a câte 11 grame fiecare. În perioada cât s-a aflat în ţară, inculpatul s-a întâlnit cu mai mulţi tineri, unii amici mai vechi, alţii, cunoscuţi atunci şi în cadrul întâlnirilor respective, care au avut loc fie în diferite localuri publice, fie în locuinţele unor persoane, inculpatul a oferit celorlalte persoane ţigări conţinând cannabis, a fumat el însuşi şi a şi vândut, în total 22 de acte materiale, inculpatul consumând şi el cannabis de faţă cu ceilalţi tineri”, se afirmă în motivarea sentinţei de la Tribunal.
Anchetatorii au descoperit perosane care au cumpărat cannabis, care au precizat că au dat 60 de lei, respectiv 70 de lei pentru un gram. De asemenea, tânărul a vândut 0,8 grame cannabis pentru suma de 65 lei unui colaborator al poliţiştilor de la ”crimă organizată”. ”Totodată, inculpatul nu s-a ferit să consume şi el cannabis şi să afirme, în cadrul întâlnirilor cu martorii susmenţionaţi, că drogurile sunt de provenienţă marocană şi că în Spania deţine şi vinde şi haşiş”, se mai susţine în document.
La aplicarea pedepsei, instanţa a ţinut cont de gravitatea şi frecvenţa infracţiunilor, de existenţa antecedentelor penale şi conduita inculpatului în cursul procesului penal. ”(…) deşi inculpatul a fost informat telefonic de către procuror, în data de 05.08.2015, în legătură cu cercetările care se desfăşurau în cauză şi faptele care fac obiectul cercetărilor, solicitându-i-se să se prezinte în vederea audierii, nu a dat curs cererii. D asemenea, pe parcursul cercetării judecătoreşti, la toate termenele de judecată, inculpatul a fost citat atât la adresa din Spania, cât şi la adresa din România-Alba Iulia. (…) inculpatul  a venit în România în data de 17.01.2018, fiind înregistrat la punctul de trecere a frontierei Nădlac II, unde a declarat aceeaşi  adresă din Alba Iulia, astfel că nu se poate aprecia că nu a aflat despre proces, dar cu toate acestea a refuzat să se prezinte la termenul următor, care era fixat pentru data de 05.02.2018, preferând să se sustragă judecăţii”, susţine instanţa de judecată.
Pe lângă condamnarea la închisoare, Simedru Raul Alexandru a mai fost obligat la plata sumei de 17.318,78 lei, cheltuieli judiciare către stat, din care suma de 15.718,78 lei în faza de urmărire penală. Decizia Tribunalului a fost contestată, dosarul urmând să ajungă la Curtea de Apel. 
