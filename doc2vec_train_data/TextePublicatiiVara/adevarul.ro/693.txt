Două categorii de bilete la concertul Scorpions de la Bucureşti sunt epuizate. S-au pus în vânzare câte 200 de locuri suplimentare la Tribună şi la Golden Ring
1 iunie 2018, 12:14
Două dintre cele patru categorii de bilete (Tribună – 350 de lei şi Golden Ring - 270 de lei) la concertul Scorpions din 12 iunie, de la Bucureşti, au fost epuizate, anunţă organizatorul Events.
Personalităţi de cinci stele au deschis Bookfest 2018
La cererea publicului, aceste două categorii se suplimentează cu încă 200 de locuri fiecare. Aceste bilete, precum şi celelalte două categorii, 190 de lei (Gazon A) şi 150 de lei (Gazon B) se pot cumpăra începând de pe 30 mai, online pe www.eventim.ro , sau prin reţeaua Eventim (magazinele Germanos, Vodafone, Orange, Domo, librăriile Humanitas, librăriile Cărtureşti).  
Încă o dată, vântul schimbării se va auzi la Bucureşti, pe 12 iunie, la Romexpo, în cadrul unui concert de colecţie al legendarei trupe germane Scorpions, din cadrul Crazy World Tour. Un concert mult-aşteptat, o experienţă care se vede, se aude şi se respiră va rămâne unul dintre acele momente în care rămâi fără cuvinte. Iar când trupa de pe scenă aduce acelaşi strigăt de libertate şi acelaşi mesaj atât de actual ca acum aproape 30 de ani, cuvintele oricum nu îşi mai au sensul căci muzica vorbeşte şi inspiră.
Scorpions este una dintre cele mai longevive trupe de rock din lume, cu peste 50 de ani de carieră şi peste 100 de milioane de albume vândute, a căror muzică sună la fel ca în prima zi şi demonstrează cu fiecare concert că plăcerea lor a crea muzică şi de a o interpreta   este aproape de necrezut. Cinci decenii de muzică vor putea fi auzite într-o singură seară, la spectacolul ce se anunţă exploziv.
În deschiderea mega show-ul uneia dintre trupele care fac  parte din istoria rock-ului mondial, vor cânta Compact B cu invitatul special Leo Iorga şi Salamandra.
