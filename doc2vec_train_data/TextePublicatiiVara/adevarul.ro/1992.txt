Marş de 17 kilometri organizat de Jandarmerie pentru ajutorarea financiară a şase veterani de război
7 iunie 2018, 17:30
Foto: arhivă Adevărul
În fiecare an, Jandarmeria Galaţi organizează o acţiune cu caracter umanitar menită să ajute oamenii în uniformă. În acest an, Anul Centenar, acţiunea este dedicată unui număr de şase veterani de război, participanţi la conflagraţia mondială pe frontul de est şi frontul de vest.
Strângere de semnături pentru realizarea unei autostrăzi în Moldova. ”...
Punctul de plecare este cazarma Jandarmeriei din str. Traian nr.451 (lângă Metro). Se va parcurge alături de jandarmi un traseu de aproximativ 17 kilometri până în pădurea Gârboavele – finish line – Tabăra Direcţiei Judeţene pentru Sport şi Tineret Galaţi.
”Precizăm că deplasarea nu se face pe drumul naţional, traseul ales pentru marş fiind de-a lungul lacului Brateş, spre staţia apă Tuluceşti – urcare spre drumul naţional şi prin câmp, până în Pădurea Gârboavele”, punctează organizatorii. 
Aceştia le recomandă participanţilor să aibă încălţări adecvate zonei de deplasare – teren variat, cu denivelări iar pentru hidratare, o sticlă cu apă. Copiilor nu le este recomandat acest traseu.
În tabără, jandarmii vor pregăti o masă în stil cazon pentru toţi participanţii la acţiune. Întoarcerea din Pădurea Gârboavele este asigurată cu autobuze ale societăţii publice de transport local. Taxa de participare este de minim 10 lei. Banii colectaţi vor fi direcţionaţi către cei şase veterani de război.
”Vă aşteptăm alături de noi la marş! Să le arătăm eroilor noştri că ne pasă de ei şi ne sunt pildă de dăruire, bărbăţie şi onoare”, au precizat reprezentanţii Inspectoratului de Jandarmi Judeţean Galaţi.
