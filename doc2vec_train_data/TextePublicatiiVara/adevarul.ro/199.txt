Unde vor fi relocaţi elevii care învaţă la Şcoala Nr. 124 din Capitală, după ce clădirea a fost distrusă azi-noapte de un incendiu
28 mai 2018, 12:56
Unde vor fi relocaţi elevii la şcoala unde s-a produs incendiul. FOTO: Arhivă
Elevii Şcolii nr.124 vor fi relocaţi la alte unităţi de  învăţământ, a declarat, luni, purtătorul de cuvânt al Inspectoratului Şcolar Bucureşti, Marian Banu.La Şcoala nr.124 învăţau 700 de elevi.
Mai exact, copiii din clasele pregătitoare vor fi relocaţi la Grădiniţa nr.35, cei din clasele I-IV vor învăţa la Şcoala nr.126, iar elevii de gimnaziu la Şcoala nr.143, a declarat Marian Banu, potrivit Agerpres.
Orarul va fi afişat la vedere, în cursul zilei de azi, la unităţile de învăţământ.
Potrivit inspectorului, incendiul nu a afectat foile matricole, cataloagele şi arhiva unităţii şcolare. ''Au fost salvate foile matricole, cataloagele şi arhiva unităţii şcolare. Nu a ars niciun document esenţial'', a precizat oficialul citat.
Totodată, purtătorul de cuvânt al IŞMB a anunţat că examenul de evaluare naţională care urmează să fie susţinut de elevii claselor a VIII-a nu va fi afectat, urmând a se desfăşura cel mai probabil la Şcoala nr.143.
