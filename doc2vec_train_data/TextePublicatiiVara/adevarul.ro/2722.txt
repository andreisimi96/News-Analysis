Donald Trump are un obicei care le dă mari bătăi de cap arhivarilor de la Casa Albă. După ce citeşte un document şi consideră că nu are nicio relevanţă, îl rupe în mai multe bucăţi şi îl aruncă în coşul de gunoi. Ori legea prevede conservarea tuturor actelor consultate de preşedintele Statelor Unite.
„Proverbul chinezesc“ al Ivankăi Trump pe care nimeni nu-l ştie
Arhivarii de la Casa Albă au o nouă atribuţie, şi anume căutatul în coşul de gunoi al Biroului Oval şi lipirea hârtiilor făcute bucăţi de către actualul preşedinte.
Cu 30 de ani de experienţă la Casa Albă, Solomon Lartey a fost nevoit să facă această activitate abia din mandatul lui Trump, care a început la 21 ianuarie 2017. El şi-a dat demisia între timp şi şi-a descris ultimele luni în cadrul administraţiei prezidenţiale americane într-un interviu oferit publicaţiei „Politico“.
Presidential Records Act prevede îndosarierea tuturor notelor, scrisorilor şi actelor văzute de preşedinte şi păstrarea lor la Arhivele Naţionale.
Cu Donald Trump, această îndatorire este destul de dificilă. El are un vechi obicei de a rupe totul şi a arunca în coşul de gunoi. Văzând că nu-l pot dezobişnui de acest lucru, nu au de ales decât să caute în coşul de gunoi, să pună cap la cap bucăţile de hârtie, să le lipească cu scotch transparent şi să le trimită într-un final la Arhivele Naţionale.
„Este ca un puzzle“, spune Lartey pentru Politico.
El precizează că a lipit tot felul de documente, de la pagini de ziare cu cuvinte subliniate, la invitaţii până la scrisori din partea alegătorilor sau a unor membri ai Congresului, chiar şi una aparţinând senatorului Chuck Schumer, şeful democraţilor din Senat.
Solomon Lartey şi-a dat demisia în cele din urmă, în pofida salariului anual de aproximativ 66.000 de dolari.
Contactată de Politico, Casa Albă nu a făcut comentarii pe acest subiect. Între timp, căutatul prin coşul de gunoi şi lipirea hârtiilor consultate de Trump continuă, dă asigurări sursa citată.
