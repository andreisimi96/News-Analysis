Peste 4.500 de angajaţi ai Inspectoratului pentru Situaţii de Urgenţă, cu peste 2.100 de autospeciale, sunt pregătiţi să intervină în perioada minivacanţei de Rusalii, pentru acordarea de îngrijiri medicale sau stingerea incendiilor.
Potrivit Mediafax, au fost luate măsuri şi în ceea ce priveşte asigurarea unor zone din ţară în care au avut loc evenimente culturale sau care strâng un număr important de turişti. 
„Fiind preconizat un număr mare de turişti, în această perioadă au fost operaţionalizate puncte temporare de lucru în staţiunea Slănic Moldova din judeţul Bacău, dar şi în Cetatea Alba Carolina din municipiul Alba Iulia", se arată într-un comunicat de presă al IGSU. Peste 700 de autospeciale SMURD sunt pregătite de intervenţie în perioada zilelor libere în Capitală, dar şi în restul teritoriului”, transmite Inspectoratul pentru Situaţii de Urgenţă într-un comunicat de presă. 
Potrivit sursei citate, răspunsul la urgenţele medicale este asigurat prin intermediul celor 728 echipaje SMURD, dintre care 242 ambulanţe încadrate de pompieri paramedici, 19 ambulanţe de terapie intensivă mobilă (8specializate în tratament nou născuţi), 40 autospeciale pentru transport personal şi victime multiple (ATPVM) şi 422 autospeciale pentru descarcerare şi alte urgenţe. 
De asemenea, în zonele aglomerate din Capitală, municipiul Constanţa şi municipiul Cluj-Napoca sunt operaţionalizate 5 motociclete SMURD.
