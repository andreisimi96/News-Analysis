Un şofer beat a refuzat să oprească la semnalele poliţiştilor, a derapat şi a plonjat cu maşina într-un lan de porumb
29 mai 2018, 17:15
Foto: arhivă Adevărul
Un bărbat de 31 de ani este cercetat pentru conducere a unui vehicul sub influenţa alcoolului şi conducere fără permis, după ce s-a urcat la volan în stare de ebrietate şi a accelerat când a văzut maşina Poliţiei, ieşind în decor după câţiva kilometri.
Doi pompieri aflaţi în timpul liber au sărit în ajutorul victimei unui...
Pe 27 mai, poliţiştii din cadrul posturilor de poliţie Drăguşeni şi Smulţi, în timp ce se aflau în serviciul de patrulare pe raza comunei Drăguşeni, au cerut şoferului unui autovehicul să oprească, maşina circulând pe D.J. 251A, către localitatea Corod.
Conducătorul auto nu a oprit la semnalul poliţiştilor, mărindu-şi viteza de deplasare, motiv pentru care oamenii legii au urmărit autoturismul care, după aproximativ doi kilometri,  a derapat şi a pătruns pe un teren cu porumb.
”Poliţiştii l-au imobilizat pe bărbatul aflat la volan şi l-au condus la sediul Poliţiei, unde în urma verificărilor s-a constatat că are 31 ani, este din comuna Corod şi nu posedă permis de conducere pentru nicio categorie de vehicule. Mai mult, întrucât conducătorul auto emana halenă alcoolică, a fost testat alcoolscopic, rezultatul fiind 0,55 mg/l alcool pur în aerul expirat”, a declarat comisarul şef Gabriela Costin, purtătorul de cuvânt al IPJ Galaţi.
Poliţiştii au deschis un dosar penal în acest caz pentru conducere a unui vehicul sub influenţa alcoolului şi conducere fără permis.
