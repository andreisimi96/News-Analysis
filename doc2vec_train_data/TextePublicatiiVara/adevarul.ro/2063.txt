Simona Halep, mai puternică decât Rafa Nadal. Americanii au descoperit...
Vremea va fi caldă, vineri, chiar deosebit de caldă în vestul şi centrul şi sudul extrem al ţării. Conform Administraţiei Naţionale de Meteorologie(ANM), cerul va fi variabil, cu înnorări temporar accentuate în regiunile nord-vestice şi centrale, precum şi în zonele de deal şi de munte, unde vor fi averse, descărcări electrice şi intensificări de scurtă durată ale vântului, posibil cu aspect de vijelie.
În restul teritoriului, astfel de fenomene se vor semnala local, după-amiaza şi noaptea. Pe arii restrânse vor fi cantităţi de apă mai însemnate şi căderi de grindină. Temperaturile maxime se vor situa între 22...24 de grade pe litoral şi 32...33 de grade în zonele de câmpie şi podiş din vestul, sudul şi centrul ţării, iar cele minime vor fi cuprinse între 10 şi 21 de grade, cu cele mai ridicate valori în Dealurile de Vest.
Precipitaţii însemnate în vest
Sâmbătă vom avea parte de aceleaşi temepraturi ridicate, dar şi de vreme instabilă, mai ales iar în regiunile sud-vestice şi în zonele de deal şi de munte. Cerul va avea înnorări accentuate în Oltenia, Banat şi zona de munte, unde pe arii extinse vor fi averse, descărcări electrice şi intensificări de scurtă durată ale vântului ce pot lua, trecător, aspect de vijelie.
Meteorologii au anunţat că în Crişana, Muntenia, Transilvania şi Moldova, înnorările vor fi temporare, iar astfel de fenomene se vor semnala local, mai ales după-amiaza şi la începutul nopţii. Ploile vor avea şi caracter torenţial, iar cantităţile de apă vor fi mai însemnate în sud-vestul teritoriului şi doar izolat în celelalte regiuni. Pe arii restrânse va cădea grindină. Temperaturile maxime se vor încadra între 22 de grade pe litoral şi 33 de grade în Lunca Dunării, iar cele minime vor fi cuprinse între 11 şi 18 grade.
Deosebit de cald
Săptămâna se încheie cu temperaturi de vară. Duminică, vremea va fi caldă, chiar deosebit de caldă în zonele de câmpie şi podiş din vestul, sudul şi estul ţării, iar în regiunile intracarpatice şi în zonele montane şi submontane va fi şi în general instabilă.
Cerul va avea înnorări temporar accentuate în Banat, Crişana, Maramureş şi nordul Moldovei, precum şi la munte, unde pe arii relativ extinse vor fi averse, descărcări electrice şi intensificări de scurtă durată ale vântului. Ploile vor avea şi caracter torenţial, iar pe arii restrânse se vor înregistra cantităţi de apă mai însemnate şi va cădea grindină. În restul teritoriului, cerul va fi variabil şi astfel de fenomene se vor semnala izolat, mai ales după-amiaza.
Temperaturile maxime se vor situa între 23...25 de grade pe litoral şi în estul Transilvaniei şi 31...32 de grade în sudul, sud-estul şi vestul extrem al teritoriului, iar cele minime vor fi cuprinse între 11 şi 20 de grade. Nici săptămâna viitoare, temperaturile nu scad. Va fi deosebit de cald în jumătatea de sud a ţării, dar şi  sunt prognozate averse şi descărcări electrice, local şi temporar, în majoritatea regiunilor.
