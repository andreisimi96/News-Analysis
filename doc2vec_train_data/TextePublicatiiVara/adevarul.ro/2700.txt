Lilian Express FOTO calatorii.myfreeforum.ro
Un cetăţean de origine greacă a formulat o sesizare către Comisariatul Judeţean de Protecţie a Consumatorilor reclamând că, în drum spre Iaşi, cu un vehicul de transport persoane, ar fi rămas fără bagaj. Reprezentanţii firmei de transport ar fi refuzat să îl ajute, susţine grecul.
FOTO-VIDEO PSD Iaşi adună „straiele albe“ pentru mitingul din Capitală...
Cristos Andrianopoulos este căsătorit cu o femeie din municipiul Iaşi şi a venit în acest oraş, din Grecia, în urmă cu aproximativ o săptămână. Pe drum, grecul a rămas fără bagajul pe care îl lăsase în cala autocarului, fără a şti dacă acesta s-a pierdut sau a fost furat, pe traseu, de un pasager care coborâse mai devreme.
 „Mi-au spus că trebuia să am eu grijă de bagaj, că ei nu-şi asumă, că ce, «nu ştiţi că se fură?». Adică trebuia să cobor şi eu la fiecare oprire, de câte ori cobora un pasager, şi să caut printre bagaje, să văd dacă mai e acolo? De la Roman am fost trimişi şase persoane cu altă maşină, deoarece autocarul pleca la Suceava. Atunci şoferul a spus că nu-l găseşte. A tot sunat soţia mea atât pe şofer, care a zis ca e posibil să se fi încurcat printre bagajele de Suceava, cât şi la firmă. Mereu ni s-a spus că persoana cu care trebuie să vorbim nu este”, a povestit grecul, pentru cotidianul Ziarul de Iaş i.
Într-un răspuns oferit aceleiaşi surse, reprezentanţii firmei Lilian Express, cea care a operat cursa, au precizat că Cristos Andrianopoulos „şi-a pierdut bagajul în timpul călătoriei” şi că, în această situaţie, societatea de asigurări nu poate să îl despăgubească.
„Deţinem asigurare de bagaje şi călători, dar asiguratorul nu despăgubeşte, este menţionat şi în condiţiile generale de călătorie (sunt menţionate pe bilet) că dânsul trebuia să aibă grijă de bagaj. Regretăm acest incident şi ne pare rău că nu îl putem ajuta pe dl. Andrianopoulos Cristos în această situaţie”, au transmis reprezentanţii Lilian Express, pentru Ziarul de Iaşi.
La rândul lor, reprezentanţii Comisariatului pentru Protecţia Consumatorului au relatat că plângerea grecului este în lucru. 
