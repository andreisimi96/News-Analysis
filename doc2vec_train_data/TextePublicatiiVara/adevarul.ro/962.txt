Cât de în siguranţă este copilul tău pe internet. Topul căutărilor online ale celor mici
4 iunie 2018, 10:59
FOTO via TheTechNews.com
Cel mai recent raport Kaspersky despre activităţile online ale  copiilor subliniază comportamentul online  al copiilor şi importanţa protejării lor.
Urmările Cambridge Analytica: hackerii fură date personale folosindu-s...
De exemplu, conţinutul video a reprezentat 17% din căutările ultimelor luni. Deşi multe materiale video urmărite în urma acestor căutări pot fi inofensive, este totuşi posibil ca, accidental, cei mici să ajungă să vizioneze clipuri video cu un conţinut inadecvat.
De exemplu, raportul prezintă rezultatele căutărilor în cele mai folosite zece limbi, în ultimele şase luni. Datele arată că cea mai căutată categorie (17%) de către copii este cea audio şi video – incluzând orice conţinut video, servicii de streaming, video bloggers, seriale şi filme. Locurile doi şi trei sunt ocupate de traduceri (14%) şi site-uri de comunicare (10%). Demn de remarcat, site-urile de jocuri se situează de-abia pe locul al patrulea, generând doar 9% dintre căutări.
De asemenea, putem vedea o diferenţă clară în căutări în ceea ce priveşte limba: de exemplu, site-urile video şi de muzică sunt căutate, de regulă, în engleză, ceea ce se explică prin faptul că majoritatea filmelor, a serialelor şi a formaţiilor muzicale au denumiri în limba engleză. Copiii vorbitori de limbă spaniolă fac mai multe căutări pentru site-uri de traduceri, în timp ce serviciile de comunicare sunt căutate cel mai mult în Rusia.
Copiii care vorbesc limba chineză caută mai mult decât orice altă naţionalitate servicii de educaţie, în timp ce copiii vorbitori de limba franceză sunt cei mai interesaţi de sport şi site-uri de jocuri. În schimb, căutările în germană domină categoria de cumpărături. Cel mai mare număr de căutări de pornografie sunt în arabă, iar de anime-uri, în japoneză.
Pe lângă analiza căutărilor, raportul arată şi ce site-uri cu un conţinut potenţial periculos vizitează sau încearcă să viziteze copiii, şi care intră într-una dintre cele 14 categorii prestabilite. Pentru ultimele 12 luni, datele arată că site-urile de comunicare (cum sunt cele de social media, de mesagerie sau de e-mail) au fost cele mai populare pagini vizitate de computerele cu modulul de control parental activat în 60% dintre cazuri, în perioada urmărită. Cu toate acestea, procentul pentru această categorie continuă să scadă în fiecare an, pe măsură ce dispozitivele mobile capătă un rol tot mai mare în activităţile online ale copiilor.
A doua cea mai populară categorie de site-uri vizitate de utilizatori este cea „software, audio şi video” (22%). Site-urile cu un astfel de conţinut au devenit mult mai populare decât anul trecut, când au fost de-abia a cincea categorie, cu 6%. A treia poziţie din top 3 este ocupată de site-uri cu informaţii despre alcool, tutun şi droguri (6%), ceea ce este o noutate faţă de anul trecut.
Tendinţa de mobilitate este subliniată din nou de cifrele pentru site-urile de jocuri, care ocupă acum de-abia locul al patrulea pe listă, cu 5%. Copiii continuă să manifeste o preferinţă pentru jocurile pe dispozitive mobile comparativ cu cele pe computer, prin urmare popularitatea acestora din urmă va continua să scadă în perioada următoare.
