12 iunie 2018, 17:29
Între 40 şi 50 de ani, multe femei trec prin schimbări dramatice.
Schimbările suferite de femei sunt generate de obiceiurile alimentare sau de factorii de  mediu – dar cel mai adesea au drept cauză dezechilibrele hormonale.  Câteva simptome ar trebui să-ţi dea de gândit!
1. Dureri de cap şi migrene
Durerile de cap şi migrenele sunt cauzate de scăderea producţiei de hormoni estrogeni, caracteristică premenopauzei. Estrogenii controlează eliberarea neurotransmiţătorilor la nivel cerebral, care alină senzaţia de durere. Conform unui studiu american, două treimi din femeile care acuză migrene regulate se află la premenopauză sau la menopauză. 
2. Insomnii frecvente
Tot în premenopauză, ovarele scad producţia de progesteron, hormon care favorizează, printre altele, instalarea somnului. Acest dezechilibru afectează calitatea odihnei pe timp de noapte şi cauzează insomnii frecvente.
3. Iritabilitate crescută şi pierderi de memorie
Fluctuaţiile nivelului hormonal are efect direct asupra modului în care creierul controlează emoţiile. Stările de nervozitate, iritabilitatea sunt fenomene observate frecvent la femeile de peste 40-45 de ani. La fel de frecvente sunt şi schimbările bruşte de dispoziţie – trecerea de la voie bună la tristeţe şi invers. Pierderile de memorie şi dificultăţile de concentrare sunt şi ele frecvente la premenopauză. Pot fi cauzate şi de o funcţionare deficitară a glandei tiroide, de stres, de odihna insuficientă.
