Bucureştenii sunt chemaţi să parcheze, sâmbătă, în zona Parlamentului....
PSD Timiş va participa la mitingul de sâmbătă de la Bucureşti cu 2.000 de membri, spun oficialii filialei. Unul dintre cei care se ocupă de organizarea transportului celor 2.000 de persoane la Bucureşti este secretarul executiv al PSD, Adrian Negoiţă. Acesta a declarat că cifra a fost stabilită „în urma discuţiei cu preşedinţii de organizaţii locale şi activul de partid, parlamentari, consilieri judeţeni, consilieri locali”. „Am avut luni şedinţă de comitet executiv şi am vorbit cu fiecare cam care este puterea lui de a aduce, în funcţie de numărul membrilor de organizaţie, că una e să vorbeşti de Bara şi alta e să vorbeşti de Moşniţa”, a declarat Negoiţă.
Secretarul executiv al PSD a declarat că activiştii şi simpatizanţii PSD vor să meargă la miting, lăsând să se înţeleagă că abuzul împotriva căruia aceştia vor să manifeste este unul de ordin emoţional. „Toată ziua înjurându-ne, lumea e destul de dezgustată şi în sinea lor îşi doresc să manifeste, că nu om fi noi lepre şi nu ştiu ce”, a mai declarat reprezentantul PSD.
În privinţa transportului la Bucureşti, Adrian Negoiţă a declarat că acesta se va face în principal cu mijloace de transport plătite de filiala judeţeană a PSD. Astfel, în funcţie de numărul de persoane pe care îl poate mobiliza fiecare organizaţie locală, PSD Timiş va pune la dispoziţie mijloacele de transport. Deşi PSD Timiş a avut în trecut probleme cu plata chiriei pentru sediu, filiala având în decembrie 2014, când a fost preluată de Sorin Grindeanu, datorii totale de 300.000 de euro, Adrian Negoiţă spune că partidul nu are probleme cu plata autocarelor pentru mitingul de la Bucureşti, banii fiind asiguraţi din cotizaţiile membrilor.
Adrian Negoiţă a mai declarat că unii dintre participanţii la miting vor merge cu maşinile puse al dispoziţie de unii dintre consilierii locali, alţi participanţi vor merge cu trenul, dar va fi şi un grup restrâns de PSD-işti din Timiş care vor merge la mitingul de la Bucureşti cu avionul. „Se merge cu trenul, sunt persoane care îşi iau bilete, nu e nicio problemă. Sunt unii care au spus: «Eu mă descurc, mi-am făcut comandă la bilet, mă duc cu avionul». Alţii, mai mulţi consilieri locali au venit şi au spus: «E treaba mea. Eu mă descurc. Merg cu maşina, cu doi-trei oameni». Dacă vrea, i se consideră cotizaţie, este legal, se decontează”, a declarat Adrian Negoiţă. În privinţa hranei şi a apei, Negoiţă a spus că această problemă cade în sarcina şefilor de filiale. "Nu cred că e o problemă de un sandwich, de o apă". 
