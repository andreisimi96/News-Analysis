4 iunie 2018, 14:29
Curtea Constituţională a respins sesizarea lui Igor Dodon, care a solicitat examinarea constituţionalităţii prevederilor legii de modificare a Codului Audiovizualului, prin care se interzice transmisia programelor de televiziune şi radio cu conţinut informativ, informativ-analitic, militar şi politic adin Federaţia Rusă, transmite IPN.
O copilă de patru ani s-a stins din viaţă, după ce a fost lovită de fu...
La şedinţa Curţii, din  4 iunie, în luarea sa de cuvânt, consilierul prezidenţial Maxim Lebedisnchi a declarat că legea respectivă atentează la principiile democraţiei şi încalcă în mod direct drepturile fundamentale ale omului, garantate de Constituţie şi Convenţia Europeană a Drepturilor Omului şi anume: dreptul la libertatea de exprimare, libertatea presei, libertatea de opinie ş.a.
„Constituţia Republicii Moldova, în articolul 34, garantează dreptul la informaţie, potrivit căruia dreptul persoanei de a avea acces la orice informaţie de interes public nu poate fi îngrădit, iar potrivit alineatului 5 al aceluiaşi articol, mijloacele de informare publică nu sunt supuse cenzurii. Or, în condiţiile proiectului examinat, atestăm că tendinţa autorilor este una specifică regimurilor politice autoritare, care se remarcă prin limitarea libertăţii conştiinţei, presei şi celorlalte mijloace de informare în masă. Acest exerciţiu deseori se manifestă prin monopolizarea mijloacelor de informare în masă şi supunerea acestora unei monitorizări politice excesive, prin instrumentul cenzurării şi interzicerii difuzării informaţiilor neconveniente puterii”, a notat consilierul prezidenţial.
Reprezentanţii Guvernului şi Parlamentului au menţionat că necesitatea modificărilor operate la Codul Audiovizualului a survenit ca rezultat al dorinţei de a securiza spaţiul informaţional al statului, prin impunerea anumitor limitări pentru transmisia sau difuzarea emisiunilor informative, analitice străine la producerea cărora nu se ţine cont de standardele şi rigorile internaţionale, prevăzute în special în Convenţia Europeană cu privire la televiziunea transfrontalieră. Potrivit lor, măsura, supusă controlului constituţionalităţii, este una constituţională şi care îşi găseşte fundamentarea în prevederile legislaţiei naţionale, dar internaţionale.
Ca urmare a deliberărilor, Curtea Constituţională a respins sesizarea şefului statului şi a recunoscut constituţională Legea nr. 257 din 22 decembrie 2017 cu privire la completarea Codului Audiovizualului al Republicii Moldova. Hotărârea Curţii este definitivă şi nu poate fi supusă niciunei căi de atac. Aceasta intră în vigoare la data adoptării şi se publică în Monitorul Oficial.
