12 iunie 2018, 16:25
Deşi căldura nu va lipsi, punând deja probleme importante celor care suferă de boli cronice, se întorc, pentru câteva zile, şi ploile, în 30 de judeţe ale ţării.
Instabilitatea atmosferică se va manifesta în toată ţata începând de marţi, 12 iunie 2018, însă de miercuri, 13 iunie 2018, ora 14,00, şi până vineri, 15 iunie 2018, ora 8,00, sunt prognozate căderi mari de apă, vijelii şi grindină în 30 dintre judeţele ţării. 
„În Banat, Crişana, Oltenia, Maramureş, Transilvania, jumătatea de vest a Munteniei şi în zonele de munte, instabilitatea atmosferică va fi accentuată şi se va manifesta prin averse torenţiale, frecvente descărcări electrice, vijelii şi căderi de grindină. Cantităţile de apă vor depăşi 25 l/mp şi pe arii restrânse 60...80 l/mp, îndeosebi în sud-vest şi în zona montană. În restul teritoriului astfel de fenomene se vor semnala pe suprafeţe mici, în special pe parcursul zilei de joi, 14 iunie“, avertizează meteorologii.
