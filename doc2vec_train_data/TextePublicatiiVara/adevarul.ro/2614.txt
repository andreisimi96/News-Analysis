11 iunie 2018, 17:34
Aproape 200 de elevi au lipsit de la proba de Limba şi literatura română în prima zi a Evaluării Naţionale din judeţul Sibiu.
Evaluarea Naţională 2018. Mii de elevi din Bihor sunt aşteptaţi la exa...
Potrivit Inspectoratului Şcolar Judeţean Sibiu, examenele din prima zi au decurs fără incidente în instituţiile din judeţ. De asemenea, în prima zi a Evaluării Naţionale nu a fost înregistrat niciun elev eleminat şi nu au existat probleme tehnice de preluare şi multiplicare a subiectelor în centrele de examen sau de comunicare. Datele inspectoratului arată însă că la examene nu s-au prezentat 190 de elevi înscrişi.
În total, la Evaluarea Naţională s-au înscris 2.834 de absolvenţi ai clasei a VIII-a ai şcolilor din judeţul Sibiu. Luni, 11 iunie, aceştia au fost aşteptaţi să susţină examenele la proba de Limba şi literatura română. În sălile de examinare s-au prezentat 2.644 de elevi sau 93,3% din total.
Cei mai mulţi elevi care au absentat de la examene sunt absolvenţii şcolilor gimnaziale din Cristian (14 tineri) şi Poplaca (12 tineri). Câte nouă elevi care nu s-au prezentat la Evaluarea Naţională sunt de la şcolile gimnaziale „Ion Pop Reteganul” din Orlat, din Nou şi nr. 11 din Sibiu. Au mai absentat opt elevi ai şcolii din Noistat, şapte elevi ai şcolii „Aurel Decei” din Gura Râului şi ai celei din Blajel, şase din Tîrnava şi din Roşia (Waldorf „Hans Spalinger”) şi câte cinci elevi ai şcolilor din Casolt, Laslea, nr. 25 din Sibiu, nr. 5 din Mediaş şi ai celei din Vurpăr.
La proba de limba română, elevii clasei a VIII-a au primit, pentru primul subiect, un fragment din “Inocentii”, de Ioana Parvulescu, pe baza căruia trebuiau să răspundă la şase cerinţe, printre care motivarea folosirii cratimei, găsirea de sinonime sau modul de formare a cuvintelor. Tot la primul subiect elevii trebuiau să scrie o compunere de minim 150 de cuvinte în care să argumenteze apartenenţa la genul epic a textului dat.
Textul celui de-al doilea subiect a fost un extras din revista National Geographic Traveller. Este vorba despre un text semnat de Adina Branciulescu: “Transilvania, din goana trenului”. Candidaţii au primit de rezolvat alte şase cerinţe pe baza acestui text, printre care au avut de precizat funcţia sintactică a anumitor cuvinte, să scrie două propoziţii subordonate sau să menţioneze genul şi cazul anumitor substantive.
De asemenea, elevii au mai avut de redactat o naraţiune de 150-300 de cuvinte în care să prezinte o întâmplare petrecută într-o cetate.
Pe 13 şi 14 iunie urmează celelalte probe scrise: la Matematică şi Limba şi literatura maternă.
