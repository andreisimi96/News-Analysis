Senatorul PNL Iancu Caracota atrage atenţia că România pierde din ce în ce mai mult teren în faţa altor ţări din regiune, cum este cazul Bulgariei, dar şi al Ungariei, din cauza măsurilor „neatractive“ pentru mediul privat.
„România pierde teren în faţa Ungariei şi Bulgariei, care şi-au redus recent impozitul pe profit, respectiv la 9% şi 10%. Astfel, România- cu o cotă de 16%- nu mai este în topul ţărilor din Europa de Est cu un impozit pe profit avantajos pentru investitori.  Creşterea economică bazată pe consum a început să dea semne de oboseală, existând semnale din partea specialiştilor în economie că anul acesta creşterea va fi mult mai mică în raport cu 2017. Acest lucru se va întâmpla din cauza lipsei de viziune a Guvernului PSD-ALDE, care nu ia nici o măsură reală pentru a impulsiona investiţiile în economie“, afirmă Iancu Caracota, potrivit unui comunicat de presă.  
Liberalul atrage atenţia asupra faptului că una din cauzele „neatractivităţii“ este şi faptul că Guvernul nu pune accentul pe investiţii. „Guvernul  nu are un buget solid pentru investiţii publice şi nici nu pregăteşte măsuri fiscale avantajoase pentru investitorii privaţi. Toate acestea se întâmplă în timp ce statele vecine României se pregătesc pentru a face faţă concurenţei şi unei posibile recesiuni economice la nivelul Uniunii Europene. Avem exemplul Ungariei şi Bulgariei, care şi-au redus nivelul de fiscalitate“, mai spune Caracota. 
Nu în ultimul rând, senatorul PNL avertizează că investitorii vor prefera alte pieţe dacă Guvernul nu ia măsuri pentru încurajarea investiţiilor. „În calitate de senator atrag atenţia Guvernului că economia României va intra într-o perioadă dificilă dacă nu stimulează rapid mediul de afaceri cu un cadru legislativ predictibil şi cu un nivel de fiscalitate aflat sub cel al ţărilor vecine. Dacă nu se vor lua astfel de măsuri, investitorii vor prefera alte pieţe din proximitatea României, unde taxele sunt mult mai mici“, a mai afirmat Caracota. 
