4 iunie 2018, 18:01
Combinatul petrochimic Oltchim din Râmnicu Vâlcea a postat săptămâna trecută pe site-ul său un anunţ de vânzare la licitaţie a trei dintre activele sale, respectiv  Uzina petrochimică PVC II din Râmnicu Vâlcea, Uzina petrochimică din Bradu-Piteşti şi Uzina Anhidrida Ftalică din Râmnicu Vâlcea.
Cefin Trucks anunţă livrarea a 16 vehicule comerciale Ford Trucks cătr...
”Consorţiul de administratori judiciari ai Oltchim SA - societate în reorganizare, respectiv BDO Business Restructuring SPRL şi Rominsolv SPRL, anunţă public faptul că investitorii interesaţi pot depune scrisori de intenţie până la 30 iunie 2018 şi, în baza informaţiilor primite ulterior manifestării intenţiei, oferte neangajante, până la data de 31 iulie 2018, pentru următoarele pachete de active: Uzina petrochimică PVC II din Râmnicu Vâlcea, Uzina petrochimică din Bradu-Piteşti şi Uzina Anhidrida Ftalică din Râmnicu Vâlcea”, arată un anunţ al combinatului.
În luna februarie, creditorii Oltchim au aprobat oferta şi contractul de vânzare către Dynamic Selling Group SRL, preţul tranzacţiei fiind echivalentul în lei a 2,6 milioane euro, plus TVA.
”Societatea informează acţionarii şi pe cei interesaţi că Adunarea creditorilor Oltchim SA din data de 26 februarie 2018 a aprobat oferta şi contractul de vânzare de active cu privire la Pachetul operaţional 6-Divizia Materiale de Construcţii Ramplast, încheiat între Oltchim SA, în calitate de vânzător şi Dynamic Selling Group SRL în calitate de cumpărător, inclusiv preţul tranzacţiei (fară a se aduce atingere posibilităţii de completări şi ajustări tehnice la proiectele de protocoale de transfer şi contracte ce figurează în anexe, în vederea finalizării vanzării)”, arată un raport al Oltchim, transmis miercuri Bursei de Valori Bucureşti (BVB).
Consorţiul de administratori judiciari compus din BDO Business Restructuring SPRL şi Rominsolv SPRL anunţaseră în decembrie că Adunarea Generală a creditorilor Oltchim a aprobat contractul de vânzare de active (pachetele 1-5 şi parţial 7) încheiat între Oltchim în calitate de vânzător, Chimcomplex Borzeşti în calitate de cumpărător şi Serviciile Comerciale Române în calitate de Garant.
S-a stabilit atunci că societatea Chimcomplex Borzeşti trebuie să plătească 127 milioane de euro, la care se adaugă TVA.pentru active.
Dynamic Selling Group fusese desemnat câştigător şi urma să achite 1,9 milioane euro pentru pachetul 6, la care se adaugă TVA, însă oferta nu a fost aprobată la acea dată.
Combinatul chimic Oltchim (simbol bursier OLT), aflat în insolvenţă din ianuarie 2013, anunţa în octombrie 2017 că Fondul de investiţii White Tiger Wealth Management Ltd a refuzat să semneze contractul de vânzare de active cu privire la pachetele de active nr. 1, 3-5, 7, 8 şi parţial nr. 9, anunţând retragerea unilaterală din tranzacţie.
La 31 martie,  Oltchim înregistrează datorii totale în sumă de 1,3 miliarde lei, din care cea mai mare parte, de 1 miliard de lei sunt datorii înregistrate în conformitate cu Planul de reorganizare, iar 170 milioane lei sunt datorii nete acumulate după intrarea in insolvenţă.
