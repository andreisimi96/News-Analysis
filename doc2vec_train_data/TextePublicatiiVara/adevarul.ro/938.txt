4 iunie 2018, 08:32
Grupul PSA a decis încetarea producţiei modelelor DS 4 şi DS 5. Acest pas se datorează atât vânzărilor slabe înregistrate de cele două modele cât şi noii politici de modele.
Test Drive Volvo XC40 Momentum D4 AT8 AWD
Marca premium, DS, a grupului PSA va mai comercializa doar stocurile modelelor 4 şi 5 existente. Anul trecut marca DS a vândut doar 11.746 unităţi DS 4, în condiţiile în care liderul segmentului a vândut 170.431 unităţi – VW Golf. DS 5 a reuşit să convingă doar 5.738 clienţi la nivel european. Un oficial DS a declarat publicaţiei Autocar faptul că oprirea producţiei se datorează noii politici de modele şi mai puţin vânzărilor scăzute.
DS a intrat într-o nouă etapă odată cu lansarea, anul trecut, a modelului 7 Crossback. O decizie care permite Grupului PSA să îşi reorganizeze producţia, francezii având ceva dificultăţi în a onora cererea mare de modele Peugeot 3008 şi 5008.
La Salonul Auto de la Paris va fi prezentat în premieră un model DS compact electric. Cum grupul francez a descoperit succesul cu noua gamă de SUV-uri, noul model poate fi un 3 Crossback EV. Marca franceză va renunţa la propulsoarele diesel pentru gama compactă, oferind doar motorizări PureTech şi EV. În anii următori, aşteptăm patru noi modele de la DS, cu o limuzină poziţionată deasupra lui 7 Crossback, model ce va fi prezentat în 2020.
