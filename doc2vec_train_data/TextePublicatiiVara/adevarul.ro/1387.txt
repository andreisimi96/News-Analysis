5 iunie 2018, 16:25
Uniunea Europeană are norme clare pentru transferurile dintr-un cont în altul în ţări diferite din UE, retragerile de numerar de la bancomate în ţările din UE, plăţile cu cardul de debit sau de credit oriunde în UE ori operaţiunile de debitare directă.
Potrivit InfoCons, atunci când efectuaţi o plată transfrontalieră în euro, în lei româneşti sau în coroane suedeze pe teritoriul UE, banca nu vă poate percepe o taxă mai mare decât cea aplicabilă unei tranzacţii naţionale echivalente. 
„Chiar şi băncile care au sediul în ţările UE din afara zonei euro trebuie să respecte această regulă”, scrie asociaţia pentru protecţia consumatorilor, precizând că aceste reguli se aplică trafserurilor dintr-un cont în altul în ţări diferite din UE, retragerilor de numerar de la bancomate în ţările din UE, plăţilor cu cardul de debit sau de credit oriunde în UE ori operaţiunilor de debitare directă.
Taxe pentru utilizarea cardului
Când efectuaţi o plată în UE cu cardul de credit sau de debit, comercianţii şi băncile nu vă pot percepe taxe suplimentare doar pentru utilizarea unui anumit card. Această regulă se aplică tuturor achiziţiilor cu cardul (în magazin sau on-line) efectuate în ţara de origine sau în altă ţară din UE.
American Express, Diners Club şi alte carduri de credit profesionale sau de întreprindere, în cazul cărora factura este plătită de angajator, nu de posesorul cardului, nu sunt acoperite de normele UE privind serviciile de plată. Prin urmare, este posibil să vi se perceapă taxe suplimentare dacă utilizaţi aceste carduri.
Menţionăm că, dacă plătiţi în monede UE altele decât euro, s-ar putea ca furnizorul cardului să vă perceapă un comision de conversie monetară atunci când utilizaţi cardul în altă ţară.
Frauda în materie de carduri şi plăţi
Normele UE limitează suma pe care trebuie s-o plătiţi dacă sunteţi victima unei fraude, adică în situaţia în care cardul sau contul vă este debitat fără permisiunea dumneavoastră. În toate cazurile, suma care vi se poate percepe este de maximum 50 EUR.
Totuşi, nu va trebui să plătiţi nimic în cazul în care nu sunteţi conştient de pierderea, furtul sau deturnarea de fonduri (contul a fost atacat de hackeri sau cardul a fost clonat ori debitat fără ştirea dumneavoastră). Banca sau furnizorul de card ar trebui să acopere toate costurile. Această regulă se aplică şi în cazul în care pierderea a fost cauzată de un angajat al băncii.
Bani blocaţi pe card
Uneori, când faceţi o rezervare (de exemplu, la un hotel sau la o companie de închirieri auto) vi se poate cere să introduceţi datele cardului pentru a garanta rezervarea. Comerciantul poate cere blocarea unei sume de bani de pe cardul dumneavoastră atunci când faceţi rezervarea. El reţine astfel o parte din limita de credit sau din suma existentă în cont pentru a acoperi eventuale cheltuieli pe care le-aţi putea acumula: room service într-un hotel, posibile daune provocate unei maşini închiriate etc.
Comerciantul trebuie să vă informeze dacă intenţionează să vă blocheze o anumită sumă pe card, iar dumneavoastră trebuie vă daţi consimţământul pentru acest lucru şi pentru suma exactă care urmează să fie blocată.
De îndată ce efectuaţi plata reală (de exemplu, când plecaţi de la hotel şi plătiţi cu cardul sau când returnaţi maşina închiriată şi plătiţi factura finală), banca trebuie să deblocheze imediat suma reţinută de pe cardul de credit.
Dacă aţi prevăzut debitări directe din contul dumneavoastră, este posibil să se efectueze o plată din greşeală sau să se debiteze o sumă greşită – de exemplu, atunci când anulaţi un contract cu un furnizor, iar debitarea se face după încheierea contractului. În astfel de situaţii, aveţi dreptul la rambursare în termen de 8 săptămâni. Această regulă se aplică tuturor debitărilor directe, atât în ţara de origine, cât şi în context transfrontalier pe teritoriul UE.
Ce trebuie să faceţi dacă aveţi o problemă
Dacă întâmpinaţi probleme cu efectuarea plăţilor în UE, contactaţi banca sau furnizorul cardului. Trebuie să vi se răspundă la plângere, în scris, în termen de 15 zile (sau până la 35 de zile în anumite circumstanţe excepţionale). Banca sau furnizorul cardului trebuie să pună la dispoziţia consumatorilor o procedură oficială pentru înaintarea plângerilor.
Dacă aveţi nevoie de ajutor pentru a obţine recunoaşterea drepturilor dumneavoastră, contactaţi reţeaua FIN-NET pentru probleme cu furnizorii de servicii financiare sau reţeaua ECC-Net pentru probleme cu comercianţii.
Normele UE privind comisioanele bancare aplicabile plăţilor internaţionale şi naţionale nu sunt valabile în cazul cecurilor.
Uneori, taxele percepute pentru încasarea unui cec provenind din altă ţară a UE pot fi foarte ridicate. În multe ţări, cecurile nu mai sunt acceptate ca mijloc de plată.
