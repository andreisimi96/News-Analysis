6 iunie 2018, 22:04
Guvernul lui Giuseppe Conte (centru) a obţinut votul de încredere al Camerei Deputaţilor            FOTO EPA
Noul şef al Guvernului populist italian Giuseppe Conte şi-a preluat în mod oficial funcţia miercuri, după ultimul vot de încredere în Parlament asupra unui program care întoarce spatele austerităţii, dar nu Europei, relatează AFP.
După ce a obţinut marţi votul de încredere al Senatului, Conte l-a primit miercuri şi pe cel al Camerei Deputaţilor, unde majoritatea guvernamentală este mai confortabilă - cu 350 de voturi la 236 şi 35 de abţineri.
Noul şef al Guvernului, care susţinea cursuri de drept în urmă cu mai puţin de o săptămână, urmează să efectueze prima vizită internaţională la summitul G7, vineri şi sâmbătă, în Canada.
”Primul lucru pentru Italia va fi să se facă cunoscută, al doilea să se facă respectată”, a declarat el pentru presă.
Necunoscut italienilor înainte să fie ales de Mişcarea Cinci Stele (M5S, antisistem) şi Liga (extrema dreaptă), Giuseppe Conte,în vârstă de 53 de ani, a susţinut marţi în Senat un discurs de politică generală în care a apărat programul acestui prim guvern populist într-o ţară fondatoare a Uniunii Europene (UE).
El intenţionează să reducă imensa datorie publică a Italiei - cea mai mare, raportată la PIB, în zona euro, după cea a Greciei - însă nu prin măsuri de austeritate, a confirmat el.
Dorind să le ofere asigurări partenerilor Italiei în UE, acest profesor de drept privat a confirmat ancorarea europeană şi atlantică a ţării sale.
Însă, în privinţa misiunilor NATO, el a introdus miercuri ideea potrivit căreia acestea vor fi ”examinate cu serenitate şi prudenţă, de la caz la caz”.
Presa scrie că a făcut-o, înainte de toate, din motive bugetare.
El şi-a reiterat marţi voinţa de a implementa o politică ”de deschidere” faţă de Rusia, un important partener economic al întreprinderilor italiene, în baza angajamentelor de campanie ale Ligii şi M5S, cei doi ”acţionari majoritari” ai coaliţiei.
