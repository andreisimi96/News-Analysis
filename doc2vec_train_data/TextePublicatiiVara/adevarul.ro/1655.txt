Vehiculul blindat a fost furat dintr-o bază a Garzii Naţionale FOTO Captură YouTube
Un soldat american a fost arestat după ce a furat un vehicul militar blindat şi a fost urmărit de poliţie timp de două ore, într-un oraş aglomerat, relatează BBC News.
Noul ambasador american în Germania este acuzat de amestec în politica...
Vehiculul a fost luat de la baza Gărzii Naţionale Ford Pickett, marţi, şi  condus în viteză prin Richmond, capitala statului Virginia.
Imagini postate pe reţele de socializare surprind peste zece maşini de poliţie în urmărirea transportatorului de personal, care nu era echipat cu armament.
Nicio rănire şi niciun accident rutier nu au fost raportate.
Urmărirea s-a încheiat după ce şoferul a intrat cu vehiculul într-o rezervaţie centrală şi a fost încercuit de poliţie, scrie presa locală.
Suspectul a fost imobilizat cu un pistol de tip taser, iar ulterior a fost identificat drept militar, a anunţat o purtătoare de cuvânt a poliţiei, sergenta Keeli Hill.
„Vehiculul militar - care nu este un tanc - a fost condus cu viteza maximă de aproximativ 65 de kilometri pe oră“, a spus ea, precizând că aparţine Gărzii Naţionale din Virginia.
Pe parcursul incidentului, utilizatori au postat pe reţele de socializare înregistrări şi s-au declarat şocaţi de faptul că un vehicul blindat, care arată ca un tanc, era urmărit de poliţie.
„Este o nebunie! Cineva a deturnat un fel de tanc de la Fort Pickett şi a trecut cu el pe lângă apartamentul nostru!“, a scris un utilizator.
„Nu te plictiseşti deloc la Richmond“, a scris altcineva.
Bărbatul, a cărui identitate nu a fost divulgată, a fost plasat în arest preventiv.
