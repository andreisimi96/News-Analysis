4 iunie 2018, 09:52
O femeie a fost bătută pe o stradă din Capitală de fiul ei. Bărbatul, cunoscut cu afecţiuni medicale, este internat în prezent într-o unitate de specialitate, informează Poliţia Capitalei, care a deschis o anchetă în acest caz.
Cadavru carbonizat găsit într-o maşină. Ce ipoteze iau în calcul anche...
Potrivit Poliţiei Capitalei, pe 2 iunie, la miezul nopţii, Secţia 14 Poliţie a fost sesizată, prin apel 112, că pe Bulevardul Regina Maria, nr. 43, o femeie este agresată de un tânăr şi la faţa locului s-au deplasat cu operativitate agenţi de siguranţă publică, care au identificat persoana vătămată, precum şi agresorul, care era fiul acesteia.
„Femeia a fost transportată la o unitate spitalicească pentru îngrijiri medicale, în urma acestora constatându-se că leziunile suferite nu au fost de natură a-i pune viaţa în pericol, motiv pentru care a părăsit unitatea de primiri urgenţe. Bărbatul în vârstă de 40 de ani, cunoscut cu afecţiuni medicale, a fost internat într-o unitate de specialitate. Secţia 14 Poliţie s-a sesizat din oficiu cu privire la săvârşirea infracţiunii de violenţă în familie, urmând a fi stabilită întreaga situaţie de fapt şi a fi dispuse măsuri în consecinţă”, arată reprezentanţii Poliţiei într-un comunicat de presă.
În imagini, care au apărut pe reţelele de socializare, se vede cum un bărbat cu bustul gol ia pe sus o femeie pe care care o târăşte câţiva metri pe trotuar. La un moment dat, victima, căzută la pământ, încearcă să se ridice. Agresorul se năpusteşte asupra ei cu picioarele.
Potrivit unor surse apropiate anchetei, femeia agresată nu a depus plângere împotriva fiului său, iar bărbatul ar avea grave probleme psihice, fiind internat la Spitalul de Psihiatrie ''Al. Obregia''. 
