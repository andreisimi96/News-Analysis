6 iunie 2018, 21:19
Persoanele fizice au cumulat datorii uriaşe către stat în ultimii cinci, cea mai mare parte dintre acestea fiind generate de taxele neplătite în contul impozitului pe venit. Printre acestea se numără însă şi persoane cu nume sonore, foarte cunoscute publicului larg datorită funcţiilor deţinute ori a faptelor pentru care au fost cercetate penal: Victor Ciorbea, Robert Negoiţă, Adriean Videanu, Marian Vanghelie sau Dorin Cocoş
Poliţia Română cere instanţei mandat european de arestare şi urmărirea...
Potrivit Listei persoanelor fizice cu obligaţii restante către stat, publicată recent de ANAF, până la data de 31 martie 2018 existau nu mai puţin de 11.131 datornici, ale căror debite însumează circa 14 – 15 milioane de lei. Datoriile acestora cuprind atât impozitul pe venit neplătit în ultimii cinci ani, cât şi contribuţiile neplătite pentru şomaj, pensii şi sănătate.
În ”lista neagră” apar însă şi persoane cu nume sonore, foarte cunoscute publicului larg datorită funcţiilor pe care le-au deţinut sau încă le deţin ori a faptelor pentru care au fost cercetate penal.
Spre exemplu, fostul premier Victor Ciorbea, în prezent Avocat al Poporului, funcţie în urma căreia câştigă nu mai puţin de 12.000 lei în fiecare lună, are de plătit statului 82.230 lei, în contul impozitului pe venit din ultimii cinci ani. Datoare este şi soţia acestuia, Lacrima, cu un debit de 216.163 lei. Acestor datorii li se adaugă şi cele privind contribuţiile de sănătate, datoria lui Victor Ciorbea fiind de 140.450 lei, iar cea a soţiei sale de 121.854 lei. În total, familia Ciorbea are datorii către stat de 560.697 lei.
În mai 2016, când ANAF a publicat pentru prima data lista datornicilor persoane fizice, Victor Ciorbea avea restanţe de 94.967 lei la bugetul de stat şi încă 106.798 lei la bugetul asigurărilor de sănătate, adică un total de 201.765 lei
Robert Negoiţă, gaură de 238 milioane de lei la bugetul de stat
„Cap de listă” este însă Robert Negoiţă (PSD) – primarul sectorul 3 – cu obligaţii totale restante la bugetul de stat de 238,4 milioane de lei, din care a contestat 5,7 milioane de lei. Pe lângă restanţa de 232,6 milioane de lei lei, primarul Sectorului 3 are de achitat şi contribuţii pentru sănătate de 432 lei.
Cunoscutul om de afaceri Cristian Ţănţăreanu are de plătit bugetului de stat suma de 6,36 milioane de lei şi în contul contribuţiilor pentru sănătate încă 167.708 lei.
Videanu, Vanghelie şi Cocoş, datorii de peste 600.000 lei
Fostul primar al Capitalei, Adriean Videanu, cunoscut pentru afacerile sale cu marmură şi cu borduri, are de plătit bugetului de stat 14.200 lei, iar soţia sa, Mioriţa, 194.360 lei. Acestor datorii li se adaugă şi contribuţiile pentru sănătate, care ajung în cazul fostului edil la suma de 3.280 lei, iar în cel al soţiei la 749 lei.
Şi fostul primar al Sectorului 5, Marian Vanghelie are de dat bani statului, dar „numai” 139.339 lei în contul bugetului de stat.În ceea ce-l priveşte pe Dorin Cocoş, fostul soţ al Elenei Udrea, acesta are o datorie către bugetul de stat în valoare de 238.162 lei, iar la contribuţiile de sănătate de 10.127 lei.
Am încercat să-i contactăm pe cei menţionaţi mai sus, spre a le cere comentarii privind datoriile pe care le au la stat, dar aceştia nu ne-ar răspuns până la închiderea ediţiei.
Fiscul începe Marea Executare 
În încercarea de a diminua cât mai mult deficitul bugetar uriaş, Ministerul Finanţelor va cere ANAF să trimită decizii de impunere către 11.131 persoane fizice, care ar avea datorii cumulate de peste 14 miliarde de lei. În privinţa celor 500 de companii şi firme care au datorii istorice de peste 13 miliarde de lei MFP nu ia încă nicio măsură.
Ministrul Finanţelor, Eugen Teodorovici, a anunţat marţi, la o conferinţă de profil, că persoanele fizice au datorii restante către stat de circa 14 – 15 miliarde de lei, pentru recuperarea cărora ANAF va trimite decizii de impunere până la sfârşitul acestui an.
Potrivit acestuia, datoriile de 14 – 15 miliarde de lei, care includ şi amenzi de circulaţie, trebuie plătite de contribuabilii persoane fizice până în luna martie a anului viitor, cei care le vor achita până la sfârşitul acestui an urmând să beneficieze de o reducere a sumei de plată, valoarea bonusului fiind stabilită în urma analizei structurii datoriei.
Ministrul Finanţelor a precizat că recuperarea acestor sume face parte din soluţiile găsite pentru menţinerea deficitului bugetar sub 3% în 2018.
Verificaţi dacă sunteţi în lista datornicilor
Pe site-ul ANAF există o listă care cuprinde 11.131 datornici persoane fizice, ale căror restanţe (ce se întind pe 743 de pagini) nu sunt însă cumulate. În mare, datoriile cuprind Obligaţii restante la bugetul de stat, Obligaţii restante la bugetul asigurărilor sociale de stat, Obligaţii restante la bugetul asigurărilor pentru şomaj şi Obligaţii restante la bugetul asigurărilor de sănătate. Adică, datoriile persoanelor fizice provenite din impozitul pe venit, pensii, şomaj şi sănătate. Datorii care, potrivit legislaţiei de dinainte de 2018, trebuiau plătite de angajator, dacă persoanele fizice nu obţineau venituri din profesii liberale, alte activităţi independente sau chirii.
Lista publicată de ANAF priveşte doar datoriile persoanelor fizice care sunt mai mari de 15.000 de lei, cumulate în ultimii cinci ani. Dacă nu trece imediat la emiterea deciziilor de impunere şi, ulterior, recuperarea lor ori executarea silită în vederea recuperării, statul riscă să piardă aceşti bani, pentru că prescripţia intervine în termen de cinci ani.
Lista neagră a Fiscului poate fi consultată aici .
Datornicii vor primi înştiinţări de plată, prin poştă sau online, în cazul în care au cont pe site-ul instituţiei. Cei care vor primi notificări de la ANAF prin poştă vor avea la dispoziţie 60 de zile să-şi achite datoria, în caz contrar, statul va începe să calculeze penalităţi, iar restanţierii cu penalităţi mai mari de 40 de lei vor putea fi executaţi silit. 
