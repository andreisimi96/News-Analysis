6 iunie 2018, 18:47
Din Alba vor pleca spre Bucureşti câteva zeci de autocare şi microbuze
Organizaţia PSD Alba ar urma să deplaseze la mitingul de sâmbătă de la Bucureşti peste 2.500 de membri. Toată flota de autocare şi microbuze a firmelor de transport din judeţ a fost blocată de liderii PSD.
Peste 2.500 de membri şi simpatizanţi PSD din judeţul Alba se vor deplasa sâmbătă la Bucureşti pentru a participa la aşa-zisul ”miting împotriva abuzurilor”.
Preşedintele PSD Alba, deputatul Ioan Dîrzu, susţine că deplasarea se face pe cont propriu, asta deşi, în judeţul Alba toate companiile mari de transport din judeţ nu mai au mijloace de transport disponibile pentru data de 9 iunie. 
„Toată flota este blocată sâmbătă. Numai după data de 10 avem disponibile”, au răspuns cei de la firmele de transport la întrebarea dacă există autocare libere pentru data de 9 iunie. Reprezentanţii unor unităţi de învăţământ au dorit să organizeze excursii în weekend, dar planurile le-au fost date peste cap de mitingul PSD
Mitingul PSD de la Bucureşti a blocat toate autocarele companiilor cunoscute de transoport din judeţul Alba. Potrivit unor surse, fiecare membru al partidului trebuie să mai aducă cu el încă 9 persoane.
”Eun miting făcut împotriva abuzurilor de tot felul, şi în ultima vreme vedem ce tipuri de abuzuri s-au făcut în România, în special în justiţie, abuzuri care nu ar fi trebuit să se întâmple într-un stat democrat, într-un stat european. Aţi văzut decizia CCR şi din punctul nostru de vedere, credem că lucrurile trebuie să intre în normalitate şi să fim trataţi la acelaşi nivel. S-au făcut multe abuzuri în acest domeniu şi ele trebuie să înceteze”, a declarat deputatul Ioan Dîrzu în urmă cu câteva zile.
