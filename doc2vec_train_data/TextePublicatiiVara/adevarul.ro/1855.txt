7 iunie 2018, 10:02
Institutul Naţional de Statistică (INS) a confirmat, joi, estimările publicate la jumătatea lunii mai, referitoare la creşterea de 4%, pe serie brută, a economiei româneşti în primul trimestru al acestui an, faţă de aceeaşi perioadă a anului trecut.
Astfel, în primul trimestru al acestui an, faţă de acelaşi trimestru din anul 2017, Produsul Intern Brut (PIB) a înregistrat o creştere cu 4% pe seria brută şi cu 4,2% pe seria ajustată sezonier.
Comparativ cu trimestrul anterior, PIB-ul s-a menţinut la acelaşi nivel.
PIB-ul - date ajustate sezonier - estimat pentru primul trimestru din 2018 a fost de 222,726 miliarde lei preţuri curente, menţinându-se – în termeni reali – la acelasi nivel cu cel din ultimul trimestru din 2017 şi în creştere cu 4,2% faţă de primul trimestrul al anului trecut.
Pe serie brută, PIB-ul estimat pentru primul trimestru din 2018 a fost de 176,707 miliarde lei preţuri curente, în creştere – în termeni reali – cu 4% faţă de primul trimestru din 2017.
La creşterea PIB, în primele trei luni, au contribuit aproape toate ramurile economiei, contribuţii mai importante având industria (+1%), cu o pondere de 23% la formarea PIB şi care a înregistrat o creştere a volumului de activitate cu 4,4%; comerţul cu ridicata şi cu amănuntul; repararea autovehiculelor şi motocicletelor; transport şi depozitare; hoteluri şi restaurante (+0,8%), cu o pondere de 20% la formarea PIB şi al căror volum de activitate s-a majorat cu 4,1%.
Din punctul de vedere al utilizării PIB, creşterea s-a datorat, în principal, cheltuielii pentru consumul final al gospodăriilor populaţiei, al cărei volum s-a majorat cu 5,4%, contribuind cu 3,4% la creşterea PIB; formării brute de capital fix, al cărei volum s-a majorat cu 4,8%, contribuind cu 0,8% la creşterea PIB.
Exportul net a înregistrat însă o scădere de 0,6%, o consecinţă a creşterii mai accentuate a volumului importurilor de bunuri şi servicii comparativ cu cel al exporturilor de bunuri şi servicii.
Anul trecut, economia românească a crescut cu 6,9%, faţă de 2016.
