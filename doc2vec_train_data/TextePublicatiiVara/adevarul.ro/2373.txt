10 iunie 2018, 10:35
Peste 1,2 tone şi 1.100 de litri de produse de protecţie a plantelor care ar fi putut afecta grav sănătatea oamenilor şi a mediului au fost confiscate de poliţişti în urma unei acţiuni desfăşurate în ultimele trei luni în Bucureşti şi în 18 judeţe.
VIDEO Angajat al Primăriei Iaşi prins băut la volan cu o alcoolemie re...
Potrivit Inspectoratului General al Poliţiei Române (IGPR), în perioada 4 martie – 31 mai, poliţiştii specializaţi din Bucureşti şi din judeţele Alba, Bistriţa - Năsăud, Braşov, Caraş - Severin, Cluj, Covasna, Gorj, Harghita, Hunedoara,  Maramureş, Mehedinţi, Mureş, Neamţ, Sălaj, Sibiu, Suceava, Vâlcea şi Vrancea au făcut verificări pentru prevenirea şi sancţionarea infracţiunilor cu produse de protecţie a plantelor.
Poliţiştii au verificat în 621 de unităţi modul în care este respectată de legea de către agenţii economici înregistraţi sau autorizaţi pentru produsele de protecţie a plantelor, precum şi descoperirea altor nereguli ce pot prezenta riscuri majore de producere a unor evenimente grave pentru sănătatea populaţiei şi a mediului înconjurător.
În urma acţiunilor, au fost constatate 58 de fapte penale, cele mai multe pentru protecţia mediului, dar şi pentru trafic de produse sau substanţe toxice.
Astfel, 50 de persoane vor fi cercetate, iar 1.216 kilograme şi 1.164 de litri de produse de protecţie a plantelor au fost confiscate.
Poliţiştii au dat şi 43 de amenzi în valoare de 97.000 de lei.
