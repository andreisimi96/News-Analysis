4 iunie 2018, 06:26
Camera Deputaţilor va dezbate astăzi, începând de la ora 16.00, moţiunea simplă depusă de PNL şi intitulată ”Harababura fiscală PSD-ALDE te lasă fără banii tăi de pensie!”, care vizează, printre altele, activitatea ministrului Finanţelor, Eugen Teodorovici.
Cîţu, PNL: Deficitul bugetar record arată clar de ce vor Dragnea şi Te...
Liberalii subliniază, în moţiune, că bugetul public a avut, după primele trei luni ale anului, probleme deosebit de grave: veniturile din surse fiscale au ajuns la un minim istoric de 3,8% din PIB, procent pe care România nu l-a mai avut de 11 ani. ”Nici după primele patru luni situaţia bugetară nu s-a îmbunătăţit, aşa cum susţinea patetic domnul Viorel Ştefan. Veniturile fiscale au urcat la doar 5,2% din PIB, trendul menţinându-se în jurul a 1,3% lunar. De asemenea, se prefigurează un al doilea an cu venituri totale sub 30% din PIB, deşi v-aţi asumat o ţintă de venituri mult superioare, de aproape 32% din PIB”, se arată în document.
PNL precizează că bugetul a ajuns să se alimenteze cu bani numai din fiscalitatea pusă pe muncă, pe salariile angajaţilor, adică din impozit pe salarii, contribuţii sociale şi contribuţii de sănătate. Aproape jumătate din munca fiecărui angajat merge la buget.
”Explicaţi de ce, cu o economie în creştere, problemele din buget sunt din ce în ce mai mari. Paradoxul este şi mai mare dacă ne gândim că Guvernele PSD-ALDE au introdus supraacciza la carburanţi, au mutat contribuţiile de la angajator la angajat, au crescut salariul minim, au crescut baza de impozitare, au scăzut la mai mult de jumătate fondurile pentru investiţii. Poate ne explicaţi cum este posibil ca, în plină creştere economică, Guvernul să se împrumute pentru a plăti salarii şi pensii. Unde a dispărut creşterea economică de 6,9% de anul trecut şi cea  prognozată de 5% anul acesta?”, solicită liberalii.
În moţiunea se mai arată că, după primele 4 luni ale anului, veniturile bugetare au crescut cu doar 11,8% faţă de anul 2017, fiind tot mai departe de ţintele programate prin Legea bugetului pe anul 2018. În acelaşi timp, cheltuielile au avansat cu peste 21,5%, deşi încă nu s-au majorat, chiar şi pentru o jumătate de an, pensiile, iar unele majorări salariale încă nu şi-au produs impactul în buget. Intrările de fonduri europene nerambursabile, altele decât subvenţiile în agricultură, aproape nu există, pentru că România nici măcar nu a transmis ce proiecte vrea să facă.
”Când aţi fost învestit, fără să vă oblige nimeni, v-aţi angajat că veţi aplica măsuri care să eficientizeze cheltuielile publice, în special cele cu privire la bunuri şi servicii. Nu ştim cum se face că exact această categorie de cheltuieli a crescut cu peste 12,7% de la începutul acestui an. Observăm că dintr-o disperare tot mai mare, aţi apăsat şi mai tare pe grumazul companiilor de stat profitabile, luându-le în avans orice resursă financiară care ar fi trebuit să meargă în investiţii. Cine îşi va asuma răspunderea dacă şi alte companii, precum Transelectrica, vor ajunge din companii profitabile în companii care înregistrează pierderi?”, îl întreabă liberalii pe Eugen Teodorovici.
PNL menţionează, de asemenea, că, dacă ne uităm pe execuţia bugetară după primele 4 luni, se observă că sumele prevăzute pentru cheltuieli de personal au urcat la 26,26 miliarde lei, în creştere cu peste 20%.
”După cum ştiţi, aceste sume nu includ decât parţial unele majorări salariale operate începând cu luna martie şi nu includ nici alte beneficii care trebuie acordate angajaţilor, cum ar fi, de pildă, tichetele de vacanţă. La un calcul aritmetic simplu, plafonul bugetar pe care dumneavoastră l-aţi propus, de 81,1 miliarde lei pentru cheltuieli de personal în anul 2018, va fi depăşit. Cum veţi proceda anul acesta? Veţi concedia angajaţi din sectorul public sau veţi extinde plafonul de cheltuieli de personal, luând bani de la investiţii şi de la Pilonul 2?”, sunt alte întrebări adresate ministrului Finanţelor.
De altfel, liberalii îi solicită acestuia să spună foarte clar ce se va întâmpla cu Pilonul II de pensii.
”Partidul Naţional Liberal nu v-a invitat nici la o competiţie de frumuseţe şi nici la un exerciţiu de «imagine», ci ca să vă solicite următoarele: 
- Opriţi orice demers de anulare, suspendare sau naţionalizare a pensiilor din Pilonul 2. Nu furaţi dreptul la o pensie decentă pentru 7 milioane de români. Nu trădaţi generaţia de vârstă din care faceţi parte!
- Deblocaţi investiţiile publice! În 17 luni de guvernare sau şi mai bine spus din anul 2012, de când aţi revenit la guvernare, nu aţi demarat niciun proiect major de investiţii!
- Rezolvaţi problema bugetului aducând banii europeni gratuiţi. Aveţi experienţă, ca fost ministru al fondurilor europene şi ştiţi că se pot aduce zeci de miliarde la buget, dacă se vrea. Dacă va fi nevoie, faceţi chiar şi meditaţii cu doamna Plumb, căci se vede clar că domnia sa nu se pricepe deloc!
- Eliminaţi supraacciza şi veţi avea surpriza că veţi avea mai mulţi bani la buget!
- Eliminaţi absurditatea de Split-TVA, care a lovit în cei oneşti şi i-a mângâiat pe umăr pe evazionişti!
- Nu vă raliaţi demersului de constituire a Fondului Suveran de Dezvoltare şi Investiţii, pentru că veţi gira un demers cu interese economice ascunse!
- Daţi-l afară pe Darius Vâlcov din minister şi amintiţi-vă promisiunile făcute ca senator!
- Nu mai modificaţi în fiecare şedinţă de guvern Codul fiscal, pentru că, oricum, aţi speriat toţi investitorii!”, se afirmă în încheierea moţiunii.
Moţiunea simplă va fi dezbătută luni, iar votul va fi dat miercuri.
