13 iunie 2018, 04:24
Pe 14 iunie în Federaţia Rusă începe cel mai important eveniment sportiv al anului - Campionatul Mondial de Fotbal, aflat la cea de-a 21-a ediţie.
Evenimentul va avea loc în Federaţia Rusă - este pentru prima dată când competiţia are loc în Europa după 2006, când a fost găzduită de Germania şi pentru prima dată când cele mai bune echipe naţionale sunt adunate într-o ţară din estul Europei.
S-a scris mult despre acest eveniment, în ultimele luni mai ales, aşa că nu ne vom opri mult asupra informaţiilor deja reflectate în presă, ci vom face o sinteză a ceea ce a scris presa locală în ajun despre Rusia dinaintea acestei competiţii.
„O lună întreagă atenţia ruşilor va fi îndreptată nu numai spre Putin, dar şi spre cea mai populară competiţie din lume. Studenţii au împietrit în aşteptarea evacuării forţate din cămine. Şoferii - în aşteptarea redirecţionării rutelor. Oraşele vor fi luate cu asalt de nemţi beţi, englezi şi alţi petrecăreţi. Noi vom fi străini la acest spectacol al vieţii”, scrie Evghenii Ivanov într-o analiză pentru This is Media.
Autorul articolului accentuează discrepanţa dintre Moscova şi alte oraşe mari faţă de situaţia generală din întreaga Rusie. „Dacă în Moscova şi alte oraşe unde vor avea loc meciuri se simte măcar un pic de atmosferă, atunci în rest ruşii au cu totul alte griji. Cei din sate sunt cu gândurile lor zilnice, pensionarii - la casele de la ţară. Cei independenţi caută cu cine să-şi lase pisicile pe vară. Părinţii – cu cine să-şi lase copiii. Cineva are de terminat un proiect înainte de concediu, altcineva a revenit din concediu şi nu poate să intre în ritm la muncă. Businessmanii […], corupţii […] şi poliţiştii … nimănui nu-i pasă de fotbal”. Un campionat pentru nimeni - este concluzia autorului.
În ajunul campionatului poliţia din Kazani a deschis un dosar penal pentru crearea a trei copii ale mascotei competiţiei, Zabivaka. Cea acuzată, o croitoreasă din localitate, le-a spus poliţiştilor că a fost contactată prin intermediul reţelei de socializare Vkontakte de cineva care i-a comandat trei astfel de păpuşi pentru 70.000 de ruble, acesta precizându-i că vrea ca obiectele să aibă pe ele logotipul FIFA. Când cei doi s-au întâlnit pentru a fi achitată comanda, bărbatul s-a prezentat ca fiind maior de poliţie şi i-a spus că a fost vorba de o „cumpărătură de control”. Împreună cu el în atelierul de croitorie au intrat mai mulţi poliţişti care i-au sucit mâinile pentru că femeia începuse să-i filmeze.
FIFA i-a interzis în ajuns interpretei ruse Iulia Cecerina să cânte în faţa suporterilor în cadrul festivalului dedicat acestora. RBC.ru scrie că federaţia a explicat decizia sa prin faptul că în timpul competiţiei nu e voie să se folosească „declaraţii politice”.
Publicaţia locală din Sankt Petersburg „Bumaga” aminteşte costurile construcţiei stadionului din oraş: 45 de miliarde de ruble ruseşti au fost alocate din bugetul local. Tot „Bumaga” a scris despre greşelile pe care le-au admis organizatorii şi autorităţile locale când au instalat mai multe indicatoare noi în contextul evenimentului sportiv al anului pentru turiştii străini. Spre exemplu, pe un panou informativ scrie „Sammer Garden” în loc de „Summer garden”, iar pe altul lipseşte o literă: „Host City Press Cente” (în loc de „... Center”). Chiar lângă stadionul din Sankt Petersburg a fost instalat un stâlp cu mai multe indicatoare în care denumirea „Podul Iahtenni” este scrisă de trei ori diferit în limba engleză: „Yacht Bridge”, „Yahtenny most” şi „Yakhtenny Bridge”.
În contrast, cu 5 zile înainte de campionat, postul public de televiziune din Rusia a difuzat un mesaj al liderului de la Moscova, Vladimir Putin, care le doreşte oaspeţilor, participanţilor la competiţie, dar şi echipelor care au venit în Rusia „să ţină minte nu numai meciurile, dar şi ţara noastră”. „Noi am făcut totul ca să vă simţiţi în Rusia ca acasă”, a mai spus Putin.
Iubitorii de fotbal din Rusia au primit însă şi o noutate care ar putea să-i descurajeze în ajun de campionat: Rusia este cea mai slabă echipă naţională de la CM-2018, conform clasamentului FIFA. Jucătorii ruşi se află pe locul al 70-lea, mai jos chiar decât Arabia Saudită, conform MK.ru .
