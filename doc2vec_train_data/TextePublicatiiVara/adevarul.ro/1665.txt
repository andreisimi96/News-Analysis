6 iunie 2018, 15:58
Tânărul ucis în SUA locuia de mai mulţi ani cu familia sa în localitatea Huber Heights, Daytona, statul american Ohio, şi fusese admis de curând la un colegiu important din zonă.
Sorin Cătălin Farcaş, un tânăr dejean în vârstă de 19 ani, a fost omorât în garajul părinţilor săi din Huber Heights, scrie Dejeanul.ro . Băiatul a murit pe loc, fiind împuşcat în cap de la mică distanţă. 
Poliţiştii nu cunoscut motivul pentru care Sorin Cătălin Fărcaş (dreapta) a fost executat. FOTO: Dejeanul.ro
Sergentul Brad Reaman, de la Poliţia din Huber Heights, a declarat pentru daytondailynews.com, citat de Dejeanul.ro că Sorin şi prietenul său se aflau în garaj în momentul în care un bărbat s-a apropiat şi l-a împuşcat direct în cap pe român. Atacatorul s-a urcat într-o maşină şi a dispărut rapid, iar până la această oră nu a fost încă identificat.
Reprezentanţii poliţiei americane susţin că zona în care a avut loc crima era una liniştită până de curând, însă în ultimele 10 zile, în cartier au fost raportate patru incidente violente.
Sorin Farcaş s-a înscris în această primăvară la Colegiul Sinclair, potrivit purtătorului de cuvânt al instituţiei de învăţământ, după ce colaborase înainte cu Institutul Tehnologic al unei şcoli din Miami. Studenţii care au această colaborare câştigă credite pentru a obţine bursa Colegiului Sinclair.
