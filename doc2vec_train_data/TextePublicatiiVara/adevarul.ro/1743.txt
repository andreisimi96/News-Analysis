6 iunie 2018, 18:44
Primarii ar putea beneficia de pensii speciale dacă trece noul Cod administrativ. FOTO Inquam Photos
Parlamentarii PSD, PNL, ALDE şi UDMR din Comisia pentru Codul administrativ au adoptat un amendament prin care unii aleşi locali – primari, viceprimari, preşedinţi de CJ şi vicepreşedinţi de CJ -, vor avea dreptul la pensii speciale. Doar senatoarea Florina Presadă (USR) s-a opus amendamentului care în forma actuală cel mai probabil nu va trece de controlul CCR, fiind similar cu forme mai vechi declarate în 2016 drept neconstituţionale.
Mitingul PSD, în semi-întuneric. Curentul tăiat la o clădire din Piaţa...
Prima propunere a venit prin reprezentanţii Asociaţiei Comunelor din România (AcoR), cei care le-au cerut aleşilor din Parlament „dreptul la indemnizaţia de vârstă pentru primari, viceprimari, preşedinţii consiliilor judeţene şi vicepreşedinţii consiliilor judeţene, în condiţii similare senatorilor şi deputaţilor“. Mai exact, au solicitat pensie de serviciu pentru cei din administraţia locală, „având în vedere greutatea cu care primarii şi viceprimarii se pot reintegra pe piaţa muncii după exercitarea mandatului de ales local, mai ales dacă aceste persoane au vârstă de peste 50 ani, faptul că indemnizaţiile acestor persoane au fost multă vreme sub nivelul corespunzător acestor demnităţi, iar acest fapt a dus la pensii derizorii pentru mulţi primari şi viceprimari, care nu concordă cu statutul şi poziţia pe care aceştia au avut-o în colectivitatea locală“.
Problema controlului CCR
Propunerea venit de la ACoR a fost preluată de parlamentarii din toate partidele care au primari în ţară, cu toate că în trecut unele partide, cum e cazul PNL, se pronunţaseră împotriva pensiilor speciale. „Persoanele alese începând cu anul 1992 de către cetăţeni, prin vot universal, egal, direct, secret, respectiv prin vot secret indirect şi liber exprimat, respectiv primarii, viceprimarii, preşedinţii şi vicepreşedinţii consiliilor judeţene, care îndeplinesc condiţiile vârstei standard de pensionare, ale vârstei standard de pensionare redusă aşa cum sunt prevăzute în Legea nr 263/2010 privind sistemul unitar de pensii publice, cu modificările şi completările ulterioare, sau cele prevăzute de alte legi speciale au dreptul, la încetarea mandatului, la o indemnizaţie pentru limită de vârstă de la data la care li se acoră drepturile de pensie pentru limită de vârstă, dar nu mai devreme de data încetării mandatului aflat în derulare", se arată în amendamentul adoptat de comisie.  
Cele două rânduri de alegeri din 2019, europarlamentare şi parlamentare, schimbă şi viziunea PNL faţă de problematica pensiilor speciale. Însă, problema actualei forme a amendamentului e faptul că e formulat de aşa natură încât are mari şanse să nu treacă de controlul CCR, dacă legea finală e contestată. Mai exact, CCR a mai respins în două rânduri o lege care prevedea pensii speciale pentru aleşii locali, deoarece aceasta discrimina între diverse categorii de aleşi locali, adică între cei care urmau să aibă asemenea beneficii şi consilierii locali şi consilierii judeţeni care nu primeau. Ori, CCR a spus atunci că ori se dau pensii speciale pentru toţi aleşii locali, ori pentru nimeni. 
