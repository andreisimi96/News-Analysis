Partidul lui Ponta strică majoritatea PSD-ALDE din Camera Deputaţilor
28 mai 2018, 19:50
0 (0 voturi)
Liviu Dragnea a pierdut majoritatea chiar în Camera Deputaţilor, for pe care îl conduce. FOTO Inquam Photos
Migraţia unor parlamentari către Partidul Pro România, formaţiune unde principală voce e fostul premier Victor Ponta, îi face pe cei din coaliţia PSD-ALDE să depindă de voturile UDMR şi ale aleşilor din grupul minorităţilor, după ce mai mulţi social-democraţi şi-au dat demisia din PSD pentru a merge alături de Ponta.
Pro România şi-a prezentat noile „transferuri“ politice. Andronescu, p...
Dacă la începutul mandatului 2016-2020, PSD şi ALDE aveau împreună 174 de aleşi în Camera Deputaţilor, în prezent cele două partide care asigură sprijinul Guvernului Dăncilă au doar 164 de aleşi, cu unul mai puţin faţă de majoritatea necesară pentru trecerea iniţiativelor organice sau pentru a asigurarea menţinerii echipei lor guvernamentale.
Cinci deputaţi PSD, printre care şi doi foşti miniştri, s-au supărat pe Liviu Dragnea şi au plecat la Pro România, partidul lui Victor Ponta, doar în ultima săptămână. Deputaţii Emilia Meiroşu, Cătălin Nechifor, Gabriela Podaşcă, Mircea Titus Dobre şi Nicolae Bănicioiu sunt social-democraţii care au sărit din barca lui Liviu Dragnea în cea a lui Ponta. La aceştia se adaugă şi fosul PMP-ist Ion Tabugan. 
Transferarea de foști miniștri  
Victor Ponta a anunțat faptul că nu va permite intrarea în partid a baronilor locali. „Vreau ca la acest proiect să nu se alăture cei care reprezintă baronetul, Oprişanii.  E obligaţia noastră de a oferi alternativa. Oameni puţini, dar sper că de bună calitate“, a declarat fostul premier, după care a prezentat mai mulți foști miniștri care se alătură echipei Pro România. Printre aceștia sunt Ioana Petrescu, fost ministru al Finanțelor, Augustin Jianu, fost ministru al Comunicațiilor, și Răzvan Cotovelea, tot fost ministru al Comunicațiilor.
În total, grupul celor din Pro România numără 11 deputaţi, ceea ce l-a făcut pe Victor Ponta să anunţe că săptămâna aceasta va depune cerere pentru constituirea de grup parlamentar la Camera Deputaţilor. „Săptămâna aceasta vom depune cereri pentru grup parlamentar, pentru că suntem deja 11 parlamentari. În octombrie-noiembrie vom face un congres. Vrem să desemnăm candidati pentru Parlamentul European din rândul celor care vorbesc şi limba română şi limba engleză bine", a declarat Ponta.
Avertismentul „deputatului AKM“
În următoarea perioadă vor mai veni câţiva aleşi, ceea ce va şubrezi şi mai mult situaţia PSD din Camera Deputaţilor. În funcţie de negocieri, spre partidul lui Ponta ar putea să vină în jur de zece parlamentari, o bună parte tot din Camera Deputaţilor, potrivit unor surse politice. Avertismentul a fost lansat şi de deputatul Cătălin Rădulescu. „Dragi colegi din PSD, vă rog să vă abţineţi în a mai cataloga foştii colegi, pentru că nu faceţi altceva decât să determinaţi plecarea multor altor colegi. Nu pot accepta maniera asta suburbană, golănească, lipsită de caracter, de a ne jigni unii pe alţii”, a scris pe Facebook social-democratul, cunoscut şi ca „deputatul AKM“.  În prezent, social-democraţii lui Dragnea sunt puşi în situaţia de a negocia pentru susţinere şi cu UDMR, dar şi cu cei din grupul minorităţilor, grup din care mai mereu 10-11 deputaţi votează cu PSD.
Pe de altă parte, la Senat, PSD şi ALDE nu au emoţii, cele două formaţiuni având împreună 76 de aleşi, iar pentru majoritatea parlamentară sunt necesari 69 de senatori. Singura persoană despre care se vehiculează că ar putea pleca este Ecaterina Andronescu, fost ministru al Educaţiei şi fost contracandidat al Vioricăi Dăncilă la ultimul Congres al PSD. De altfel, Andronescu este singurul membru al PSD care a fost prezent la un eveniment organizat luni de Pro România, pentru prezentarea agendei politice pentru perioada 2018-2024 şi a formaţiunii.  Aceasta e considerată de Ponta un „candidat bun“ pentru prezidenţialele, după cum a explicat într-o intervenţie la o emisiune de televiziune, cu toate că nu e încă în echipa sa. 
