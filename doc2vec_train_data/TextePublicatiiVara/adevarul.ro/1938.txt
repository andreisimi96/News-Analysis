7 iunie 2018, 14:48
Sevil Shhaideh. FOTO Inquam Photos/Octav Ganea
Tribunalul Bucureşti a decis reducerea semnificativă a sechestrului asigurator impus de procurorii DNA pe averea fostului vice-premier, Sevil Shhaideh, inculpată în dosarul Belina pentru abuz în serviciu cu consecinţe deosebit de grave. Hotărârea este definitivă.
Concret, magistraţii de la Tribunalul Bucureşti au decis micşorarea de aproape şase ori a valorii bunurilor asupra cărora s-a impus măsura sechestrului asiguratoriu.
Astfel, valoarea a fost micşorată de la 3.800.000 lei la suma de 566.000 lei.
„Admite contestaţia formulată de Sevil Shhaideh împotriva măsurilor asiguratorii. Infirmă în parte ordonanţa contestată şi revocă corespunzator măsurile asiguratorii instituite de procuror asupra tuturor bunurilor inculpatei, în sensul că suma totală (în vederea reparării pagubei produse prin infracţiuni şi pentru garantarea executării cheltuielilor judiciare) avută în vedere se micşorează de la 3.804.282,39 lei la 566.482,39 lei", se arată în decizia Tribunalului Bucureşti.
Hotărârea magistraţilor este definitivă.
Direcţia Naţională Anticorupţie, la mijlocul lunii mai, a decis impunerea sechestrului asigurator pe averea fostului vicepremier Sevil Shhaideh, urmărită penal pentru abuz în serviciu cu consecinţe deosebit de grave în dosarul Belina.
Pe 25 aprilie, procurorii anticorupţie au dispus schimbarea încadrării juridice şi punerea în mişcare a acţiunii penale faţă de Sevil Shhaideh, la data faptelor secretar de stat în cadrul Ministerului Dezvoltării Regionale şi Administraţiei Publice (MDRAP), în dosarul „Belina”, transmite Agerpres.
Potrivit DNA, Sevil Shhaideh este cercetată pentru săvârşirea infracţiunii de abuz în serviciu dacă funcţionarul public a obţinut pentru sine ori pentru altul un folos necuvenit, cu consecinţe deosebit de grave.
Procurorii susţin că, în 2013, prin acţiunea concertată a unor persoane cu funcţii publice, părţi din insula Belina şi Braţul Pavel, situate în albia minoră a Dunării, au trecut ilegal din proprietatea statului în proprietatea judeţului Teleorman şi în administrarea Consiliului Judeţean Teleorman. 
După doar câteva zile, cele două proprietăţi, cu suprafaţă de 278,78 de hectare şi, respectiv, 45 de hectare, au fost închiriate tot ilegal unei firme private, pentru realizarea transferului de proprietate fiind adoptată HG 943/2013, act cu caracter individual, prin care au fost încălcate o serie de dispoziţii legale.
