Sărbătoarea Thaliei începe la Sibiu. FITS 2018 a ajuns la cea de-a 25-a ediţie VIDEO
8 iunie 2018, 11:04
FITS aduce spectacole din toată lumea în Cetatea Thaliei de la Sibiu           FOTO: FITS
Pe 8 iunie începe cea de-a XXV-a ediţii a Festivalului Internaţional de  Teatru de la Sibiu (FITS), eveniment desfăşurat sub Înaltul Patronaj al  Preşedintelui României – Centenar.  FITS, unul dintre cele mai importante maratonuri teatrale din lume, se desfăşoară în perioada 8 - 17 iunie 2018.
„Maturitatea festivalului, selecţia extraordinară cu care ne-am obişnuit deja spectatorii şi renumele de care se bucură toţi artiştii invitaţi au generat o energie fantastică, concretizată prin vânzări rapide de bilete la majoritatea spectacolelor-eveniment. Ediţia 25 e cu adevărat una de sărbătoare: sărbătorim pasiunea cu care, an de an, organizăm acest festival împreună cu o echipă dedicată trup şi suflet unei comunităţi alături de care am crescut şi învăţat enorm”, transmite Constantin Chiriac, preşedintele FITS.
Printre evenimentele ediţiei aniversare - spectacole de teatru şi muzică - organizatorii anunţă spectacolul realizat de Teatrul Naţional „Radu Stanca” Sibiu, după un text de Tsuruya Namboku al IV-lea, în regia lui Siviu Purcărete. „Povestea prinţesei deocheate” este un eveniment teatral de excepţie, care porneşte de la tehnica teatrală de patrimoniu a Japoniei - kabuki. Trei reprezentaţii ale acestei producţii au fost programate în cadrul FITS, în 9, 10 şi 14 iunie, de la orele 22:00, la Fabrica de Cultură UniCredit (Sala Eugenio Barba).
Isabelle Huppert, distinsă la această ediţie de festival cu o stea pe Aleea Celebrităţilor, vine pentru prima oară la Sibiu şi va susţine spectacolul-lectură „Amantul” la Filarmonica de Stat Thalia, duminică, 17 iunie. De la publicare, în 1984, romanul lui Marguerite Duras s-a vândut în mii de exemplare, fiind apreciat de public şi câştigând un premiu Goncourt. „Amantul” e un roman ce reflectă experienţa unei vieţi întregi într-o formă simplă şi emoţionantă. În cazul autoarei, viaţa şi scriitura se învârt una în jurul celeilalte, ambele bântuite de tinereţea sa, petrecută în Indochina.
Teatrul Satiricus „Ion Luca Caragiale” din Republica Moldova aduce în Festivalul Internaţional de Teatru de la Sibiu o dramatizare cu totul specială a textului lui Mihail Bulgakov, „Maestrul şi Margarita”. Sandu Grecu rezolvă regizoral problema excentricităţii enunţând (scenografic şi lingvistic), „edificarea” Turnului Babel acceptând, astfel, dialogul în diferite limbi: ebraică, germană, rusă, spaniolă, italiană sau română.
Printre  evenimente - spectacole de teatru, dans, muzică, circ contemporan - în această ediţie sunt programate mai multe producţii din sezonul românesc. Florin Piersic Jr. şi Marcel Iureş prezintă, în cadrul festivalului, producţia Teatrului ACT, „Stage Dogs”. Teatrul de Comedie aduce la Sibiu spectacolul „Fierarii”, în regia lui Horaţiu Mălăele. Din distribuţia spectacolului fac parte actorii Maia Morgenstern, Horaţiu Mălăele, George Mihăiţă şi Valentin Teodosiu.
Victor Rebengiuc, Mariana Mihuţ, Ana Ciontea, Şerban Pavlu, Florentina Ţilea şi Richard Bovnoczki vin la FITS cu spectacolul Teatrului Naţional „Ion Luca Caragiale” Bucureşti, „Regele moare”. „Mi-am spus că poţi să înveţi să mori, că poţi să-i înveţi pe alţii să moară. Acesta îmi pare lucrul esenţial pe care-l putem face, fiindcă suntem nişte muribunzi care nu acceptăm să murim”, motivează dramaturgul Eugène Ionesco naşterea piesei „Regele moare”. Textul este cea mai caldă, înduioşătoare şi sinceră mărturisire a omului Eugène Ionesco despre marea întâlnire finală.
Secţiunea de dans contemporan, una dintre cele mai aşteptate an de an în festival, propune de această dată spectacole din Israel, Statele Unite ale Americii, Canada, Spania sau Japonia. Kibbutz Contemporary Dance Company revine la Sibiu cu spectacolul „Laptele mamei”, în coregrafia lui Rami Be`er. Cântecul de dragoste pentru părinţi este creat de directorul artistic al companiei care analizează, prin dans, iubirea părinţilor săi - supravieţuitori ai Holocaustului - şi moştenirea culturală pe care i-au transmis-o.
„Căzând învăţ să zbor” este un one-man show realizat de dansatorul şi coregraful japonez Ryu Suzuki. El este câştigătorul premiului FITS din cadrul Yokohama Dance Collection 2017.  Un eveniment special în cadrul FITS 2018 este cine-concertul „Femeia în lună”, proiecţie de film mut şi sound-design live, cu Irina Margareta Nistor şi CelloFun. CelloFun este o formulă electro-acustică născută la Cluj-Napoca, în decembrie 2016, ca ansamblu creat special pentru „silent movies rescoring” (re-construcţia coloanei sonore a filmelor mute), care face apel la o mixtură de foley, efecte electronice în timp real şi improvizaţie live.
În cadrul FITS, va fi prezentat şi "Aller-Retour”, un spectacol de dans realizat de Gigi Căciuleanu Romania Dance Company - Bucureşti & Karma Dance Project - Paris. Ideea spectacolului a venit din drumurile dus-întors pe care renumitul coregraf le face între Bucureşti şi Paris, realizând spectacole în ambele oraşe. „Ne-am gândit că a venit timpul să unim forţele celor două companii independente, pentru a prezenta publicului ceea ce ne place şi avem în comun: dragostea pentru Mişcarea Dansată şi respectul faţă de Interpret. Spectacolul „Aller-Retour” nu este numai franco-român, ci şi profund european”, a declarat Gigi Căciuleanu.
O secţiune aparte a Festivalului Internaţional de Teatru de la Sibiu este cea a concertelor şi evenimentelor muzicale din bisericile evanghelice fortificate ale Transilvaniei.  Misterele Lisabonei poposesc în satele săseşti prin Cristiano de Sousa, unul dintre „fiii” muzicii Fado. Familia sa a fost mulţi ani conectată cu muzica din Lisabona, şi a generat în el o relaţie apropiată cu muzica fado.  Un concert de orgă de excepţie este şi cel susţinut de Jürg Leutert.
La numeroase spectacole de teatru sau de dans, din România sau din străinătate, biletele  s-a epuizat la doar câteva ore de la punerea în vânzare. Peste 25 de reprezentaţii sunt deja sold out în prima zi de festival, printre acestea numărându-se: „Goldonissimi” (12 iunie), „Hamlet, prinţul Danemarcei” (13 iunie), „Nunta” (13 iunie), „Copacul” (14, 15, 16 iunie), „Atsumori” (14 şi 15 iunie), „Micul Eyolf” (16 iunie şi 17 iunie) şi „Ravel-Bolero: Cântecul dansului” (15 şi ambele reprezentaţii din 16 iunie), „Stage Dogs” (17 iunie), „Faust” (16 şi 17 iunie) sau „Aller - Retour” (9 iunie).
