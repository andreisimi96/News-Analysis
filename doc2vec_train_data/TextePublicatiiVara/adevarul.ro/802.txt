Povestea fascinantă a lui Georges Filip Lefort, românul ajuns şef în R...
Iuliu Maniu, unul dintre politicienii de seamă care a făcut România Mare, nu şi-a abandonat crezul nici după anii de puşcărie. După mai bine de jumătate de secol de luptă politică, pentru că s-a opus sovietizării ţării, la vârsta de 75 de ani, Iuliu Maniu a fost condamnat de autorităţile comuniste la închisoare pe viaţă, murind în închisoarea de la Sighet. Marele om politic, unionistul, membrul de onoare al Academiei Române a devenit pentru orânduirea comunistă „acuzatul“ de profesie care a săvârşit „fapte criminale“.
În dosarul de 21 de volume, ce cuprinde mii de pagini de acuzaţii, interogatorii, declaraţii, pagini de ziar, scrisori, Iuliu Maniu este, practic, pus la zid, de o acuzatorii care nu i-au permis să se apere şi care l-au condamnat la închisoare pe viaţă.
Tămădău, drumul spre libertate
Cu Iuliu Maniu în frunte, un întreg lot de oameni de frunte ai României, printre care Ion Mihalache, Nicolae Penescu, Nicolae Carandino, Radu Niculescu-Buzeşti, Ion Mocsony Stârcea, cel care a trădat, au fost trimişi în judecată de către Direcţiunea Poliţiei de Siguranţă la 22 octombrie 1947. Sentinţa era deja dată: „Avem onoarea a vă trimite sub stare de arest pe următorii implicaţi în complotul contra Statului Român, organizat de conducerea Partidului Naţional Ţărănesc“. Probele erau cuprinse în cele şase dosare ce cuprindeau acte de anchetă.
Scânteia care a declanşat sistemul opresiv a fost arestarea unor fruntaşi ţărănişti pe aeroportul Tămădău, la 14 iulie 1947, eveniment rămas în istorie sub numele de „Înscenarea de la Tămădău“. Iată cum au fost descrise evenimentele din prisma Siguranţei: „Organele de Siguranţă fiind informate că în dimineaţa de 14 iulie 1947 se pregăteşte o plecare clandestină a unor avioane militare de pe aeroportul Ajutător Tămădău, jud. Ialomiţa, am procedat la supravegherea zisului aerodrom. Informaţiile s-au dovedit exacte şi au fost arestaţi în momentul în care se pregăteau să decoleze, printre alţii: Ion Mihalache, Nicolae Penescu, Nicolae Carandino şi Ilie Lazăr, toţi patru făcând parte din organele de conducere ale Partidului Naţional Ţărănesc“. Cercetările întreprinse au stabilit că iniţiativa şi organizarea plecării celor patru fruntaşi a aparţinut lui Iuliu Maniu.  
Piloţii Gheorghe Preda şi Romulus Lustig au spus ulterior că au fost convinşi să ia parte la această fugă de Gheorghe Popescu şi Dumitru Gafencu. Conform itinerariului stabilit, avioanele trebuia să aterizeze la San Stefano, Turcia. 
De altfel, Maniu reuşise să-i trimită peste graniţă, în mod clandestin, pe Grigore Niculescu-Buzeşti şi Ioana Bujoiu, conform înţelegerii cu americanii, care sprijineau mişcarea de rezistenţă din România şi din sud-estul Europei.  Numai pilotul principal ştia de existenţa lor la bord. Cei doi fugari au fost ascunşi cu două nopţi înainte de plecare în casa pilotului principal care locuia în strada Dumbrava Roşie şi au fost urcaţi în avion travestiţi în militari americani. Ajunşi pe aeroportul zonei americane de lângă Viena, cei doi au trebuit să rămână în coada avionului până în noaptea următoare, unde au fost internaţi singuri, sub pază, într-o vilă până la plecarea în zona americană din Germania, care a avut loc după o lună. 
În documentele Siguranţei se arătă că fuga a fost organizată de Iuliu Maniu era doar o „verigă“ dintr-un „lanţ întreg de acţiuni criminale şi trădătoare pe care PNŢ şi Iuliu Maniu l-au făurit în scopul de a răsturna prin violenţă regimul democratic, declanşând războiul civil şi de a aduce prin trădare ajutând la împingerea la războiu, ocupaţiunea străină“.
Planul lui Iuliu Maniu era de a trimite personalităţi politice peste graniţă care, cu ajutor străin, să reinstaureze democraţia. „În aceste scopuri criminale, Maniu, prin reprezentantul său împuternicit Grigore Niculescu-Buzeşti, a intrat în septembrie 1946 în tratative cu reprezentanţii organelor de spionaj ale SUA, Hamilton şi Hall, cu a căror participare directă Grigore Niculescu-Buzeşti a elaborat, conform indicaţiilor lui Maniu, un plan de creare în ţară a unei reţele întinse de organizaţiuni conspirative în vederea realizării unei lovituri de stat înarmate, echipament şi fonduri financiare de înfiinţare în ţară şi în străinătate a organelor de conducere ale organizaţiunilor subterane şi conspirative. În cursul tratativelor duse în toamna anului 1946 cu Burton Berry, şeful misiunii SUA în România a stăruit asupra formării în străinătate a unui aşa- zis guvern opus guvernului legal al României. În acest scop, s-a adresat în aprilie 1947 şefului misiunii engleze în România A. Hollamn, iar în iulie 1947 a organizat personal fuga în străinătate a fruntaşilor complotişti Mihalache, Penescu, Carandino şi Lazăr , arestaţi la 14 iulie 1947, în flagrant delict, în momentul îmbarcării în avioane“, se arată în actul de acuzare.   
Trădătorul mişcării de rezistenţă 
Ion Mocsony Stârcea, fost mareşal al Curţii Regale, arestat în toamna anului 1947, în „Procesul Maniu – Mihalache“, a trădat acţiunea mişcării de rezistenţă a lui Iuliu Maniu, care se baza pe sprijinul americanilor. Drept răsplată, a fost condamnat la doar doi ani de închisoare corecţională pentru omisiune de denunţ. În declaraţiile sale din dosar el deconspiră toată lupta de rezistenţă a lui Iuliu Maniu împotriva ocupaţiei sovietice. Povesteşte pe larg discuţiile pe care liderii politici români le-au avut la Palatul Stirbey cu ofiţerii americani Hall şi Hamilton, prezenţi în sud-estul Europei tocmai pentru a susţine mişcarea de rezistenţă, conţinutul memorandumului încheiat, planurile de luptă, conturile secrete din Elveţia pe care se sprijinea mişcarea. „Atât Hall şi Hamilton au adăugat că lumea din România trebuie să-şi dea seama că ajutorul american este în funcţie de intensitatea rezistenţei. Ei au arătat că intervenţii eficace din partea guvernului american nu pot fi obţinute atâta vreme cât opinia publică din Statele Unite nu este impresionată de existenţa unei tensiuni vizibile în România“, spunea el. 
Celula în care a stat Iuliu Maniu FOTO Memorialul Sighet
Procesul: condamnarea era stabilită la Moscova 
A urmat un simulacru de proces politic care a început la 29 octombrie 1947 şi s-a încheiat la 11 noiembrie 1947. Procesul s-a judecat în sediul „Şcoalei Superioare de Războiu“, fiind amânat cu cinci zile pentru a fi securizat. La intrarea în cămin au fost postaţi câte un ofiţer de serviciu care să controleze şi să interzică accesul oricărei persoane streine, pentru a nu tulbura modul în care urmau să fie executaţi membrii PNŢ. 
Iuliu Maniu a fost condamnat la închisoare pe viaţă. În timpul procesului, nu a avut acces la probe şi nu a fost lăsat să vorbească. La un moment dat, el recunoaşte: „Ideea de a pleca dl. Mihalache şi câţiva prieteni în străinătate era mai veche şi într-un moment dat mă hotărâsem să plec eu, dacă dl. Mihalache nu admitea să plece el. A venit la mine dl. Vlad Haţieganu şi mi-a spus «Dle, aud că dumneata vrei să trimiţi câţiva prieteni în străinătate şi aş avea o bună ocazie să vă ofer. Am doi aviatori cari au un avion la dispoziţie cu trei-patru locuri, fiindcă ei au să plece în misiune oficială militară spre Istanbul». El mi-a spus că aceşti aviatori sunt ofiţeri. A fost o informaţie greşită, pentru că pe urmă am aflat că aparţin gradelor inferioare. Într-adevăr, domnule preşedinte, răspunderea morală şi politică pentru această plecare a dlui Mihalache şi a prietenilor noştri este a mea. Cu ce scop plecau? Eu am vrut să vă arăt dumneavoastră întregul mers de idei al acţiunei noastre politice. Acum nu ne interesează aceasta. Scopul desemnat de mine era ca, mergând în străinătate, să informeze străinătatea despre situaţia din România, un lucru pe care, în calitatea mea de preşedinte de partid, l-am făcut întotdeauna, în toate epocile“.
Tot Iuliu Maniu spunea, în faţa instanţei, că nu intenţiona să formeze un guvern în străinătate pentru că a văzut ce soartă au avut guvernele de rezistenţă. A recunoscut însă în faţa completului de judecată că dorea ca guvernul Groza să fie înlăturat, dar că era un scop pur politic. „Eu am dus şi duc o luptă categorică şi hotărâtă în contra acestui Guvern. Este dreptul meu“, spunea Maniu. 
Sentinţa de condamnare a fost pronunţată la 11 noiembrie 1947. Iuliu Maniu şi Ion Mihalache au fost singurii condamnaţi la temniţă grea pe viaţă. Iniţial, Iuliu Maniu a fost trimis la închisoarea din Galaţi, după care a fost transportat la penitenciarul din Sighet. Din cauza condiţiilor grele din detenţie, la 8 ianuarie 1953, marele om politic a murit. Nicolae Carandino, arestat ca urmare a înscenării de la Tămădău, care l-a l-a îngrijit pe Iuliu Maniu în ultimele luni de viaţă, a fost martor la agonia şi moartea sa. „Maniu a fost ridicat din celulă, în cel mai strict secret, dar vestea se răspândise ca fulgerul în toată închisoarea. Noaptea am auzit căruţa poposită în curtea închisorii, uruiala roţilor, nechezatul cailor, zgomotul uşor ferecat al şleaurilor. Apoi toate s-au liniştit. Maniu pleca spre groapa comună şi spre gloria eternă“, a relatat el sfârşitul marelui om politic în memoriile sale. 
În căutarea osemintelor lui Iuliu Maniu 
Marius Oprea, cercetător în cadrul Institutului de Investigare a Crimelor Comunismului şi Memoria Exilului Românesc (IICCMER), spune că mormântul lui Iuliu Maniu a fost căutat în şase campanii succesive începând din 2006 până în 2010. „Existau mai multe informaţii, unele din ele contradictorii, care spuneau că nu a fost îngropat alături de ceilalţi deţinuţi în cimitirul săracilor de la Sighet, ci pe malul Tisei. L-am căutat în locaţii indicate de urmaşii unor deţinuţi, însă nu am dat de el“, spune Marius Oprea. Istoricul precizează faptul că singura persoană care ar fi putut să spună unde a fost aruncat cadavrul marelui om politic a fost Vasile Ciolpan, fostul comandant al Penitenciarului Sighet, care însă a dus secretul cu el în mormânt. Din păcate, niciun procuror nu l-a interogat pe Ciolpan în timpul vieţii cerându-i date în legătură cu locurile de înhumare ale deţinuţilor morţi la Sighet. 
„Opinia mea este că Maniu nu a fost îngropat în cimitir, ci pe malul Tisei, cât mai aproape de mal, ceea ce a făcut ca mormântul său să dispară în timp prin modificarea cursului râului. Personal nu cred că osemintele mai pot fi găsite vreodată“. 
Marius Oprea a discutat în tipul campaniei de căutare a osemintelor cu un fost lucrător la Penitenciarul de drept comun, care era lângă Gară. Omul avea o căruţă şi la vremea aceea era pus să care morţii. „Mi-a indicat pădurile, acolo fiind duşi mai mulţi deţinuţi politic. Într-adevăr, am găsit acolo oseminte îngropate în simple lăzi, dar niciunul nu avea semnalmentele lui Iuliu Maniu. Dacă l-am fi găsit, l-am fi identificat uşor, întrucât avea o tijă la picior, când a fost rănit în primul Război Mondial şi a suferit o intervenţie chirurgicală“.
Actul de deces al lui Iuliu Maniu
Cum au relatat jurnaliştii procesul 
Dacă presa românească a fost controlată, jurnaliştii străini prezenţi la Bucureşti pe tot parcursul procesului au fost urmăriţi. La dosar există inclusiv numărul de telegrame pe care reprezentantului unui ziar sau al unei agenţii străine le trimitea zilnic, dar, mai ales, conţinutul lor. 
Într-o notă a Direcţiei Generale a Poliţiei, Arhiva Siguranţei se arată că dintre toţi corespondenţii de presă americani care au urmărit dezbaterile procesului lui Iuliu Maniu o activitate mult mai susţinută în raport cu ceilalţi a depus-o Leonard Kirschen de la Associated Press. „Zilnic a transmis câte 4-5 telegrame redând declaraţiile acuzaţilor şi rechizitoriul procurorului. Telegramele nu cuprind comentarii personale ale corespondentului, ci numai relatarea în mod foarte succint a declaraţiilor. O atenţie a fost acordată declaraţiilor făcute de Rădulescu Pogoneanu privitoare la legăturile lui cu spionii americani Hall şi Hamilton“. Trebuie precizat că Departamentul de Stat de la Washington prin vocea purtătorului de cuvânt, Clarles Hulick Jr., a spus că acuzaţiile ridicate de către guvernul român împotriva sa şi a altor trei americani, de conspiraţie la procesul conducătorului partidului ţărănesc Iuliu Maniu, sunt „simple prostii“. 
„Să convingeţi credincioşii să ceară executarea lui Maniu“
În jocul murdar al noii orânduiri au fost atraşi şi preoţii, urmând ca aceştia să înfiereze activitatea de jumătate de veac a lui Iuliu Maniu în faţa credincioşilor. Mărturiile preoţilor de orice religie care şi-au păstrat onoarea, în ciuda repercusiunilor, sunt de-a dreptul emoţionante.  
La dosar apare o raportare despre preotul Bejean Tudor, din Siliştea Vascău, care a părăsit comuna şi a plecat la Bucureşti pentru a se interesa de procesul lui Maniu. Fapta sa nu a rămas necunoscută la cel mai înalt nivel şi însuşi generalul Alexandru Nicolschi a cerut înlocuirea lui. Totodată, s-a pus în mişcare angrenajul siguranţei statului, pentru a se verifica antecedentele şi activitatea politică a preotului. S-a descoperit că este un mare naţionalist şi propagandist. „În prezent este preşedintele cooperativei. Deţine ceva scrisori, de la cine nu s-a putut constata precis însă cu aceste scrisori el susţine că se apără de orice rău“, se arată într-o informare.
Într-o informare strict secretă, Inspectoratul Regional de Siguranţă Galaţi transmitea că la ordinul MAI nr. 1110 din 21 octombrie 1947, referitor la luarea poziţiei şi prelucrarea în diferite adunări a crimelor şi trădărilor naţionale săvârşite de conducerea PNŢ – Maniu, mai mulţi preoţi au refuzat să se supună ordinelor, pe motiv că nu fac politică, alţii că vor vorbi doar cu aprobarea Episcopiei Roman.
Şi în Maramureş, starea de spirit era asemănătoare în rândul preoţilor. Aceştia s-au plâns autorităţilor că li s-a cerut să-i convingă pe credincioşi să ceară executare lui Maniu, ori e nu pot face aşa ceva de la amvon. „Deşi aceste afirmaţiuni nu corespund realităţii, totuşi a fost o ocazie binevenită de a verifica atitudinea unor preoţi faţă de actualul regim, când unii, în special preoţii romano-catolici, au dat pe faţă sentimentele lor“, relata un om al Siguranţei. Astfel, „preotul din Sighet, Pfeiffer Matei, cu ocazia ascultării sale la Serviciul de siguranţă Maramureş, a declarat că puterea autorităţii lumeşti se întinde numai până la uşa bisericii şi de acolo el se supune numai autorităţii superioare bisericeşti“. 
Preotul protopop reformat Papp Iosif s-a plâns lui Gheorghe Mezei, şeful serviciului de Siguranţă al judeţului Maramureş, că a fost chemat la prefectură, unde şeful de cabinet al prefectului i-a spus între patru ochi: „Trebuie să vă comunic o problemă foarte importantă. În cadrul predicei religioase ce veţi ţine mâine va trebui să convingeţi populaţia, respectiv credincioşii, să ceară o pedeapsă foarte aspră în contra lui Maniu, cerând executarea lui Maniu“. 
