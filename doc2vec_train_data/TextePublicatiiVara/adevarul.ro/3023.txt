13 iunie 2018, 16:00
Este un fel de supercar pentru patru persoane, acronimul AMR simbolizează faptul că Aston Martin Racing şi-a pus semnătura pe maşină. O limuzină cu motor V12 şi peste 600 CP.
Primele 18 BMW i8 Roadster au fost predate la BMW Welt
Anul trecut, britanicii au prezentat la Geneva conceptul unei versiuni supersport a modelului Rapide. Acum, înainte de startul legendarei curse de 24 de ore de la Le Mans, acolo unde Aston Martin merge să-şi apere titlul de anul trecut, a fost prezentată versiunea Rapide AMR. Un model care ascunde sub capotă un propulsor V12 aspirat de 5.935 cmc care dezvoltă 603 CP la 7.000 rpm şi un cuplu motor de 630 Nm disponibil tot la 7.000 rpm. Cei 603 CP sunt disponibili doar pentru Europa şi UK, pentru restul lumii motorul va dezvolta 588 CP.
Puterea ajunge la puntea spate via o cutie de viteze cu 8 trepte Touchtronic III, ax cardanic din carbon şi diferenţial cu alunecare limitată. Rapide AMR poate accelera de la 0 la 100 km/h în 4.4 secunde, iar viteza maximă este de 330 km/h.  Modelul, din punct de vedere estetic este aproape identic cu studiul prezentat la Geneva. Printre detaliile care merită menţionate notăm grila frontală masivă care aminteşte de cea a versiunii de competiţie Vantage AMR Pro şi farurile rotunde cu lumini de rulat pe timp de zi din spoiler care amintesc de versiunile speciale semnate de Zagato. Modelul este echipat cu jante de 21 inch încălţate cu pneuri Michelin Super Sport.
Rapide AMR este echipat standard cu sistem de frânare cu discuri ceramice de 400 mm pe faţă şi etriere cu şase pistonaşe şi 360 mm pe spate cu etriere cu patru pistonaşe. Menţionăm şi sistemul de răcire care este o evoluţie a celui de la Vanquish S precum şi conducte noi pentru circuitul de frânare. Modificări se regăsesc şi la nivelul suspensiei. Garda al sol este redusă cu 10 mm, au fost păstrate amortizoarele controlabile cu trei setări predefinite, doar că au fost recalibrate pentru a oferi o ţinută de drum mai riguroasă. Partea de recalibrarea a suspensie a fost efectuată la AMR Performance Centre din Nürburgring.
Modelul produs într-o serie limitată de 210 exemplare va fi oferit în doar trei concepte estetice. Pachetul Standard sau Silhouette oferă acces la patru culori - Mariana Blue, Scintilla Silver, Lightning Silver şi Onyx Black. Versiunea Signature permite alegerea nuanţei Stirling Green.
Modelul are un preţ de bază de 229.950 euro, iar livrările vor debuta la finalul anului.
