13 iunie 2018, 18:29
Şefa Comitetului pe problemele familiei, femeilor şi copiilor din Duma de Stat a Federaţiei Ruse, Tamara Pletneva, le-a recomandat rusoaicelor să se abţină de la întreţinerea relaţiilor sexuale cu fanii naţionalelor străine de fotbal, pentru că asta ar duce la creşterea numărului de familii monoparentale.
Totul despre Cupa Mondială: joi apare suplimentul „Adevărul“ de 24 de ...
„Chiar dacă se căsătoresc, ele pleacă, apoi nu ştiu cum să se întoarcă. După care vin la mine în Comitet şi plâng că i-au luat copilul ş.a.m.d. Eu aş vrea ca la noi în ţară lumea să se căsătorească din dragoste, indiferent de naţionalitate, dar care să fie cetăţeni ai Rusiei, care să creeze o familie bună, să trăiască în armonie, să nască copii şi să-i crească”, a declarat Tamara Pletneva pentru presa rusă .
Deputatul rus susţine că experienţa Olimpiadei din anul 1980 confirmă temerea că asemenea evenimente duc la majorarea numărului de femei care îşi cresc copiii de unele singure.
„Aceste fete suferă şi suferă, încă de pe timpul URSS. E bine când măcar cuplul este de aceeaşi rasă, dar dacă nu este? În general...Noi trebuie pe ai noştri copii să-i naştem (ruşi). Eu nu sunt naţionalistă, dar oricum. Eu ştiu că suferă şi copiii, iar ei sunt apoi abandonaţi şi rămân aici cu mama”, a subliniat parlamentarul.
Campionatul Mondial de Fotbal din Rusia începe joi, 14 iunie, şi se încheie pe 15 iulie. Evenimentul va avea loc în 11 oraşe. La Moscova sunt aşteptaţi până la 1 milion de fani. Pe site-ul oficial al FIFA s-au vândul în jur de 2.400.000 de bilete. Cele mai multe fiind procurate de fanii din USA, urmaţi de cei din Brazilia, Columbia şi Germania.
