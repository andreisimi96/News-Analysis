Preşedintele Senatului vrea înfiinţarea unei Comisii pentru Adevăr. Foto: Inquam
Preşedintele Senatului, Călin Popescu Tăriceanu, a vorbit luni despre decizia Comisiei Europene de a declanşa procedura de infringement împotriva României, declarând că acţiunea CE „vine după ani în care lupta împotriva corupţiei a fost deturnată prin protocolul SRI-DNA”. Tăriceanu a explicat că pentru schimbarea acestei situaţii de abuz e nevoie de o Comisie pentru Adevăr şi Reconciliere controlată de Parlament.
Tăriceanu, după şedinţa cu Dăncilă şi Dragnea: „Nu se desfiinţează Pil...
Liderul ALDE Călin Popescu Tăriceanu a vorbit luni, într-o postare pe Facebook, despre decizia Comisiei Europene de a declanşa „procedura de infrigement împotriva României pentru nerespectarea prezumţiei de nevinovăţie în dosarele penale”, declarând că aceasta reprezintă un „semnal major dat pentru a stopa abuzurile şi încălcarea drepturilor şi libertăţilor cetăţenilor”. Preşedintele Senatului a explicat că „această decizie vine după ani în care lupta împotriva corupţiei a fost deturnată prin protocolul SRI-DNA şi transformată într-o campanie antidemocratică de eliminare a oamenilor incomozi pentru sistem”. 
„S-a ajuns până în punctul în care simpli cetăţeni care au intrat în conflict cu oameni sus-puşi în sistem au devenit ţinta abuzurilor, cum a fost cazul Marianei Rarinca. S-a creat un adevărat sistem asemănător cu modelul securităţii din anii '50. Arestări abuzive, plimbarea oamenilor încătuşaţi prin faţa camerelor de luat vederi, „scăparea” către „UM‘‘ din presă de informaţii din dosare. Prezumţia de nevinovăţie a fost încălcată flagrant, totul pentru a convinge opinia publică să închidă ochii la abuzurile comise, într-o logică bolnavă conform căreia „câteva abuzuri” sunt acceptabile, pentru că cei acuzaţi de procurori sunt oricum vinovaţi.
Judecătorii au fost presaţi să ia decizii aşa cum dicta binomul SRI-DNA. Fie prin presiuni mediatice, ca urmare a spectacolului cătuşelor, fie prin presiuni venite pe căi ocolite de la oameni din sistem. Acest comportament abuziv la adresa judecătorilor a fost „instituţionalizat” prin documente ca protocolul SRI-CSM sau cel dintre SRI-ÎCCJ”, a scris Tăriceanu pe Facebook.
Totodată, liderul ALDE îl atacă pe preşedintele Klaus Iohannis, spunând că oamenii politici trebuie să elimine din vocabularul lor „termeni ca cel de «penali»”, dar şi pe preşedintele PNL, Ludovic Orban, precizând că „epoca «Orbani-lor», valeţi ai sistemului care îndeplinesc ordinele primite, trebuie să apună”. 
„În al doilea rând, declanşarea procedurii de infringement este un moment zero pentru societatea românească. Toţi oamenii politici trebuie să înveţe că principiul prezumţiei de nevinovăţie nu este facultativ şi termeni ca cel de „penali” trebuie să dispară din vocabularul lor. Epoca „Orban-ilor”, valeţi ai sistemului, care îndeplinesc ordinele primite, inclusiv prin depunerea unei plângeri penale ridicole împotriva premierului, trebuie să apună. Trebuie să mergem mai departe, pentru că acum este momentul în care tot putregaiul trebuie curăţat. Iar curăţenia începe cu prezentarea în spaţiul public a tuturor abuzurilor comise şi a celor care au comis aceste abuzuri. Cred că Parlamentul, ca for reprezentativ suprem, poate şi trebuie să îşi asume această misiune de aflare a adevărului”, a continuat Tăriceanu.
Preşedintele Senatului îşi încheie pledoaria susţinând că soluţia ar fi înfiinţarea unei Comisii pentru Adevăr şi Reconciliere, controlată de Parlament, comisie menită să descopere „adevărul despre abuzurile petrecute în ultimii ani” şi să „accelereze procesul de curăţire şi reconstrucţie a instituţiilor de justiţie şi a modului lor de operare”. 
„O Comisie pentru Adevăr şi Reconciliere – aşa cum a existat şi în alte ţări unde abuzurile au devenit, la un moment dat, un mod curent de operare – este o soluţie pentru a afla adevărul şi a începe procesul de repunere a justiţiei în cadrul democratic firesc. Tocmai pentru că vrem să punem capăt „statului drepţi” şi spectacolului cătuşelor, cred cu tărie că activitatea acestei comisii trebuie să pornească de la un principiu fundamental: toţi oamenii din justiţie şi servicii care ies public şi oferă informaţii despre abuzurile generate de protocoale nu vor avea de suferit. (...) după ce am aflat tot adevărul despre abuzurile petrecute în ultimii ani, trebuie să accelerăm procesul de curăţire şi reconstrucţie pe baze democratice a instituţiilor din justiţie şi a modului lor de operare. Legile justiţiei sunt un pas important care sper să fie finalizat cât mai rapid”, a explicat preşedintele Senatului. 
