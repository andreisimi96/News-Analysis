29 mai 2018, 09:34
Încă un avocat a fost reţinut de către ofiţerii CNA şi procurorii Anticorupţie, după ce ar fi primit 3.000 de euro de la un bărbat pentru a-i soluţiona cazul. Apărătorul a fost escortat la CNA pentru a fi audiat în după-amiaza zilei de luni, 28 mai. Acesta este bănuit de trafic de influenţă.
Alegeri Chişinău. Ion Ceban promite că va găsi bani pentru realizarea ...
Potrivit materialelor anchetei, avocatul ar fi pretins banii, susţinând că are influenţă asupra unor persoane publice din cadrul Poliţiei de Frontieră şi că îi poate determina pe aceştia să-i restituie denunţătorului automobilul de model Mercedes, ridicat anterior.
În plus, au fost documentate în paralel şi acţiunile unui poliţist de frontieră, care ar fi primit 200 de euro pentru soluţionarea pozitivă a aceluiaşi caz. Pe numele lui a fost deschis un dosar penal pentru corupere pasivă.
Este de menţionat că avocatul şi-a recunoscut integral vina şi cooperează cu organul de urmărire penală.
Dacă vor fi găsiţi vinovaţi, avocatul riscă până la 6 ani de închisoare pentru trafic de influenţă, iar poliţistul de frontieră, respectiv, până la 7 ani de privaţiune de libertate pentru corupere pasivă.
