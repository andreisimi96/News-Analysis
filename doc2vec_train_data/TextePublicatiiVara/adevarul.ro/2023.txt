În 28 mai, un tânăr de doar 19 ani din România, stabilit cu mama sa şi tatăl vitreg în Ohio, era împuşcat în cap, chiar în garajul casei sale. Totul s-a întâmplat luni noaptea, în jurul orei 03:00. 
Potrivit unui prieten care-l însoţea, citat de presa americană, un bărbat cu o bluză roşie cu glugă a pătruns în garajul în care se aflau cei doi, a scos un pistol din haină şi l-a împuşcat în cap pe român. Se pare că între victimă şi criminal ar fi avut un fel de altercaţie verbală înainte de împuşcătură.
Făptaşul a dispărut, folosindu-se de un autoturism, la scurt timp după comiterea crimei. Martorul care a asistat la întreaga scenă a fost cel care a alertat autorităţile.
Conform acestuia, românul ar fi murit pe loc, prăbuşindu-se la pământ într-o baltă de sânge. Acesta a fost împuşcat o singură dată, în cap, şi a fost declarat decedat de primul echipaj medical ajuns la faţa locului.
Poliţia americană spune despre zona în care s-a petrecut evenimentul că este un cartier rezidenţial, liniştit. La o săptămână de la comiterea oribilei crime, poliţia încă nu l-a găsit pe făptaş.
Sorin studia matematica, la un colegiu american
Sorin Farcaş, care a părăsit România alături de mama sa, după divorţul părinţilor, a fost acceptat la Colegiul Sinclair, în această primăvară. Acesta studia matematica. 
Se pare că acesta mai are un frate mai mare, care este militar. Acesta ar fi plecat într-o misiune internaţională şi urma să se întoarcă şi el acasă. După divorţul părinţilor tânărului, tatăl acestuia s-a stabilit în Bistriţa, unde locuia cu chirie. Aici şi-a deschis un cabinet de bioenergoterapie. 
La aflarea veştii, tatăl tânărului a plecat în Statele Unite ale Americii, în încercarea de a aduce trupul băiatului acasă, pentru a-l înmormânta creştineşte. Înainte de a părăsi ţara, acesta a făcut un apel populaţiei din Ohio, pe pagina sa de Facebook. 
Românul cere ajutor cu informaţii care ar putea duce la prinderea criminalului fiului său. 
„Un om fără Dumnezeu mi-a luat lumina vieţii şi m-a dus în bezna întunericului, mi-a împuşcat copilul. De aceea vă rog pe această cale toţi prietenii mei US Army RO Army sau oricine care aveţi contacte în Ohio scrieţi-mi în privat. Am nevoie de informaţii, criminalul este în libertate. Trebuie informaţii pentru poliţie”, a postat pe pagina sa de Facebook, Sorin Farcaş, tatăl adolescentului.
Vă mai recomandăm:
Cuplul criminal descoperit după aproape un an: şi-au omorât amicul de faţă cu propriii copii, l-au tranşat ca pe un animal şi i-au aruncat resturile
