3 iunie 2018, 06:04
Ion Ceban se confruntă cu Andrei Năstase pentru fotoliul de primar al Chişinăului
În turul al doilea al scrutinului pentru funcţia de primar al Chişinăului se înfruntă astăzi socialistul Ion Ceban şi reprezentantul forţelor proeuropene, Andrei Năstase
Locuitorii din Chişinău sunt aşteptaţi la urnele de votare duminică, 3 iunie, pentru a-şi alege primarul Capitalei. În turul II al alegerilor anticipate, cauzate de demisia primarului Dorin Chirtoacă, bătălia se va da între Ion Ceban, candidatul Partidului Socialiştilor (PSRM), condus de facto de preşedintele Igor Dodon, şi Andrei Năstase, candidatul comun al Partidului Platforma Demnitate şi Adevăr (PPDA) şi al Partidului Acţiune şi Solidaritate (PAS), condus de Maia Sandu. În primul tur de scrutin, socialistul Ion Ceban a acumulat 41% din voturile alegătorilor, iar Andrei Năstase – 32%. Prezenţa la vot a fost una destul de scăzută – 35%. Cu toate acestea, şansele ambilor candidaţi par a fi egale.
Năstase, susţinut de proeuropeni 
Andrei Năstase (42 de ani) va reprezenta în turul doi de scrutin raproape toate partidele proeuropene, după ce mai multe formaţiuni şiau anunţat sprijinul pentru candidatura sa, printre care Partidul Liberal sau Partidul Unităţii Naţionale. Din acest motiv, Năstase a fost dur criticat de Ceban, care l-a acuzat pe acesta că acceptă susţinerea unor partide cu care se află în conflict deschis, iar unele chiar au fost sau încă sunt la guvernare.
Socialistul a mai dat de înţeles în acest context că oamenii care anterior au comis diferite ilegalităţi, acum s-ar aduna în jurul lui Andrei Năstase, precum Iurie Leancă, Dorin Chirtoacă sau Anatol Şalaru, în speranţa de a forma o alianţă proeuropeană şi la parlamentare. Andrei Năstase este de meserie avocat. A intrat în politică în 2015, atunci când a fost unul dintre liderii protestelor antiguvernamentale. În toţi aceşti ani, Năstase s-a poziţionat ca fiind un proeuropean, în opoziţie faţă de guvernarea PL, PLDM, PD şi, în mod special, faţă de oligarhul Vlad Plahotniuc. Campania lui Năstase s-a concentrat în mare parte pe tema anticorupţie. El consideră că, odată cu lichidarea schemelor ilegale din Primărie, se vor găsi bani pentru soluţionarea problemelor din Chişinău. Pentru a demonstra deschiderea sa faţă de UE şi, în special, de România, Andrei Năstase a fost în mai multe vizite în câteva oraşe româneşti, în baza unui parteneriat semnat cu PNL, unde a avut diverse întrevederi cu primarii români, arătându-se dispus să preia experienţa unor primari precum cei din Oradea, Cluj sau Timişoara. Dar şi primarii români s-au arătat încântaţi să sprijine Chişinăul, dacă Năstase va ajunge primar.
Ion Ceban, sprijinit de preşedinte 
Ion Ceban (37 de ani) este sprijinit nu doar de socialişti, dar şi de preşedintele ţării, prorusul Igor Dodon. Ceban este consilier municipal din 2015. În stilul lui Igor Dodon, Ion Ceban a declarat că este pentru relaţii bune atât cu Vestul, cât şi cu Estul, subliniind că are mulţi prieteni în UE, chiar şi în România şi că va prelua experienţa, unde va fi cazul, fie de la Budapesta, fie de la Minsk. El respinge acuzaţiile că este omul Moscovei şi precizează că, atunci când oponenţii săi nu mai au argumente, folosesc astfel de mesaje în spaţiul public. Dacă în cazul lui Andrei Năstase mai multe partide şiau declarat sprijinul, în cazul socialistului lucrurile stau diferit. Partidul Comuniştilor, condus de Vladimir Voronin, a decis să boicoteze această campanie electorală, la fel ca Partidul Nostru, condus de către Renato Usatîi.
Cu alte cuvinte, şansa lui Ion Ceban să acumuleze voturi în plus stă în alegătorii care nu s-au prezentat la vot în primul tur şi acum vor fi decişi să-l voteze sau în voturile alegătorilor ex-primarului interimar Silvia Radu, care a obţinut 17,65% în primul tur, iar pe motiv că a fost candidat independent, nu prea e clar către cine se vor îndrepta alegătorii ei, mai ales că ea era văzută ca fiind candidatul guvernării şi a fost criticată de ambii candidaţi. Ion Ceban este acuzat de Andrei Năstase că ar fi o persoană comodă pentru Vlad Plahotniuc, că ar fi participat la mai multe scheme de corupţie din Primărie şi că nu a întreprins nimic la fărădelegile din municipalitate, acuzaţii respinse de socialist.
Analistul politic Anatol Ţăranu a afirmat că dacă va câştiga Ion Ceban, atunci sistemul se va menţine, iar dacă la şefia Capitalei va veni Andrei Năstase, căruia expertul îi dă şanse de câştig, atunci lucrurile pentru sistem devin periculoase. În opinia lui, dacă în turul doi nu se va reuşi creşterea ratei de participare la vot peste 45%, atunci partidele proeuropene vor fi în pierdere. Iar acest lucru s-ar putea întâmpla dacă nu vor exista metode de mobilizare a electoratului proeuropean. Într-o analiză pentru IPN, Dionis Cenuşă a afirmat că preluarea Primăriei de către socialişti va stimula retorica geopolitică pentru alegerile parlamentare din 2018, unde democraţii ar putea să atragă mai uşor votanţii proeuropeni indecişi, dar şi să dilueze critica opoziţiei extraparlamentare. 
