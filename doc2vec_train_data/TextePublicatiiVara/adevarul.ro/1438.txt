5 iunie 2018, 18:58
FOTO 123 RF
Cetăţenii români care intenţionează să călătorească în Canada fără viză vor putea solicita acordarea Autorizaţiei Electronice de Călătorie numai în baza unui paşaport simplu electronic, cu date biometrice, anunţă MAE.
FOTO Românul din Canada care îşi lansează cărţile acasă, în mai multe ...
Într-un comunicat , MAE informează asupra unor modificări de ordin tehnic ale autorităţilor canadiene în vederea acordării Autorizaţiei Electronice de Călătorie (eTA), care permite cetăţenilor români intrarea fără viză pe teritoriul Canadei.
„Începând cu data de 5 iunie 2018, orele 12:30 (ora României), Cetăţenii români care intenţionează să călătorească în Canada fără viză vor putea solicita acordarea Autorizaţiei Electronice de Călătorie numai în baza unui paşaport simplu electronic, cu date biometrice“, precizează MAE.
„În consecinţă, paşapoartele simple temporare şi paşapoartele simple care nu conţin date biometrice (din penultima generaţie, eliberate până la începutul anului 2010, cu termen de valabilitate de 10 ani) nu vor mai fi acceptate în vederea eliberării eTA“, semnaleaz diplomaţia română.
„Autorizaţiile eTA obţinute începând cu data de 1 decembrie 2017, în baza unor paşapoarte simple temporare sau paşapoarte simple nebiometrice, vor fi anulate de către autorităţile canadiene, care urmează să notifice individual în acest sens toţi cetăţenii români aflaţi într-o astfel de situaţie, prin intermediul adresei de e-mail furnizate la momentul solicitării eTA“, adauigă MAE în comunicat.
„În cazul cetăţenilor români aflaţi în tranzit aerian la ora intrării în vigoare a noii măsuri, autorităţile canadiene au informat că vor analiza individual acordarea dreptului de intrare în Canada cetăţenilor români care au primit eTA în baza unui paşaport simplu temporar sau a unui paşaport simplu nebiometric“, potrivit MAE.
Totodată, „cetăţenii români care au obţinut eTA în baza unor paşapoarte simple temporare sau simple nebiometrice şi care, anterior datei de 5 iunie 2018, orele 12:30 (ora României), au intrat şi se află în prezent pe teritoriul Canadei nu sunt afectaţi de noua măsură“
„Permisul de studii sau de muncă obţinut începând cu data de 1 decembrie 2017, în baza unui paşaport simplu temporar sau simplu nebiometric, rămâne valabil, însă autorizaţia eTA eliberată împreună cu acest permis îşi încetează valabilitatea“, mai arată MAE.
Cetăţenii români ale căror autorizaţii eTA au fost anulate vor putea opta între varianta solicitării unei noi eTA în baza unui paşaport simplu electronic şi cea a solicitării unei vize de intrare în baza paşaportului simplu temporar sau a celui simplu nebiometric, la o misiune diplomatică sau la un oficiu consular al Canadei
În plus, MAE recomandă cetăţenilor români care au obţinut eTA în baza unui paşaport simplu temporar sau a unui paşaport simplu nebiometric să îşi verifice adresa de e-mail şi să urmeze instrucţiunile autorităţilor canadiene.
Intrarea în Canada pe baza eTA este admisă numai la punctele de trecere ale frontierei de pe aeroporturile din Canada, nu şi la cele terestre sau maritime.
