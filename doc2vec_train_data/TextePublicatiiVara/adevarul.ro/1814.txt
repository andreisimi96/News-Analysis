7 iunie 2018, 05:59
Vinetele sunt asociate de cele mai multe ori automat cu binecunoscuta salată şi cu zacusca. În realitate, ele pot fi preparate în mai multe moduri, iar rezultatul este de fiecare dată acelaşi, o masă copioasă, gustoasă şi nu în ultimul rând sănătoasă.
Chiftele cu vinete
Mai rar prezente în meniuri, chifteluţele de vinete pot reprezenta o surpriză plăcută pentru papilele gustative, iar un alt avantaj este dat de faptul că se prepară relativ simplu şi într-un timp destul de scurt.
Ca ingrediente avem nevoie de două vinete mari, un dovlecel mediu, o ceapă şi doi morcovi. La acestea se adaugă trei sau patru căţei de usturoi, 100 de grame de brânză şi două ouă, piper, plus puţin ulei de floarea soarelui şi nelipsita sare.
Mai întâi se fierb cele două vinete şi se curăţă, după care se toacă mărunt sau se trec printr-o maşină de tocat
Dovleceii se trec printr-o răzătoare, iar ceapa se toacă mărunt, în timp ce usturoiul se pisează. Se ia apoi un vas în care se bat ouăle cu brânza şi două linguriţe de făină, apoi se adaugă vinetele, dovleceii şi ceapa şi usturoiul şi se amestecă bine, până când se formează o compoziţie uniformă din care se modelează chifteluţele. Înainte de a fi puse la foc mic, într-o tigaie, chifteluţele se mai trec o dată prin făină, după care se pun pe foc şi se pregătesc exact la fel ca în cazul chiftelelor clasice. 
Quiche cu vinete
O reţetă inspirată din savuroasa bucătărie franceză, quiche cu vinete, poate fi preparată şi servită musafirilor, mai ales că şansele ca aceştia să fi servit până acum aşa ceva sunt aproape de zero.
Printre principalele ingrediente se numără o vânătă mare sau două mai mici din care se va pregăti umplutura, dar şi câteva ouă (trei sau patru), 250 de grame de smântână şi 150 de grame de brânză sărată.
Esenţial este şi aluatul, care poate fi făcut din 300 de grame de făină, o 150 de grame de margarină, o linguriţă de boia, de preferat iute, plus o linguriţă de oţet şi 100-150 mililitri de apă rece. 
Ca un prim pas se pregăteşte aluatul, care se omogenizează şi se frământă folosind ingredientele enumerate mai sus. Apoi, aluatul astfel rezultat se înfoliază şi se lasă în frigider pentru cel aproximativ o oră – o oră şi jumătate. În acest timp se feliază vânăta (sau cele două vinete mici), se presară sare pe ea şi se lasă într-o sită, la scurs, timp ce circa o jumătate de oră.
Feliuţele de vinete rezultate se rumenesc într-o tigaie, după care se se scot pe un şervet de hârtie, pentru a se absorbi uleiul. Se trece apoi la un nou pas şi se amestecă ouăle cu smântâna şi cu brânza rasă, la care se adaugă după gust sare şi piper. În sfârşit, se scoate aluatul de la frigider şi se întinde într-o tavă rotundă, se înţeapă cu furculiţa din loc în loc şi se dă la cuptor 20 de minute.
La final, se toarnă deasupra amestecul amintit anterior, se aşază feliile de vânătă şi se lasă din nou la cuptor până când face crustă şi se poate servi după răcire.
Budincă din vinete
Budinca cu vinete poate fi servită ca desert, dar şi ca un fel principal de mâncare la prânz sau se poate mânca la fel de bine şi la cină. Pentru a prepara această budincă e nevoie de trei vinete de mărime medie şi tot atâţia dovlecei, 300 de grame de telemea, 200 de grame de mozzarella, patru ouă, două roşii şi o legătură de mărar.
Prima dată se curăţă de coajă vinetele şi dovleceii, se taie în felii subţiri şi se coc câteva minute. În timpul în cate vinetele şi dovleceii se coc, se unge un vas de yena sau de ceramică cu unt şi se presară pesmet pentru a nu se lipi. Apoi, se aşează un strat de vinete pe fundul vasului, peste care presară brânză rasă, ou bătut şi mărar, după care se aşează un strat de dovlecei. Între cele două straturi se pune puţină mozzarella. Se repetă operaţiunea până când vasul e plin, iar ultimul strat trebuie să conţină doar puţină brânză cu ou şi mărar peste care se pun roşiile feliate. Totul se pune apoi la copt, la foc mic, timp de aproximativ 15 minute, după care budinca poate fi consumată.
