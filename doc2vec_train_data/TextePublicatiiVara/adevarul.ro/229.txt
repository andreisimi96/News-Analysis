28 mai 2018, 15:10
După tragedia de la Aldeni în care doi tineri atacaţi de albine şi-au pierdut viaţa, numărul sesizărilor din partea buzoienilor care cer ajutor după ce au văzut roiuri de albine în jurul locuinţelor lor a crescut sensibil. În ultima perioadă, insectele au creat panică în municipiul Buzău, în zona unor locuinţe.
UPDATE Atacul albinelor: au devenit agresive şi au înţepat trei persoa...
Potrivit inspectorului şef al Jandarmeriei Buzău, lt. col. Virgil Cueru, zece astfel de solicitări au fost direcţionate către Jandarmerie. 
Pe de altă parte, jandarmii spun că acţiunile împotriva insectelor periculoase se desfăşoară cu dificultate întrucât atunci când e vorba de un roi periculos de albine ei trebuie să intervină cu apicultori, iar aceştia sunt greu de găsit uneori, nefiind un program de permanenţă a acestor specialişti.
Şeful Jandarmeriei Buzău a informat că după evenimentul de la Aldeni, în urma căruia doi tineri au murit înţepaţi de albine, jandarmii fiind solicitaţi să intervină prin delimitarea zonei şi ţinerea la distanţă a localnicilor, cei din echipele de intervenţie au fost înţepaţi de zeci de insecte.
La începutul lunii, o adevărată tragedie s-a produs la Aldeni, doi tineri murind în urma unui atac al unor albine, iar un tânăr a ajuns la spital. Poliţia Buzău a deschis dosar penal in rem pentru ucidere din culpă în cazul incidentului de la Aldeni, pentru a vedea dacă s-au respectat toate regulile impuse de legislaţia în vigoare în materie de transport albine.
În 5 mai, doi bărbaţi de 33 şi respectiv 42 de ani au murit după ce au fost înţepaţi de zeci de albine. Cei doi ajutau la transportul a peste 100 de stupi, cu două autovehicule. Stupii erau aduşi de la Brăila şi urmau să fie descărcaţi pe malul pârâului Slănic, într-o zonă cu salcâmi. În total, erau 5 persoane care ajutau la transportul şi descărcarea stupilor. 
Unul dintre bărbaţi, de 42 de ani, a mers şi a deschis clapele de asigurare ale urdinişului stupilor. În acel moment, albinele extrem de agresive l-au atacat pe bărbat, intrând pe sub echipamentul de protecţie.
