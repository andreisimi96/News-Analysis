28 mai 2018, 16:08
Comisia Europeană a propus noi norme pentru stimularea şi facilitarea reutilizării apei în UE pentru irigarea agricolă. Noile norme vor ajuta fermierii să utilizeze cât mai bine apele uzate nealimentare, reducând deficitul de apă şi protejând în acelaşi timp mediul şi consumatorii.
Liceul unde elevii învaţă practic să facă agricultură: localnicii cump...
"Această propunere va crea doar câştigători - fermierii noştri vor avea acces la o aprovizionare durabilă pentru apa de irigare, consumatorii noştri vor şti că produsele pe care le consumă sunt sigure şi întreprinderile noastre vor vedea noi oportunităţi. Cel mai mare câştigător va fi mediul, în condiţiile în care propunerea contribuie la o mai bună gestionare a celei mai preţioase resurse - apa", a declarat comisarul Vella, responsabil pentru Mediu, Afaceri Maritime şi Pescuit.
Comisia impune cerinţe minime pentru reutilizarea apelor uzate tratate din staţiile de epurare a apelor urbane reziduale, care acoperă elemente microbiologice (de exemplu nivelurile de bacterii E. coli) şi cerinţe de monitorizare pentru monitorizarea de rutină şi de validare. Stabilirea cerinţelor minime va garanta că apa reciclată produsă în conformitate cu noile norme va fi sigură pentru irigare.
O altă propunere vizează gestionarea riscurilor, în cadrul căreia trebuie abordate pericole suplimentare pentru ca reutilizarea apei să fie sigură.
În ce priveşte creşterea transparenţei, cetăţenii vor avea acces online la informaţii despre practicile de reutilizare a apei în statele membre.
Comisia Europeană consideră că reutilizarea apei în UE este, în prezent, cu mult sub potenţialul său, în ciuda faptului că impactul asupra mediului şi energia necesară pentru extragerea şi transportul apei dulci sunt mult mai mari. 
În plus, o treime din terenurile UE suferă de secetă pe tot parcursul anului, iar deficitul de apă rămâne o preocupare importantă pentru multe state membre ale UE.
„Modelele meteorologice din ce în ce mai imprevizibile, inclusiv seceta severă, pot avea, de asemenea, consecinţe negative atât asupra cantităţii, cât şi asupra calităţii resurselor de apă dulce. Noile norme vizează asigurarea unei utilizări optime a apei tratate din staţiile de epurare a apelor uzate menajere, oferind o alternativă fiabilă de alimentare cu apă. Prin folosirea utilajelor nepoluabile, noile norme vor contribui, de asemenea, la economisirea costurilor economice şi de mediu legate de stabilirea unor noi surse de apă”, a informat Comisia Europeană.
Regulamentul propus de Comisie vizează reducerea deficitului de apă în UE, în contextul adaptării la schimbările climatice. Aceasta va asigura că apele reziduale tratate destinate irigării agricole sunt sigure, protejând cetăţenii şi mediul.
Propunerea face parte din programul de lucru al Comisiei pentru anul 2018, urmărind Planul de acţiune privind economia circulară şi completează cadrul juridic existent al UE privind apa şi produsele alimentare.
Acesta completează modernizarea în curs a economiei europene, politica agricolă comună şi ambiţiile legate de schimbările climatice şi contribuie la atingerea Obiectivelor ONU de dezvoltare durabilă în UE (în special obiectivul 6 privind apa şi canalizarea), precum şi pentru a se integra în tranziţia spre o economie circulară, care este un obiectiv important al Comisiei.
