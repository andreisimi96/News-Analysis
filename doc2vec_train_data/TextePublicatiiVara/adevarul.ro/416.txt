Avalanşă de şoferi prinşi băuţi în trafic. Cinci conducători auto s-au ales cu dosare penale în doar două zile
29 mai 2018, 19:07
Foto: arhivă Adevărul
Într-o localitate rurală din Galaţi, poliţiştii rutieri au depistat doi şoferi aflaţi în stare de ebrietate în decurs de doar zece minute.
A accidentat un pieton şi a fugit de la locul faptei. La patru ore de ...
Pe 27 mai, poliţiştii din cadrul Serviciului Rutier Galaţi au oprit în trafic, pe D.N. 26. în localitatea Vânători, un autoturism condus de un bărbat de 40 ani, din municipiul Galaţi. În urma testării conducătorului auto cu aparatul etilotest, a rezultat o valoare de 0,57 mg/l alcool pur în aerul expirat, motiv pentru care poliţiştii au întocmit dosar de cercetare penală pentru săvârşirea infracţiunii de conducere a unui vehicul sub influenţa alcoolului.
”O zi mai târziu, poliţiştii gălăţeni au depistat în trafic, la volanul autoturismului, patru conducători auto aflaţi sub influenţa alcoolului. Primul dintre aceştia, un bărbat de 39 ani, din comuna Vânători, a fost depistat conducând autoturismul pe D.N. 26, în localitate, testarea alcoolscopică relevând o valoare de 0,58 mg/l alcool pur în aerul expirat”, a declarat comisarul şef Gabriela Costin, purtătorul de cuvânt al IPJ Galaţi.
Tot pe D.N. 26 a fost depistat un bărbat de 35 ani, din municipiul Galaţi, aflat la volanul unei autoutilitare şi care fiind testat alcoolscopic a prezentat o valoare de 0,41 mg/l alcool pur în aerul expirat. Cel de-al treilea conducător auto, aflat la volan sub influenţa alcoolului a fost depistat de poliţiştii Biroului Rutier Tecuci, în jurul orei 17.20, în timp ce conducea autoturismul pe raza comunei Buciumeni. Bărbatul a prezentat la testarea alcoolscopică o valoare de 0,45 mg/l alcool pur în aerul expirat.
În aceeaşi comună, poliţiştii au depistat zece minute mai târziu, un bărbat de 43 ani, din localitate, care a condus autoturismul pe D.C. 74. Fiind testat cu aparatul etilotest, a rezultat o valoare de 0,81 mg/l alcool pur în aerul expirat. În toate cazurile, poliţiştii au deschis dosare penale pentru conducere a unui vehicul sub influenţa alcoolului.
