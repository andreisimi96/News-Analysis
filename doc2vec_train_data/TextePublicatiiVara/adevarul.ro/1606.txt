6 iunie 2018, 13:41
Şoferii s-au adunat miercuri, 6 iunie, la o nouă acţiune de protest în Piaţa Marii Adunări Naţionale pentru a cere scăderea preţurilor la carburanţi. Deşi ANRE a suspendat ultima decizie de majorare a preţurilor plafon, şoferii consideră că preţurile oricum rămân exagerate şi îi cer Agenţiei să explice detaliat ce a stat la baza majorărilor, transmite IPN.
Schemă de contrabandă cu smartphone-uri, tablete şi drone prin trenul ...
Mihai Copacinschi a venit în faţa Guvernului pentru că este împotriva preţurilor mari la carburanţi. Tânărul spune că are prieteni, care locuiesc în Dubăsari, şi ei plătesc pentru un litru de benzină cu cifra octanică 95 15,60 lei, pe când aici, la Chişinău, un litru de acelaşi fel de combustibil costă peste 19 lei. „Eu vreau să rămân la mine în ţară, însă cu astfel de acţiuni şi astfel de sisteme ne alungă din ţară”, a remarcat tânărul.
Natalia Ianciu a venit la acţiunea de protest pentru a-şi apăra drepturile, considerând majorările din ultima vreme nejustificate. Într-un an, preţurile au crescut cu 2-3 lei. Oamenii nu mai pot face faţă cu salariile pe care le au, iar majorările vin la fiecare două săptămâni. Se mai ieftinesc cu 5-15 bani, iar apoi cresc şi cu 50-60 de bani, spune femeia.
Dumitru Munteanu spune că oamenii au nevoie de explicaţie de la autorităţi de unde se trag majorările. În ultimul timp, doar majorări se fac şi nimeni nu explică nimic.
Ion Oleinic consideră că majorările au tentă politică. La acestea s-a recurs constant, pentru ca mai aproape de alegeri guvernarea să scadă preţurile pentru a mai câştiga dividende politice. „Asta e tactica pseudo-democraţilor de majora, iar în ajun să le scadă, ca mai apoi să apară în faţa populaţiei ca guvernanţi buni”, a notat bărbatul.
Gheorghe Popa spune că, dacă participanţii la protest nu vor fi auziţi de către guvernare, protestele vor continua. Manifestanţii vor o reacţie de la autorităţi, o explicaţie, o ieftinire a carburanţilor.
Acesta este al doilea protest organizat împotriva majorărilor la carburanţi, după ce preţurile plafon au fost în creştere mai multe săptămâni, iar pe 29 mai, ANRE a stabilit un preţ plafon de 19,79 lei pentru un litru de benzină cu cifra octanică 95 şi de 17,75 lei pentru motorină. În urma unui demers al premierului Pavel Filip, ANRE a suspendat pe 1 iunie decizia din 29 mai, revenindu-se la preţurile plafon aprobate cu două săptămâni înainte.
