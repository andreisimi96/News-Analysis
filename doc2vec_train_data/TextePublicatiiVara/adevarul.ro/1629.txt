6 iunie 2018, 14:33
Compania Naţională Poşta Română a anunţat miercuri că directorul general interimar, Costin Tudor, şi-a înaintat demisia de la conducerea operatorului naţional de servicii poştale după două luni de mandat.
WeLoveDigital.forum. Ministrul Comunicaţiilor: Strategia 5G, până la f...
„A fost o onoare şi o provocare uriaşă activitatea mea scurtă, dar intensă, în cadrul companiei pe care cu seriozitate şi profesionalism mi-am asumat-o. În doar două luni, am pus bazele unor demersuri concrete pentru ca Poşta Română să intre într-un proces real de modernizare şi dezvoltare şi cred că acest proces trebuie să continue, pentru ca dezideratul de a redeveni o companie credibilă şi respectată să fie atins”, a spus Costin Tudor, într-un comunicat.
Costin Tudor, angajat al Secretariatului General al Guvernului, a fost numit la conducerea Poştei în luna aprilie. Acesta a studiat Dreptul la Universitatea Bioterra din Bucureşti şi este inginer diplomat având ca specializare ”Maşini şi instalaţii pentru prelucrarea produselor alimentare”, la Universitatea Politehnică din Bucureşti, potrivit contului său de LinkedIn.
El a lucrat din iulie 2015 în administraţia publică. În perioada 2012-2014, a fost manager de proiect pentru fonduri europene la Institutul de Matematică al Academiei Române.
De asemenea, între 2009 şi 2013 a fost director în cadrul SGG. Tudor a fost director de cabinet al Danielei Andreescu, şefa SGG în perioada Guvernului Emil Boc.
Poşta Română este deţinută de statul român, prin Ministerul pentru Societatea Informaţională, în proporţie de 75%, şi de Fondul Proprietatea (FP) în proporţie de 25%. Compania deţine cea mai mare reţea de distribuţie la nivel naţional, însemnând peste 80% din totalul subunităţilor poştale care operează, în prezent, în România. Peste 19 milioane de locuitori beneficiază de serviciile Poştei Române şi peste 7,5 milioane de adrese sunt acoperite de reţeaua poştală proprie.
