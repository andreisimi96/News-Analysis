Copil de 3 ani accidentat în parc                                          FOTO Facebook Adrian Bodolan
Copilul de numai 3 ani a fost accidentat în timp ce se juca într-un  parc. Peste el a căzut o bancă provocându-i grave leziuni la nivelul  capului. Tatăl băiatului i-a scris primarului din localitate un lung  mesaj în care descrie ce a simţit în acel moment.
Accidentul s-a petrecut în parcul din oraşul Murfatlar, judeţul Constanţa, în ultima zi a lunii mai. Tatăl copilului de numai 3 ani a postat sâmbătă, 2 iunie, pe un grup de socializare, un lung mesaj adresat primarului Valentin Saghiu , în care descrie ce a simţit în acel moment, dar şi atitudinea angajaţilor din primărie după ce au aflat de accident.
„În ziua de joi 31.05.2018, orele 14.00, în timp ce mă aflam cu soţia şi cei doi copii în parcul din faţa primăriei, băiatul meu în vârstă de numai 3 ani a fost strivit de o bancă ce a căzut peste el, provocându-i acestuia leziuni destul de serioase la nivelul feţei - mai precis arcada, tâmpla şi pometul drept. Vreau să vă menţionez faptul că băiatul era supravegheat vizual în permanenţă atât de noi doi(părinţii), cât şi de alte mămici ai copiilor cu care băiatul nostru se juca în parc”, descrie cele întâmplate Adrian Bodolan.
Mai departe, părintele îi explică primarului prin ce a trecut în acele momente. „Vreţi să ştiţi sentimentul pe care un părinte îl are în momentul în care îşi vede copilul culcat la pământ, aflat într-o stare inertă şi acoperindu-şi cu mânuţele tremurânde faţa-i mică şi drăgălaşă? Vreţi să ştiţi cum e să alergi într-un suflet către el, fără să-ţi dezlipeşti ochii de pe el şi să-l vezi că se ridică debusolat şi în loc să alerge către direcţia unde acesta ştia că se află părinţii lui, aleargă haotic în direcţia opusă? Vreţi să ştiţi cum este să-l iei în braţe şi în timp ce vrei să-l linişteşti, îl vezi asudat de transpiraţia produsă de spaima trăită? Îi simţi hainele înfierbântate lipite de corpu-i micuţ ce tremură? Îi vezi pometul obrăjorului finuţ cum prinde contur de ţeavă de fier? Îi vezi cum se umflă arcada precum un balon la circ? Îi vezi tâmpla cum i se învineţeşte subit? Vreţi să ştiţi cum este să te uiţi în ochii întrebători si îngrijoraţi ai soţiei ce nu poate pleca din loc, pentru că îşi leagănă fetiţa de un an şi să-i spui într-un mod calm că băiatul ei s-a lovit destul de grav, dar că totul va fi bine? Vă răspund eu acum: NU VREŢI SĂ ŞTIŢI! ”
Imediat după accident, tatăl şi-a dus copilul la o clinică privată unde a primit îngrijiri medicale timp de 30 de minute. În tot acest timp, în parc au venit „doi angajaţi ai primăriei, cu o găleată de mortar, o mistrie şi o bandă de avertizare. Au aruncat câte trei mistrii cu material pe fiecare picior al băncii, au nivelat frumos, au pus banda de avertizare gen: aici nu se stă şi au plecat la fel de galeş cum au şi venit”, mai spune Adrian Bodolan.
Primăria a fost sesizată de acest accident chiar de mama băiatului, iar replicile primite din partea responsabililor primăriei au fost, conform postării tatălui, : „păi ce, mă-sa nu a văzut că banca e instabilă? De ce nu i-a zis să nu se urce pe ea?” .
„Îi voi răspunde eu acum: da, mamele cu copii ce vin în parcul ăsta, la intrarea în el, printre împinsul căruţului, căratul bicicletelor şi supravegherea copilului care aleargă, se duc şi verifică fiecare bancă şi îşi notează pe un carneţel: asta e stabilă, asta nu e stabilă. La final, pe cele instabile fac un X cu creta şi îi atenţionează pe copii să nu se urce pe ele. Apoi, ia haitele de câte 5-6 câini ce umblă nestingherite prin parc şi le notează: asta e periculoasă, asta nu e. Şi tot aşa... să mai continui?”, mai scrie tatăl băiatului accidentat.
În continuare, Adrian Bodolan îi transmite primarului oraşului Murfatlar două întrebări:„ 1. Cum credeţi că s-ar fi descurcat o mamă singură aflată în situaţia respectivă, fără soţ lângă ea şi fără acces facil la un autoturism? 2. Ce credeţi că s-ar fi întâmplat cu un copil cu vârsta cuprinsă între unsprezece luni şi un an jumate, vârstă la care sistemul osos este încă în formare şi densitatea osoasă nu este la fel de puternică, cutia craniană nefiind închisă în totalitate?”
Pe aceeaşi temă:
