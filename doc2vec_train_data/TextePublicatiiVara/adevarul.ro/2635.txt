11 iunie 2018, 19:47
Jasmine Harrison a fost acceptată la 113 şcoli americane FOTO Facebook
O elevă din Statele Unite ale Americii a fost acceptată la peste 100 de facultăţi şi i s-au oferit burse în valoare totală de 4,5 milioane de dolari.
Jasmine Harrison, în vârstă de 17 ani, a absolvit liceul din Greensboro, Carolina de Nord, cu o medie GPA (Grade Point Average) maximă, de 4 puncte. Mediile GPA se calculează pe o scară de la 1 la 4.  
Astfel, tânăra a fost „inundată“ de o mulţime de oferte de studiu şi burse din partea Universităţilor din SUA. Harrison a fost acceptată la 113 facultăţi, potrivit Daily Mail. 
Jasmine a aplicat la 115 unităţi de învăţământ. În plus, i s-au oferit burse în valoare totală de 4,5 milioane de dolari. „Nu mi-a venit să cred. Am fost onorată“, a declarat eleva, citată de  New York Times. 
„Când am primit primele e-mailuri, m-am gândit «OK, acest lucru se întâmplă cu adevărat»“, a declarat Harrison pentru CBS WFMY-TV. „Nu m-am gândit că aş fi în stare de acest lucru“, a adăugat tânăra. 
Jasmine Harrison FOTO Facebook 
Harrison a povestit că a petrecut ore întregi completând fiecare dintre cele 115 de formulare de înscriere pentru a se asigura că nu a făcut nicio greşeală. După ce a primit 113 răspunsuri pozitive, tânăra s-a simţit copleşită. „A fost copleşitor să am la dispoziţie atât de multe opţiuni. Aş putea merge oriunde şi să descopăr cine sunt cu adevărat“, a adăugat Jasmine. 
În cele din urmă, Harrison a decis să se înscrie la Bennett College, în Greensboro, Carolina de Nord, una dintre şcolile care i-au oferit o bursă completă în valoare de 28.000 de dolari pe an. Tânăra de 17 ani speră să devină asistentă medicală la o secţie de terapie intensivă neonatală.
