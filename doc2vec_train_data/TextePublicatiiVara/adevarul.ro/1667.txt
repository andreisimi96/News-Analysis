6 iunie 2018, 16:13
Captură realizată după filmarea ce îl surprinde pe agresor lovind poliţistul FOTO Observator
Un bărbat din judeţul Iaşi a fost condamnat definitiv după ce a a agresat un poliţist, căruia i-a rupt şi uniforma în timpul faptei. Marian Cezar a primit 3 ani şi 2 luni de închisoare cu executare.
Elevi de gimnaziu judecaţi pentru sechestrarea profesoarei în clasă. U...
Decizia de condamnare a fost pronunţată de Curtea de Apel Iaşi în urma unui proces în care Marian Cezar, din comuna Oţeleni, nu şi-a recunoscut faptele. Potrivit motivării primei instanţe, Cezar a comis fapta la finele anului trecut, în contextul în care era investigat într-un alt dosar, pentru distrugere.
Astfel, pe 12 decembrie, agentul de poliţie Andrei Toma se deplasa pe stradă, în preajma sediului de Poliţie din Oţeleni. Agentul l-a observat pe stradă pe Marian Cezar, care avea asupra sa o boxă portabilă de unde se auzea muzică.
Cezar s-a apropiat de poliţist şi l-a lovit cu pumnul în bărbie, după care a vrut să îl lovească cu piciorul în tibie. „Persoana vătămată mai susţine că ulterior a încercat să-l imobilizeze pe inculpat şi să-l încătuşeze, trântindu-l la pământ, cu scopul de a-l imobiliza, însă, deşi s-a luptat cu acesta, nu a reuşit să-l imobilizeze, ambii ridicându-se în picioare. Întrucât în acel moment nicio persoană nu trecea pe stradă, partea vătămată a început să se deplaseze încet cu spatele spre centrul satului, fiind urmărit îndeaproape de către inculpat, care continua să-l ameninţe, să-l înjure şi să-l scuipe“, se arată în motivarea instanţei.
Agentul a avut nevoie de 1-2 zile de îngrijiri medicale. Instanţa care a dat sentinţa definitivă a decis ca Marian Cezar să plătească şi contravaloarea pantalonilor poliţistului, rupţi în timpul agresiunii.
Sursă Video: BZI
