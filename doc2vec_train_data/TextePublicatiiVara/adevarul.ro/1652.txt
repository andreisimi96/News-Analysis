Liviu Dragnea FOTO Inquam Photos / George Calin
Preşedintele PSD Liviu Dragnea a negat miercuri că fostul ministru de Finanţe Darius Vâlcov va fi numit într-o funcţie de conducere la Fondul Suveran de Dezvoltare şi Investiţii (FSDI), precizând că Vâlcov nu vrea acest lucru.
Parlamentul a adoptat înfiinţarea Fondului Suveran de Investiţii. 10 c...
Dragnea a susţinut că înfiinţarea va ajuta la dezvoltarea infrastructurii mari şi la reindustrializarea României, va investi în agricultură, va genera foarte multe locuri de muncă şi va contribui la creşterea Produsului Intern Brut (PIB).
„Unii colegi care astăzi spun aceste enormităţi, inspiraţi probabil şi de cineva care vorbea de înţelegeri (...) cu evreii, pentru că sunt în aceeaşi gaşcă, susţineau în campania electorală ideea acestui Fond Suveran de Dezvoltare şi Investiţii. Nu-l susţineau pentru că trebuia să fie susţinut, ci pentru că au înţeles cât este de important şi este unul dintre pilonii importanţi ai programului de guvernare. Acest Fond, că am văzut că e criticat şi de opoziţie, funcţionează în multe ţări din Europa, din lume şi a ajutat economia. Un fond care va participa la dezvoltarea infrastructurii mari din România, va participa la reindustrializarea României, un fond care va investi în agricultură, care va genera foarte multe locuri de muncă şi care va contribui serios la creşterea PIB”, a afirmat Liviu Dragnea, potrivit News.ro.
Întrebat de ce au fost introduse în FSDI companii precum Poşta Română, care nu sunt foarte profitabile, acesta a spus: „Orice companie care este introdusă în acest fond va fi avantajată. Pe noi ne interesează asta şi aşa se va întâmpla. Toate aceste companii să se dezvolte mult mai bine şi mult mai sănătos, pentru că va fi o dezvoltare cu o influenţă politică zero, va fi o administrare profesionistă. Acolo vor fi selectaţi şi numiţi în cele două structuri de conducere profesonişti, oameni care să facă ca aceste companii să fie mult mai profitabile, mult mai eficiente. (…) Este inadmisibil ca unele companii importante an de an să stea cu bani în bănci pe care să nu-i folosească pentru dezvoltarea proprie şi economică”.
Camera Deputaţilor a adoptat miercuri înfiinţarea Fondului Suveran de Investiţii şi Dezvoltare (FSDI), căruia i-au fost aduse modificări importante. De exemplu, capitalul social creşte de la 1,85 miliarde lei la 9 miliarde lei, iar numărul companiilor incluse ajunge la 33. USR şi PNL au anunţat că vor legea la CCR.
