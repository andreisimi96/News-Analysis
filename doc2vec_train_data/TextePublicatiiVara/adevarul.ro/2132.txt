8 iunie 2018, 14:08
SummaryChisinau (IPN)Primarul comunei Băcioi, Vitalie Şalari, face apel către organizaţiile internaţionale şi solicită azil politic ambasadelor acreditate la Chişinău, menţionând că atât el, cât şi familia sunt în pericol. Edilul susţine că deputatul democrat Constantin Ţuţu, dar şi consilieri locali din Partidul Democrat şi din Partidul Socialiştilor fac presiuni asupra sa.
Republica Moldova, condamnată la CEDO pentru rele tratamente în detenţ...
Astfel, spune Vitalie Şalari, are de suferit nu doar el şi familia, dar şi locuitorii din Băcioi, care şi-au exprimat votul liber în cadrul alegerilor locale din 2015.
Într-o  conferinţă de presă  la IPN, Vitalie Şalari a declarat că, odată ales în funcţia de primar, a dispus formarea unei echipe care a investigat ilegalităţile comise de fosta conducere a localităţii. Atunci au fost constatate numeroase încălcări legate de atribuirea ilegală a zeci de terenuri, care de fapt erau destinate tinerilor familii din Băcioi. 
Ca urmare a constatărilor, au fost sesizate organele de drept. Ulterior, secretara Consiliului, care semnase toate deciziile de atribuire a terenurilor şi care a fost suspendată din funcţie, a aderat la PDM. În opinia sa, funcţionara a recurs la acest gest pentru a-şi asigura protecţie în dosarul în care era vizată. Potrivit primarului, acest lucru îl dovedeşte şi faptul că în luna aprilie a anului curent secretara a fost achitată de către prima instanţă, care nici nu i-a interzis să ocupe funcţii publice.
Vitalie Şalari a menţionat că, deşi nu există încă o decizie definitivă, întrucât cea emisă de prima instanţă a fost contestată în instanţa de apel, consilierii PDM şi PSRM au convocat şedinţa Consiliului şi au decis repunerea în funcţie a secretarei. Potrivit primarului, şedinţa a fost convocată ilegal şi s-a lăsat cu scandal.
Primarul de Băcioi a spus că recent a avut o discuţie cu deputatul Constantin Ţuţu, care i-ar fi solicitat funcţia de viceprimar şi cea de secretar al Consiliului. În opinia sa, astfel PDM îşi doreşte să „pună mâna pe Primăria Băcioi”, iar acţiunile se fac în ajunul alegerilor parlamentare, care urmează să aibă loc în toamnă. Potrivit edilului, miza este circumscripţia uninominală care urmează să fie constituită la Băcioi.
Vitalie Şalari a mai spus că cele opt dosare penale care i-au fost fabricate sunt pentru a face presiuni asupra sa. Primarul a pregătit mai multe demersuri către organizaţiile internaţionale, dar şi către Ambasada SUA şi ambasadele altor state acreditate la Chişinău. Primarul a solicitat protecţie şi organelor de drept, deşi spune că nu are încredere în ele. „Îmi fac griji pentru sănătatea şi viaţa mea şi a familiei mele, copiilor mei. Toate aceste acţiuni sunt cu pericol real”, a notat primarul.
Viceprimarul localităţii, Ilie Leahu, a spus că este regretabilă situaţia creată, pentru că este blocată activitatea secretarului Consiliului. În opinia sa, la nivel local nu trebuie să existe politică, ci preocupare pentru problemele localnicilor şi dezvoltarea localităţii.
Corneliu Pântea, preşedinte al organizaţiei municipale Chişinău a Partidului Unităţii Naţionale, a declarat că primarul comunei Băcioi şi mai mulţi consilieri locali au aderat la PUN pentru că împărtăşesc aceleaşi valori. În momentul în care primarul a făcut acest anunţ, au început presiunile asupra sa, fapt care se răsfrânge negativ asupra cetăţenilor. 
„Partidul Unităţii Naţionale solicită să fie încetate toate presiunile asupra primarului comunei Băcioi, Vitalei Şalari. Să fie asigurată o situaţie de lucru în Primărie. PUN va fi alături de primar şi de echipa care ne reprezintă în Băcioi şi alături este şi preşedintele de onoare al formaţiunii, Traian Băsescu”, a mai spus Corneliu Pântea.
