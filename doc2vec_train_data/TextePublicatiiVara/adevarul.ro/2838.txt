12 iunie 2018, 19:47
Un incendiu puternic a izbucnit, marţi după-amiază, la un apartament situat la ultimul etaj al unui bloc din cartierul Micro XIV. Locuinţa cu două camere îi aparţine unui fost cadru militar. Proprietarul şi soţia sa erau plecaţi de acasă în momentul izbucnirii incendiului.
Buzoian tâlhărit de doi beţivi disperaţi că au rămas fără bani de băut...
Pompierii ajunşi la intervenţie cu mai multe autospeciale de stingere au evacuat rapid scara iar angajaţii companiilor furnizoare de utilităţi au sistat imediat alimentarea cu gaze şi electricitate. 
La un moment dat a ajuns la faţa locului şi proprietara apartamentului, care a avut un şoc la vederea celor întâmplate, fiind nevoie de intervenţia echipajului de la ambulanţă.
Potrivit locatarilor care au fost evacuaţi din apartamente , pe durata intervenţiei pompierilor, focul ar fi pornit din dormitor, a cuprins holul şi sufrageria, după care s-a extins în toată casa.
Flăcările au distrus apartamentul pe o suprafaţă de aproximativ 60 de metri pătraţi dar pagube însemnate vor avea de suportat şi vecinii cărora apa folosită la stingerea flăcărilor le-a afectat o bună parte din locuinţe.
Accesul pompierilor s-a făcut cu dificultate din cauza lipsei căilor de acces zona dintre blocurile respective fiind amenajată cu mai multe spaţii verzi şi gard viu peste care nu se putea trece.
Poliţia şi pompierii au deschis o anchetă pentru a stabili cauzele care au stat la baza izbucnirii incendiului, cel mai probabil acesta fiind cauzat de un scurtcircuit sau o instalaţie electrică defectă.
