6 iunie 2018, 11:52
Mike Pompeo Foto:  AFP
Secretarul de Stat american, Mike Pompeo, a anunţat marţi crearea unui grup de lucru din care fac parte reprezentanţi ai mai multor departamente, pentru coordonarea răspunsului în cazul „incidentelor de sănătate“ suferite de diplomaţi americani în Cuba şi, mai recent, în China.
Ambasada Statelor Unite în China a emis la sfârşitul lunii mai o alertă sanitară ca urmare a faptului că un funcţionar american a suferit un traumatism cerebral după ce a fost expus unor zgomote „anormale“, aminteşte France-Presse.
Iar potrivit lui Mike Pompeo, există asemănări puternice între acest caz şi misterioasele „atacuri ţintite“ care au afectat, între sfârşitul anului 2016 şi vara anului 2017, 24 de diplomaţi americani aflaţi la post la Havana. Acestea au fost descrise uneori drept „atacuri acustice“, însă, până acum, nu a fost identificată cauza şi nici eventualii autori nu au fost depistaţi.
Ca urmare, acest grup de lucru („task force“) ce a fost creat pe data de 23 mai are ca misiune „identificarea şi tratarea personalului şi membrilor de familie afectaţi“, anchetarea cazurilor şi „diminuarea riscurilor“, după cum a explicat secretarul de Stat american într-un comunicat. 
În echipă au fost incluşi reprezentanţi ai departamentelor Sănătăţii, Comerţului, Apărării şi Energiei.
Mike Pompeo a aminitit că diplomaţii afectaţi au fost diagnosticaţi cu simptome „similare celor constatate după o comoţie sau un traumatism cerebral uşor“. Simptomele semnalate includ dureri de cap, ameţeli, acufene, tulburări cognitive sau de vedere, pierderi de auz sau chiar episoade de insomnie şi stări de epuizare, potrivit lui.
Presupusele „atacuri“ din Cuba au condus la o răcire suplimentară a relaţiilor dintre Washington şi Havana, americanii reproşându-le autorităţilor cubaneze că nu au garantat securitatea diplomaţilor lor. În ceea ce priveşte incidentul din China, Beijingul a insistat asupra faptului că situaţia diplomatului american a fost un caz izolat, cerând să nu fie „politizat“.
