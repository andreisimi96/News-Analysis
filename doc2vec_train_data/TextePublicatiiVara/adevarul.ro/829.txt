3 iunie 2018, 04:01
Când intri în salon trebuie să te atragă muzica, temperatura şi ambientul - foto: Tudor Gherman
Odihna, alimentaţia şi hidratarea sunt foarte importante în primele ore de după masaj, ca acesta să îşi continue efectele şi după ce se iese din salon.
Masajul este o terapie complexă şi completă, cu efecte profunde şi de durată asupra fizicului, mentalului, emoţionalului şi spiritualului, datorită tehnicilor de relaxare, drenaj, tonifiere.
Numărul cabinetelor de masaj a crescut în ultimii ani. Cu toate acestea, calitatea lasă de dorit în multe saloane, motiv pentru care e nevoie să observi câteva lucruri la intrarea într-un salon de masaj ca să îţi dai seama că ţi se oferă calitate şi maseurul îşi dă interesul pentru plăcerea ta. 
„Primul impact este decisiv. Dacă atunci când intri în salon şi te simţi în largul tău, atunci e ok să faci următorul pas, dacă nu, dacă sentimentul e de repulsie sau de reţinere, ar fi mai bine să mai cauţi un alt salon. Mai apoi clientul trebuie să fie cuprins de un sentiment de siguranţă, să simtă că tot ceea ce îl înconjoară în salon, modul în care îl primeşte maseurul îi oferă siguranţă şi încredere, iar nu în ultimul rând ambientul trebuie să fie unul plăcut, cromatica din salon, temperatura, muzica ambientală”, afirmă Tudor Gherman, maseur. 
Nu doar masajul este important şi prima senzaţie după finalizarea acestuia, ci şi perioada imediat următoare masajului este foarte importantă, un maseur având obligaţia de a transmite un set de informaţii şi recomandări clienţilor, de urmat pentru primele ore după ce ies din salon. 
„Eu le spun mereu clienţilor mei să fie atenţi la hidratare în primele ore după masaj şi chiar le recomand să bea apă şi în timpul masajului dacă simt nevoia. Pentru a lăsa corpul şi organismul să lucreze în continuare ar fi bine ca după masaj două ore să nu se mănânce nimic, sau cel mult fructe. Un al treilea lucru important este odihna, nu se face un masaj înainte de a se merge la lucru sau la o muncă fizică. După o şedinţă de masaj le recomand clienţilor două ore de relaxare”, mai afirmă maseurul.  
