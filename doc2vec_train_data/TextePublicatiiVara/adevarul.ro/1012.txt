Testele de pe Autodrome de Miramas se concentrează pe reglarea finală a tuturor sistemelor de propulsie şi suspensie - baza pentru experienţa de condus sportiv oferită de noul BMW Z4. 
Cea mai intensă formă a performanţelor dinamice ale noului roadster va fi întruchipată de BMW Z4 M40i. 
Un motor nou şi extrem de puternic, cu şase cilindri dispuşi în linie, o suspensie sport coborâtă cu amortizoare controlate electronic, o punte faţă nou dezvoltată, jante M din aliaj uşor cu anvelope mixte, un sistem de frânare sport M şi un sistem de blocare controlat electronic în diferenţialul punţii spate creează un pachet complet prin care modelul BMW M 
Performance stabileşte un nou punct de referinţă pentru plăcerea de a conduce în segmentul roadster.
"Conceptul noului BMW Z4 este orientat în mod constant spre agilitate şi dinamică", explică Jos van As, Director de dezvoltare a suspensiei. "Nivelul ridicat al rigidităţii caroseriei şi prinderea foarte rigidă a suspensiei oferă baza perfectă pentru o configuraţie care garantează calităţile de performanţă ale unei maşini sport autentice în ceea ce priveşte precizia direcţiei, precum şi acceleraţia longitudinală şi transversală."
La fel ca Nürburgring-Nordschleife, centrul de testare Miramas oferă condiţii perfecte pentru noul BMW Z4 pentru a-şi demonstra potenţialul dinamic. Utilizat de BMW pentru a dezvolta şi testa noi modele de mai bine de 30 de ani, centrul cuprinde un oval lung de asfalt şi un inel de autostradă pentru teste de mare viteză, precum şi piste de slalom, circulare şi serpentine, dar şi un număr de trasee de manevrare şi circuite care includ diverse tipuri de suprafeţe. Acestea sunt utilizate în prezent pentru analiza detaliată şi optimizarea acceleraţiei, a direcţiei şi a reacţie la frânare ale roadsterului. De exemplu, forma finală a suspensiei M adaptive, pe măsură ce interacţionează cu diferenţialul cu patinare limitată de pe puntea spate, este dezvoltată pe acelaşi circuit de teste care este utilizat şi de către BMW Motorsport.
Acest proces intens de testare indică deja că noua versiune a conceptului roadster va oferi o creştere tangibilă a calităţilor sportive la noul BMW Z4. Noua generaţie va introduce în special îmbunătăţiri în ceea ce priveşte manevrabilitatea, spontaneitatea şi precizia la schimbarea direcţiei şi accelerarea dinamică la ieşirea din viraje - fără a pierde nimic la capitolul confort.
