26 mai 2018, 16:16
Faza finală a unui concurs naţional de dans care îi aduce în scenă pe copiii cu dizabilităţi a fost prilejul cu care baroneasa Emma Nicholson, fost raportor pentru România, a vizitat din nou Slatina, vorbind mult despre necesitatea ca voluntariatul să devină o preocupare majoră pentru noi toţi.
Un tânăr vrea să deschidă o reţea de cabinete în satele sărace. „Dacă ...
Emma Harriet Nicholson, baron de Winterbourne (fost raportor al Uniunii Europene pentru România în pertioada 2000 - 2004) este o prezenţă obişnuită pentru oamenii implicaţi în activităţi dedicate copiilor cu nevoi speciale, luând parte la tabere, concursuri, evenimente variate care îi au în centrul lor pe aceşti „beneficiari“, cum sunt adesea numiţi în şcolile speciale în care învaţă. Astăzi a fost prezentă la Slatina, unde s-a desfăşurat festivalul Naţional de Dans „Împreună pentru viitor“, ediţia a XI-a, eveniment în cadrul Strategiei Naţionale de Acţiune Comunitară (SNAC). Momentul l-a folosit pentru a insista pe necesitatea de a dezvolta voluntariatul, deşi este clar, a menţionat invitata, că România a făcut paşi importanţi. Statul trebuie însă ajutat, a spus Nicholson, insistând pe ceea ce putem face fiecare dintre noi pentru a-i integra în şcoală şi în societate pe cei pe care îi percepem ca fiind diferiţi.  
„Sunt sute de copii care au nevoie de noi. Cu cât avem mai mulţi voluntari, cu atât vom reuşi să facem cât mai multe lucruri, să continuăm „să-i presăm“ pe cei din Ministerul Educaţiei, care au multe alte probleme de rezolvat, dar şi această problemă a voluntariatului trebuie să reprezinte o prioritate. Trebuie să avem şi ajutorul politicienilor, pentru că această problemă este una umană şi nu una care reprezintă interese politice, de aceea avem nevoie şi de suportul lor. Cât mai mulţi voluntari, cât mai mult ajutor, cât mai multe voturi. Aceşti copii cu nevoi speciale trebuie să fie pe primul loc“, a spus baroneasa Emma Nicholson.
Cum pot „zbura“ copiii cu nevoi speciale cu ajutorul celor din jur
Pe scena Casei de Cultură a Tineretului din Slatina, locul de desfăşurare, au fost programaţi să urce 350 de copii, din judeţele Olt, Constanţa, Braşov, Călăraşi, Timiş, Prahova, Dolj, Mehedinţi, Satu Mare, Maramureş, Iaşi, Mureş, Hunedoara, Botoşani, Teleorman şi municipiul Bucureşti, care au prezentat 25 momente de dans.
Deşi toate au avut note speciale, momentul prezentat de Şcoala Gimnazială Specială „Sf. Nicolae“ şi Colegiul Naţional „Octav Onicescu“  din Bucureşti i-a lăsat pe mulţi dintre cei prezenţi în sală cu ochii în lacrimi. Patru dintre dansatori au fost copii care îşi duc viaţa în scaunul cu rotile. Colegii de scenă au fost nevoiţi să urce cu braţele cărucioarele pe scenă (deşi se cunoştea de luni bune că Slatina este organizatoarea etapei finale, sala nu a fost accesibilizată), acesta fiind primul moment în care asistenţa aproape că şi-a ţinut răsuflarea. Dansul în sine i-a sensibilizat şi mai mult, aproape de final copiii imobilizaţi în scaune fiind ridicaţi de partenerii lor de scenă (care, simbolic, au purtat aripi de înger) şi purtaţi pe braţe, simulând zborul. La coborârea din scenă, aceeaşi problemă cu cărucioarele. Însoţitoarea grupului, Mădălina Constantin, a declarat, în schimb, că este una dintre cele mai mici probleme, iar partea bună a experienţei este că cei din jur conştientizează cu ce dificultăţi se confruntă aceşti copii.
„Condiţiile de cazare sunt foarte bune, inclusiv baia a fost accesibilizată. (...) Noi participăm de mai multe ediţii la acest festival şi este pentru prima dată când nu ne-au însoţit şi părinţii, iar cei mari au fost foarte grijulii. Ne-am propus să ieşim şi în oraş în seara aceasta, aşa, ca adolescenţii, cred că va fi o experienţă interesantă. La masă au schimbat pentru câteva minute locurile, copiii mai mari au stat în scaunele cu rotile, este o experienţă din care au învăţat multe“, a spus profesoara.
Concursul „Împreună pentru viitor“ este iniţiat de Ministerul Educaţiei şi Cercetării Ştiinţifice în parteneriat cu Asociaţia Children's High Level Group şi se adresează unităţilor de învăţământ care desfăşoară activităţi  în cadrul SNAC. Echipele care urcă pe scenă sunt, la rândul lor, formate din elevi cu certificate de încadrare în grad de handicap şi elevi voluntari care se implică în activităţi destinate favorizării incluziunii sociale a celor dintâi menţionaţi.
La deschiderea competiţiei a fost prezent prefectul judeţului, Silviu Neacşu, dar şi conducerea Inspectoratului Şcolar Judeţean Olt, cu toţii părăsind sala destul de devreme. A rămas, în schimb, să se bucure de talentul şi efortul tuturor copiilor preşedinta de onoare a Asociaţiei Children's High Level Group - Emma Nicholson.
