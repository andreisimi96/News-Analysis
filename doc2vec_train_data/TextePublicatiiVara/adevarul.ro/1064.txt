Pentru curăţarea exterioară a aparatelor electrocasnice de bucătărie utilizaţi o lavetă moale umedă. În niciun caz nu folosiţi produse abrazive care ar putea să strice suprafaţa aparatului.
În cazul plitei, fiecărei componente îi corespunde un mod de întreţinere specific. Pentru păstrarea emailului este ideal un burete de răzuit. Pentru inox, cel mai potrivit este un burete moale. Este important să ştergeţi urmele de pe plită cât mai repede posibil pentru a evita mai târziu o curăţare mult mai neplăcută.
Pentru curăţarea ochiurilor de aragaz, există însă o metodă foarte simplă şi eficientă. Puneţi fiecare ochi de aragaz într-o pungă vidată, de tip ziploc, în care aţi presărat puţin praf de amoniac. Lăsaţi să acţioneze peste noapte şi le găsiţi curate după numai 24 de ore.
Pentru grătarul aragazului, folosiţi o pungă suficient de mare ce poate fi închisă ermetic. Adăugaţi în interior o pastă din bicarbonat de sodiu şi apă oxigenată. Grăsimea va dispărea iar componentele metalice vor căpăta strălucire.
Pentru grătare este bine să folosiţi o perie sau un burete de sârmă sau un burete abraziv. Frecaţi bine suprafaţa cu detergent de vase şi după aceea clătiţi.
Pe un bureţel sau o cârpă de curăţat puneţi o picătură de detergent de vase, udaţi bureţelul, stoarceţi toată apa, după care începeţi şi ştergeţi aragazul.
Clătiţi buretele bine, astfel încât să nu rămână pe el nici clăbuc, dar nici depuneri de grăsime sau alte impurităţi care s-au luat pe el în timpul operaţiunii de curăţare.
Ştergeţi cu un prosop de bucătărie toată apa care se strânge pe suprafaţa aragazului. În timp ce curăţaţi blatul aragazului lăsaţi la înmuiat butonii în apă cu detergent de vase. Scoateţi butonii de la înmuiat şi apoi frecaţi bine cu peria abrazivă.
”Înaintea oricarei operaţiuni de întreţinere se recomandă deconectarea aparatului de la reţeaua eletrică şi oprirea alimentării de la reţeaua de gaze. Nu spălati grătarul plitei şi arzătoarele în maşina de spălat vase. Pentru a evita zgârierea suprafeţei, nu folosiţi substanţe abrazive iar ca să fie ştergerea mai uşoară este indicat ca interiorul cuptorului să fie curăţat după fiecare utilizare. Dacă aveţi cuptor cu autocurăţare, folosiţi această funcţie o dată pe lună”, spune Dan Tudose, frigotehnist.
Înainte de autocurăţare, strângeţi eventualele resturi şi îndepărtaţi grătarul şi alte vase pentru a evita deterioarea acestora. În cazul unei curăţări manuale, petele de grăsime sunt mai uşor de curăţat atunci când cuptorul e cald. Nu acoperiţi cu foaie de aluminium marginile şi vasele cuptorului, pentru că atacă smalţul.
Atunci când curăţaţi cuptorul, aprindeţi lumina din interior, dacă este prevăzut cu aşa ceva, pentru a avea o mai bună vizibilitate. Uşa cuptorului se spală pe dinafară cu o cârpă înmuiată în apă şi săpun după care se şterge cu o cârpă uscată. Nu folosiţi produse de curăţare ce conţin materiale abrazive pentru întreţinerea panoului frontal din sticlă, la modelele care au aşa ceva.
Trebuie să ţineţi seama de compatibilitatea tensiunii şi a voltajului reţelei electrice cu cele de care are nevoie aragazul, împământarea prizei să fie realizată de către un specialist electrician. Nu forţaţi mânerul uşii de la cuptor sau butoanele aragazului în încercarea de a-l deplasa.
