Premierul Viorica Dăncilă susţine că salariile nete au crescut în toate sectoarele economice în aprilie, iar datele publicate de INS arată că măsurile pe care Guvernul le-a luat şi-au atins scopul: mai mulţi bani în buzunarele cetăţenilor. Datele publicate de INS arată într-adevăr o creştere de la an la an, dar de la lună la lună au existat domenii în care lefurile au scăzut.
Salariul mediu net a crescut în aprilie cu 9 lei faţă de luna martie. ...
„Datele Institutului Naţional de Statistică publicate la începutul acestei săptămâni arată că măsurile pe care le-am luat şi pe care vom continua să le luăm au fost cele bune şi şi-au atins scopul: mai mulţi bani în buzunarele cetăţenilor. Câştigul salarial mediu net a crescut în aprilie 2018 cu 14,7% faţă de luna aprilie a anului trecut, iar puterea de cumpărare a crescut cu 9%, potrivit datelor transmise de Institutul Naţional de Statistică”, a declarat Dăncilă.
Ea a subliniat că creşterea din luna aprilie vine după ce, şi în martie, câştigul salarial mediu net a crescut cu 15,5% faţă de luna martie a anului trecut.
„Important este şi faptul că salariile nete au crescut în toate sectoarele economice. Sunt cifre care ne arată faptul că mesajele alarmiste transmise de diverşi critici nu au niciun fundament, nu au nicio bază. De aceea, cred că important este să ne bazăm pe cifre şi nu pe ce vrea să creadă o persoană sau alta”, a spus Dăncilă.
Datele INS arată scăderi de salarii
Însă cifrele publicate de Institutul Naţional de Statistică arată că au existat totuşi scăderi, deşi într-un singur sector, cel al „altor activităţi extractive”, unde salariile au scăzut de la 1.807 lei în aprilie 2017 la 1.753 lei în aprilie 2018.
În schimb, de la lună la lună au existat mai multe excepţii. În aprilie faţă de martie s-au înregistrat scăderi ale câştigului salarial mediu net de 33,3% în fabricarea produselor din tutun, respectiv de 14,6% în extracţia minereurilor metalifere.
Au existat şi scăderi cuprinse între 5% şi 9% în fabricarea băuturilor, fabricarea altor produse din minerale nemetalice, fabricarea produselor din cauciuc şi mase plastice, activităţi profesionale, ştiinţifice şi tehnice, fabricarea produselor farmaceutice de bază şi a preparatelor farmaceutice, fabricarea calculatoarelor şi a produselor electronice şi optice.
„În sectorul bugetar s‐au înregistrat uşoare scăderi ale câştigului salarial mediu net faţă de luna precedentă în învăţământ (‐1,8%), respectiv în administraţia publică (‐0,2%). Câştigul salarial mediu net a crescut uşor în sănătate şi asistenţă socială (+2,3%) comparativ cu luna precedentă”, potrivit INS.
