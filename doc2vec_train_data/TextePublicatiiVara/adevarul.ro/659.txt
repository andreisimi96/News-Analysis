Markus Soder, premierul Bavariei                                                                                                     FOTO Epa
Bavaria se pregăteşte pentru introducerea unei noi legi, care stipulează că este obligatoriu ca simbolul creştin al crucii să fie prezent la intrarea tuturor clădirilor publice din land, conform The Guardian.
Germania: Ministrul de Interne al Bavariei cere înăsprirea măsuri...
În ciuda opoziţiei unor membri de seamă ai Bisericii Catolice şi a unor teologi importanţi, legea va intra în vigoare vineri în landul din sudul Germaniei.
Sub egida prim-ministrului Markus Soder, membru al Uniunii Creştin-Sociale, legea a apărut cu scopul de a întări identitatea bavareză, după creşterea numărului de imigranţi musulmani.
Bavaria a fost în prima linie în criza refugiaţilor din 2015, când aproximativ 1 milion de oameni şi-au căutat refugiu în Germania, intrând în ţară prin landul din sud, urmările crescând popularitatea partidului anti-imigraţie Alternativa pentru Germania (AfD).
Soder, care şi-a pus o cruce chiar pe peretele biroului său, a declarat: „Vrem să transmitem un semnal clar că oamenii işi doresc să-şi pună identitatea în evidenţă.”
Noua lege a creat controverse, câţiva membri importanţi ai Bisericii Catolice, inclusiv cardinali şi episcopi, spunând că aceasta va duce la disensiuni: „Crucifixul este un simbol religios autentic şi nu ar trebui să fie redus la un obiect folcloric şi la obiceiurile locale”, a spus Franz Jung, episcopul de Wurzburg.
Teologul protestant Johanna Haberer a catalogat decizia ca o greşeală, declarând: „Avem suficiente crucifixe în Bavaria. Soder foloseşte în mod abuziv simbolul religios al crucii.”
Soder a spus în repetate rânduri că semnul crucii nu ar trebui privit ca un simbol religios, ci mai degrabă ca unul cultural, aflat în centrul identităţii bavareze.
Bavaria are una din cele mai mari densităţi de populaţie catolică din Europa-50% la ultimul recensământ, în timp ce 19% sunt protestanţi si 4% musulmani. Însă numerele au scăzut considerabil din anii ’70, când aproximativ 70% s-au declarat ca fiind catolici.
Conform unui sondaj recent, efectuat de Institutul Infratest dimap, 56% din bavarezi sunt în favoarea hotărârii ce priveşte obligativitatea prezenţei simbolului crucii în clădirile publice, iar 38% sunt împotrivă.
77% din susţinătorii partidului de extremă dreaptă AfD şi 71% din cei ai Uniunii Creştin-Sociale (CSU) sunt de acord cu decizia. 52% din social-democraţi susţin iniţiativa, în timp ce ecologiştii se opun cu o majoritate de 74%.
Tobias Haseidl, unul din puţinii meşteri din Bavaria care mai fac cruci creştine, a spus că nu i s-a mărit numărul de comenzi, contrar aşteptărilor. „Sunt sigur că oficialii vor cumpăra cruci fabricate industrial”, a declarat el pentru ziarul Oberbayerisches Volksblatt, adăugând că importurile de cruci din Asia au dăunat comerţului său. „Dar oricum mă îndoiesc că atârnarea unei cruci la intrare are sens. Pentru mine, crucea e un simbol al ajutorării şi empatiei. Cei care o pun pe perete ar trebui să fie pregătiţi pentru a îndeplini obligaţiile morale care vin odată cu ea şi nu cred ca aşa se va întâmpla.”
Câteva instituţii publice, inclusiv şcoli şi muzee, au spus că nu vor respecta hotărârea, chiar dacă pot suporta consecinţe de natură legală. Studenţi de la diferite universităţi din regiune sunt hotărâţi să protesteze împotriva deciziei.
