Cine este românul ce a strâns peste un milion de dolari din crowdfunding. „Să faci bani e un lucru care se învaţă la fel cum înveţi să mergi pe bicicletă“
11 iunie 2018, 19:53
Andrei Ursachi  FOTO: arhivă personală
Andrei Ursachi este un antreprenor în vârstă de 26 de ani care a reuşit să strângă prin crowdfunding peste un milion de dolari. Le va povesti curioşilor cum a reuşit asta marţi, 12 iunie, la Cluj.
Cine este românul care verifică şi avizează noul cod de construcţii al...
Crowdfundingul e un concept relativ nou pentru România, deşi la nivel internaţional e folosit pentru dezvoltarea de produse. „Cel mai oportun este să lansezi un produs pe crowdfunding“, crede Andrei Ursache, un antreprenor în vârstă de 26 de ani.
El le va povesti mâine, 12 iunie, de la ora 18.30, la ClujHub, din Cluj-Napoca, curioşilor din lumea antreprenoriatului despre cum îi poate ajuta crowdfunding-ul şi cum a reuşit să strângă peste un milion de dolari pentru proiectele sale folosindu-se de acest instrument online.
Tot mâine, de la 18.30, se va lansa, în acelaşi loc, un joc care să alunge plictiseala unei călătorii lungi cu maşina. Jocul se numeşte Spotted, e adresat copiilor şi a fost creat de doi clujeni, finanţat de Andrei. 
„Fie că ai un startup sau un proiect cultural, crowdfunding este o soluţie de finanţare care are la bază ideea de a apela la o comunitate ca un potenţial finanţator“, aşa „sună“ invitaţia la evenimentul de mâine, de pe Facebook .
Pentru Andrei Ursachi, crowdfundingul e şi un mod prin care află dacă piaţa este interesată sau nu de produsul sau produsele pe care le dezvoltă.
„E mult mai uşor să începi o afacere prin crowdfunding decât prin fonduri proprii“, apreciază tânărul. Asta pentru că, adaugă el, se obţin reacţii imediate - feedback - , şi directe de la clienţi şi astfel un produs poate fi îmbunătăţit şi îndreptat în direcţia cerută de piaţă.
În opinia sa, un antreprenor ar fi bine să utilizeze crowdfundingul întrucât e „o metodă prin care îşi poate valida ideile şi poate obţine finanţare de la clienţi“, iar „clienţii vor achiziţiona în avans produsul; asta rezolvă, de multe ori problema producţiei“.
O ispită numită reclamă
Povesteşte că paşii pe care un antreprenor trebuie să-i urmeze ca să aibă succes e să dezvolte produsul – care, zice Andrei, „trebuie să fie unul relativ nou pe piaţă“ - şi să-i facă reclamă. „Fără un marketing bun, orice produs oricât de bun ar fi el nu va funcţiona“, consideră tânărul antreprenor.
În pregătirea campaniei de marketing se face clipul video de promovare, se stabilesc care sunt imaginile care vor promova produsul, care e textul care va însoţi imaginile şi clipul video, mesajul transmis. Toate acestea, adaugă Andrei, trebuie bine gândite, anterprenorul e bine să ştie cui se adresează, care e publicul ţintă, să ştie dacă piaţa e interesată sau nu de produsul lui, iar cumpărătorul trebuie ispitit în aşa fel încât, prin marketing, să fie convins să achiziţioneze respectivul produs.
Dă exemplul jocului Spotted. Primele 1.000 de jocuri se vor vinde cu 39 de dolari în timp ce în magazine se va vinde cu 70 de dolari.
Întrebat cum a reuşit să strângă, prin crowdfunding, peste un milion de dolari, Andrei Ursache răspunde: „Secretul constă în experienţa de marketing pe care o am. Am avut şi capitalul la dispoziţie încât să investesc banii care să genereze aceste vânzări“.
Andrei consideră că e de datoria antreprenorului să aducă trafic pe site-ul de crowdfunding către proiectul său, să-l facă cât mai vizibil, ca să adune bani. Insistă pe reclame distribuite pe reţele sociale, Facebook în special, iar apoi pe Instagram şi Google Adwords. Aşa a reuşit să scoată pe piaţă câteva produse care i-au adus bani frumoşi: o pereche de pantaloni pentru biciclişti, o boxă bluetooth de jumătate de metru cu un design aparte, un tripod foarte compact.
Despre „cum să faci bani“
Mărturiseşte că prima sa firmă a înfiinţat-o la 18 ani.
„Am căutat pe Google «cum să faci bani» şi am descoperit că să faci bani e un lucru care se învaţă la fel cum înveţi să mergi pe bicicletă“, mărturiseşte acesta.
Şi s-a pus pe citit cărţi despre afaceri, a muncit la o agenţie de marketing unde a învăţat cu ce se mănâncă marketingul. Iar acum e acţionar la firme din mai multe domenii.
Pe lângă jocul Spotted, are de gând să demareze două campanii pentru un joc de cărţi destinat cuplurilor, respectiv o geacă şi o pereche de pantaloni de ploaie. Însă atenţia principală şi-o va îndrepta spre monedele virtuale despre care crede că „vor fi următorul trend“. „În antreprenoriat, cel mai mare risc pe care poţi să ţi-l asumi e să nu-ţi iasă niciun risc“, încheie antreprenorul.
Mai puteţi citi:
