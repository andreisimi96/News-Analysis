Un şofer băut a intrat cu maşina în gardul unei case şi a rănit un copil aflat în curte
5 iunie 2018, 08:42
Şoferul era băut în momentul producerii accidentului. FOTOArhivă.
Şoferul a pierdut controlul volanului când a vrut să întoarcă maşină. Era băut în momentul accidentul şi s-a ales cu dosar penal pentru conducere sub influenţa alcoolului şi vătămare corporală din culpă.
Un şofer de 20 de ani care s-a urcat băut la volan a avut parte de o cascadorie demnă de filmele de acţiune. A vrut să întoarcă maşina în dreptul unei case, dar a ăpierdut controlul volanului şi a spulberat practic gardul locuinţei. Una dintre scânduri s-a desprins şi a lovit un copil aflat în curte. Bărbatul s-a ales cu dosar penal.  
„Un tânăr de 20 ani, din comuna Şercaia, a condus un autoturism pe str. Principală, din localitatea Şercăiţa, iar în dreptul imobilului cu nr. 305 C, a intenţionat să întoarcă autoturismul, a derapat şi a lovit gardul ce împrejmuia curtea imobilului. În urma impactului, o scândură din gard s-a desprins şi a lovit un minor de 15 ani, aflat în curte. Acesta a fost transportat la spital în vederea acordării de îngrijiri medicale.  La testarea conducătorului auto din punct de vedere al prezenţei alcoolului în aerul expirat,  rezultatul a fost de 0,46 mg/l alcool pur. În consecinţă, acesta a fost condus la o unitate medicală pentru recoltarea de probe biologice în vederea stabilirii alcoolemiei. Poliţiştii au întocmit dosar penal pentru conducere sub influenţa alcoolului şi vătămare corporală din culpă“, se arată în comunicatul poliţiştilor.
