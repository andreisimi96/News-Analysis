Fostul premier a mărturisit că mai multe persoane au venit la el în încercarea de a cumpăra direct de la statul român companii precum Hidroelectrica, fără listare la bursă
Fostul premier, Victor Ponta, a declarat, la Târgovişte, că Fondul Suveran de Investiţii înfiinţat în forma actuală nu ar semăna cu forma propusă în 2016, atunci când el conducea Guvernul. Ponta a precizat că mai multe persoane ar fi încercat să cumpere direct de la statul român companii precum Hidroelectrica, fără listare la bursă, şi că Guvernul ar vinde acum acea „parte strategică din economia României“.
“După cum aţi văzut, ce a mai rămas din economia românească se pune într-un fond şi se vine la străini. Ce am reuşit să facem noi cu pensiile şi salariile se cam duce, că am văzut că e inflaţia 5%. Băsescu ne-a tăiat pensiile şi salariile cu 25%, acum se taie cu 5% din inflaţie în fiecare lună şi e cam tot pe acolo. În 2016 s-a spus că punem nişte resurse împreună, pe care le folosim la investiţii, pentru că nu avem cu ce să facem proiecte. Ce s-a spus în 2016 şi ce a ieşit în 2018 este total diferit.
Acum s-au luat toate companiile care au devenit profitabile - vacile sănătoase, cu lapte – se scot de la stat, se pun într-o instituţie privată, condusă, prin excepţie, de nişte oameni numiţi de domnul Dragnea, timp de trei ani, şi acea instituţie privată care primeşte Hidroelectrica, Transelectrica, aeroportul, portul, are un aliniat în lege, care spune că poate să vândă, prin excepţie de la legea privatizării, participaţii”, a spus Ponta. 
Fostul premier a mărturisit că mai multe persoane au venit la el în încercarea de a cumpăra direct de la statul român companii precum Hidroelectrica, fără listare la bursă, şi că Guvernul vinde acum acea “parte strategică din economia României”.
“Mi s-a întâmplat să vină la mine tot felul de oameni din America, Israel, Franţa, cât am fost prim-ministru, să cumpere Hidroelectrica: <<Domne, am auzit că din pierderi acum are profit, 500 de milioane. Le-am spus, foarte bine, o listăm la Bursă şi cumpăraţi de acolo. A, păi nu vrem la Bursă, să dăm preţul corect. Nu putem să cumpărăm aşa? Nu, nu vă vând pachetul majoritar şi în al doilea rând nu facem afaceri aşa cum sunteţi voi învăţaţi>>. Au plecat. S-au întors când a venit domnul Dragnea. Acum, vreau să vă spun că fără niciun fel de procedură, o să aflaţi, la un moment dat, că 10 sau 50% din Hidroelectrica s-au vândut, ori aici vorbim de acea parte strategică din economia României, care, pe de o parte, trebuie să rămână în proprietatea statului, pe de altă parte trebuie să aibă nişte mijloace transparente”, a declarat Ponta. 
Victor Ponta a fost prezent la Târgovişte, cu ocazia lansării filialei judeţene a Pro România.
Parlamentul a adoptat miercurea trecută, cu 174 de voturi "pentru", 98 de voturi "împotrivă" şi trei abţineri, proiectul de lege privind înfiinţarea Fondului Suveran de Dezvoltare şi Investiţii (FSDI) care se va ocupa atât de dezvoltarea şi finanţarea din fonduri proprii şi din fonduri atrase, cât şi de administrarea activelor financiare proprii, în vederea obţinerii de profit. Potrivit proiectului, din FSDI vor face parte mai multe companii, iar capitalul social va fi de 9 miliarde de lei, scrie News.ro.
Sunt propuse 33 de companii de stat care să facă parte din Fondul Suveran de Investiţii, printre care: Engie România S.A., Societatea de Distribuţie şi Furnizare a Energiei Electrice – Elecrtica S.A., E.ON Energie România S.A., OMV Petrom S.A, Telekom România Communication S.A., Compania Naţională Aeroporturi Bucureşti S.A., Societatea Naţională de Gaze Naturale Romgaz S.A. Chimcomplex S.A., Antibiotice S.A., Compania Naţională pentru Controlul Cazanelor, Instalaţiilor de Ridiciat şi Recipientelor sub Presiune S.A., Compania Naţională Loteria Română S.A., IAR S.A. şi Compania Naţională Unifarm S.A.
