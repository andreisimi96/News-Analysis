27 mai 2018, 14:04
A fost realizat primul videoclip de promovare turistică a judeţului Bihor, fiind prezentat ca poarta vestică a Transilvaniei. Videoclipul prezintă câteva dintre cele mai spectaculoase zone din Munţii Apuseni, dar şi imagini din Oradea şi Băile Felix. Acesta va fi urmat de altele mai scurte, care vor prezenta principalele destinaţii turistice din Bihor.
Deputatul AKM:  Nu ajunge că ne facem de râs săptămânal pent...
Realizat la comanda Agenţiei pentru Managementul Destinaţiei Bihor şi publicat sub sloganul "Discover Bihor" (Descoperă Bihorul), videoclipul surpinde prin minunăţia oraşelor pline de vitalitate, dar şi prin satele tipice de munte, păstrătoare de tradiţii.
Videoclipul prezintă în aproximativ 4 minute povestea unui explorator „rătăcit” prin peisajele pitoreşti ale judeţului. Imaginile prezentate în clip întregesc mesajul vocii puternice care te îndeamnă să vii să vizitezi Bihorul: "Tu eşti un explorator. Eşti o minte curioasă, mereu pe fugă pentru a descoperi necunoscutul. Eşti un suflet sălbatic, îmblânzit doar de satisfacţia reuşitei", este mesajul vocii masculine care invită turiştii în Bihor.
Liniştea din zonele montane, Vârful Bihorul, lacul din mijlocul Coleştiului, casele tradiţionale de la Roşia, biserica de lemn, satele păstrătoare de tradiţii, zonele viticole, dar şi imaginile surprinse în Oradea şi în staţiunea Băile Felix transmit un mesaj cât se poate de clar şi frumos, acela de a explora Bihorul.
Videoclipul a fost realizat de firma The Brothers M, companie de producţie video şi de publicitate din Bucureşti, cu care a mai colaborat şi Asociaţia pentru Promovarea Turismului din Oradea şi Regiune.
AMD urmează să mai realizeze cinci clipuri mai scurte, tip "teaser", despre principalele destinaţii turistice din Bihor, şi alte 30-40 de videoclipuri despre obiective turistice. Toate vor fi promovate pe reţelele de socializare, dar şi la târguri de turism. De asemenea, vor fi oferite hotelurilor şi pensiunilor, care le vor putea rula astfel pe ecranele din clădiri.
Pentru anul 2018, AMD Bihor are un buget de 45.000 lei dedicat exclusiv promovării în online. Aproape jumătate din această sumă, mai precis 4.500 euro, au fost cheltuiţi pentru realizarea videoclipului deja postat şi a celor cinci "teaser-e" care urmează să fie făcute publice, potrivit ebihoreanul.ro.
Site-ul de promovare a Bihorului, www.discoverbihor.ro, este încă în lucru, chiar dacă deja poate fi vizitat. Deocamdată, informaţiile de aici sunt postate în trei limbi, română, maghiară şi engleză, dar până la finalul anului vor fi disponibile şi în italiană şi germană.
