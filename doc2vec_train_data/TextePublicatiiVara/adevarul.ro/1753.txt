6 iunie 2018, 18:36
Ministerul Sănătăţii FOTO Mediafax
În contextul crizei acute de vaccin ROR (rubeolă-rujeolă-oreion), Ministerul Sănătăţii a anunţat că a început să livreze dozele de ser către Direcţiile de Sănătate Publică din ţară. Un document obţinut de TVR arăta că 21 de DSP-uri au rămas fără vaccinuri pe stoc.
Concret, 410.000 de doze de ROR au început să fie livrate în teritoriu pe 31 mai, informează Agerpres. Potrivit sursei citate, vor fi imunizaţi copiii eligibili, dar şi cei restanţi, conform calendarului transmis de către furnizor la Ministerul Sănătăţii. 
În privinţa vaccinului împotriva hepatitei B, care lipsea, de asemenea, de pe stoc, va ajunge în maternităţi până joi, când se va finaliza procesul de distribuţie. 
Următoarea tranşă de livrare a vaccinului DTPa este preconizată în a doua parte a acestui an, astfel încât să asigure continuitate în aprovizionare la nivel naţional.
Conform ultimei raportări lunare a CNSCBT, la data de 30 aprilie situaţia stocurilor de vaccinuri la nivel naţional era următoarea: Hepatitic B - 11.696 doze, ROR - 56.413, Hexavalent - 61.359, DTPa - 40.969. 
Miercuri, situaţia stocurilor raportate prin platforma online era următoarea: 34.538 doze vaccin Hepatitic B, 2.241 - ROR, 6.081 - Hexavalent, 3.568 - DTPa.
