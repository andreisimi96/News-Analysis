26 mai 2018, 20:52
FOTO Inquam Photos / George Calin
Imagini cu momentul în care fostul tenisman Ilie Năstase a fost prins şi ridicat de poliţişti, vineri, au fost publicate sâmbătă de Antena 3. În imaginile difuzate, se vede cum Năstase este scos din maşină de către oamenii legii, acesta opune rezistenţă şi, în cele din urmă, este pus la pământ, cu faţa în jos, şi încătuşat.
Reprezentanţii Brigăzii Rutiere a Poliţiei au precizat, vineri, că Ilie Năstase a fost depistat în trafic, în apropierea Spitalului Floreasca, conducând un scuter pentru care legea prevede obligativitatea permisului de conducere, în condiţiile în care fostul jucător de tenis are permisul suspendat. Tot vineri, dimineaţa, a fost prins băut la volan.
Prin urmare, lui Ilie Năstase i s-a întocmit un nou dosar penal pentru conducerea unui autovehicul având dreptul de conducere suspendat.
„Iniţial a fost oprit pentru un control de rutină pe Şoseaua Nordului. După mai multe discuţii, Ilie Năstase a fugit, dar a fost prins după o urmărire de 200 de metri. I s-a cerut să se legitimeze şi a refuzat testul cu alcooltestul. A devenit agresiv şi a fost nevoie să fie încătuşat. În final, a fost trasportat la INML. A fost testat pentru consumul de alcool şi rezultatul a fost 0,55 la mie. La testul pentru evidenţierea unui eventual consum de droguri, rezultatul a fost negativ”, spun poliţiştii de la Rutieră care au adăugat că „Năstase nu a fost târât. A fost încătuşat şi urcat în maşina de Poliţie. Din punctul meu de vedere s-au respectat procedurile, dar facem verificări suplimentare ca să fim siguri de legalitatea acţiunilor poliţiştilor"
0 (0 voturi)
