30 mai 2018, 16:58
William Browder FOTO The Guardian
William Browder, un investitor britanic critic faţă de Kremlin şi fostul patron al juristului Serghei Magniţki, care a murit în 2009 într-o închisoare din Rusia, a fost arestat joi - o scurtă perioadă de timp - în Spania, unde a existat o confuzie cu privire la un „mandat“ de arestare, relatează AFP.
Ce rol joacă criminalitatea într-o lume globalizată
„William Browder a fost transferat către un comisariat deoarece a existat un mandat de arestare Interpol pe numele său, dar s-a dovedit că acest mandat de arestare nu mai era în vigoare. El a fost, aşadar, eliberat“, a declarat pentru AFP un purtător de cuvânt al poliţiei.
Acest purtător de cuvânt a declarat că „un mandat de arestare expirat trebuie să fie şters din programul informatic, dar că, în acest caz, Interoplul nu l-a şters“.
Contactat de AFP la sediul său de la Lyon, în Franţa, Interpolul a dat asigurări că Browder nu a fost niciodată plasat pe lista persoanelor căutate.
„Nu există şi nu existat niciodată o notă roşie“ pe numele lui Browder, a dat asigurări organizaţia.
William Browder a anunţat personal, pe Twitter, că a fost arestat.
„Urgent: tocmai am fost arestat de poliţia spaniolă la Madrid, prin punerea în aplicare a unui mandat de arestare Interpol la solicitarea Rusiei“, a scris el.
Patronul fondului de investiţii Hermitage Capital a anunţat după aceea, tot printr-un tweet, că a fost eliberat şi a dat asigurări că secretarul general al Interoplului de la Lyon i-a avizat pe poliţişti să nu pună în aplicare noua notă roşie prezentată de Rusia.
„Este a şasea oară când Rusia abuzează de Interpol în cazul meu“, afirmă el, adăugând că se află în Spania pentru a-i da informaţii procurorului anticorupţie Jose Grinda „despre enorma masă de bani din dosarul Magniţki care a ajuns în Spania“.
William Browder a fost condamnat pe 29 decembrie 2017 - în contumacie - la o pedeapsă de nouă ani de închisoare de un tribunal din Moscova, după ce a fost găsit vinovat de „faliment intenţionat“ şi „evaziune fiscală“.
Browder - care trăieşte în străinătate şi refuză să revină în Rusia - a mai fost condamnat la nouă ani de închisoare, în 2013, de acelaşi tribunal, care l-a găsit vinovat de „evaziune fiscală la scară mare în bandă organizată“.
Fostul său angajat, defunctul jurist rus Serghei Magniţki, a devenit un simbol al luptei contra corupţiei în ţara sa.
Arestat în 2008, după ce a denunţat o vastă maşinaţiune financiară urzită, a acuzat el, de conducători ai poliţiei şi fiscului în detrimentul statului rus şi Hermitage Capital, Magniţki a murit în 2009 în închisoare, la vârsta de 37 de ani, după ce a fost bătut şi privat în mod intenţionat de îngrijiri medicale, potrivit unei expertize fără efect juridic.
William Browder face campanie, de atunci, cu obiectivul ca sancţiuni internaţionale să le fie impuse persoanelor implicate în moartea juristului.
Statele Unite au adoptat în 2012 o lege în memoria lui Magniţki, deschizând calea unor sancţiuni vizând persoane implicate într-un mod sau altul în acest caz, ceea ce a declanşat o gravă criză diplomatică între Washington şi Moscova.
Deputaţi britanici au adoptat, la rândul lor, la începutul lui mai, un „amendament Magniţki“, care autorizează impunerea unor sancţiuni unor persoane care se fac vinovate de încălcări ale drepturilor omului, inspirate de acest dosar.
