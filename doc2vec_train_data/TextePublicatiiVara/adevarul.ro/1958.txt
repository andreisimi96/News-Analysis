Comisia Europeană a transmis României un aviz motivat, pentru neîndeplinirea unor obligaţii în domeniul transparenţei fiscale
7 iunie 2018, 15:50
Comisia Europeană a decis să trimită joi României un aviz motivat, pentru faptul că ţara noastră nu a comunicat transpunerea noilor măsuri privind schimbul automat obligatoriu de informaţii în domeniul fiscal, în ceea ce priveşte accesul autorităţilor fiscale ale statelor membre la informaţii privind combaterea spălării banilor.
Comisia Europeană: „România trebuie să îmbunătăţească tratarea apelor ...
Avizul a fost trimis României şi altor 4 state membre (Cipru, Grecia, Irlanda şi Luxemburg).
Statele membre trebuiau să transpună măsurile respective până la data de 31 decembrie 2017. Noile norme sunt concepute astfel încât să ofere autorităţilor fiscale mult doritul acces la informaţiile privind combaterea spălării banilor şi să le permită să reacţioneze rapid şi eficient în cazurile de evaziune fiscală.
Solicitarea Comisiei ia forma unui aviz motivat. În absenţa unui răspuns satisfăcător în termen de două luni, Comisia poate trimite aceste state membre în faţa Curţii de Justiţie a UE.
De asemenea, Comisia a salutat transpunerea aceloraşi măsuri de către Bulgaria şi a decis să închidă procedura de constatare a neîndeplinirii obligaţiilor în cazul acestei ţări.
Prin pachetul său lunar de decizii de constatare a neîndeplinirii obligaţiilor, Comisia Europeană („Comisia”) urmăreşte acţionarea în justiţie a statelor membre care nu şi-au îndeplinit obligaţiile ce le revin în temeiul legislaţiei UE. Aceste decizii, care vizează diverse sectoare şi domenii de politici ale UE, au scopul de a asigura aplicarea corespunzătoare a legislaţiei UE în beneficiul cetăţenilor şi al întreprinderilor.
Principalele decizii adoptate de Comisia Europeană în luna iunie includ 24 de scrisori de punere în întârziere în ceea ce priveşte îndeplinirea obligaţiilor de stat membru, 12 avize motivate şi o trimitere în faţa Curţii de Justiţie a Uniunii Europene. Totodată, Comisia închide 104 cazuri în care diferendele cu statele membre în cauză au fost soluţionate fără a fi necesară continuarea procedurii.
