Deputaţii se pregătesc să voteze „tunul” Fondului Suveran de Investiţii. 10 companii adăugate „pe şest”, capital social de 9 miliarde de lei
6 iunie 2018, 13:09
Camera Deputaţilor se pregăteşte să voteze astăzi în plen, în calitate de cameră decizională, proiectul privind înfiinţarea Fondului Suveran de Investiţii şi Dezvoltare (FSDI), căruia i-au fost aduse modificări importante. De exemplu, capitalul social creşte de la 1,85 miliarde lei la 9 miliarde lei, iar numărul companiilor incluse ajunge la 33. USR şi PNL vor legea la CCR.
Fondul Suveran de Investiţii a primit undă verde de la Senat. Au fost ...
Marţi, proiectul a primit aviz favorabil de la Comisia pentru politică economică, reformă şi privatizare, însă i-au fost aduse modificări semnificative. Iată cele mai importante schimbări faţă de forma votată de Senat:
- Capitalul social al FSDI subscris integral se formează din aport în numerar în valoare de 9 miliarde de lei. Suma iniţială prevedea un aport de numai 1,85 miliarde de lei. Creşte şi suma pe care statul o varsă la înfiinţare în conturile FSDI, de la 50 de milioane de lei la 200 de milioane de lei. Diferenţa de capital social urmează să fie vărsată în termen de 5 ani de la constituire, nu 3, precum se hotărâse iniţial.
- Numărul companiilor care vor constitui FSDI creşte de la 23 la 33. Pe lângă companiile propuse iniţial, mai sunt adăugate şi: Complexul Energetic Oltenia, Compania Naţională de Căi Ferate CFR SA, Societatea Naţională de Radiocomunicaţii, Compania Naţională Poşta Română, Aeroportul Internaţional Traian Vuia Timişoara, Uzina Termoelctrică Midia, Telecomunicaţii CFR SA, Societatea de Tratament Balnear şi Recuperare a Capacităţii de Muncă TBRCM SA, Compania Naţională Administraţia Canalelor Navigabile, Compania Naţională Administraţia Porturilor Dunării Fluviale.
- Strategia investiţională a FSDI va fi corelată cu un set de indicatori de performanţă pe termen scurt, şi nu pe termen mediu şi lung.
- Este eliminat articolul care prevede evaluarea performanţei FSDI. Astfel, versiunea legii care ajunge astăzi în Parlament va elimina articolul următor: „Indicatorii de performanţă pe termen mediu şi lung se elaborează de către Ministerul Finanţelor Publice, în calitate de reprezentant al statului ca acţionar unic al FSDI, prin consultarea cu un comitet consultativ şi se aprobă de către Guvern, împreună cu strategia investiţională”. Este eliminat şi comitetul consultativ, care trebuia să fie format din 3 reprezentanţi ai Guvernului şi câte un reprezentant al Băncii Naţionale a României, al Autorităţii de Supraveghere Financiară, mediului academic, industriei financiar-bancare, Parlamentului şi societăţii civile.
Amendamentele au fost depuse de grupul PSD din Comisia economică, format din preşedintele comisiei, Gheorghe Şimon, fostul premier Mihai Tudose, Cornel Itu,  George-Gabriel Vişan, Cristina Burciu, Laurenţiu Nistor, Alexandra Presură, Florin-Dan Tripa.
Potrivit HotNews.ro , legea privind înfiinţarea FSDI este votată în absenţa unui aviz al Eurostat, esenţial pentru a vedea impactul FSDI asupra deficitului bugetar.
USR şi PNL merg la CCR
USR va ataca la Curtea Constituţională legea privind înfiinţarea FSDI dacă va fi votată în forma actuală, a declarat deputatul Cristina Prună pentru G4Media.ro.
Şi prim-vicepreşedintele PNL Raluca Turcan a transmis că PNL va sesiza Curtea Constituţională a României „pe Legea prin care astăzi PSD-ALDE au dat cea mai puternică lovitură economiei naţionale româneşti, prin înfiinţarea aşa-zisului Fond Suveran de Dezvoltare şi Investiţii. 
„Este cel mai mare tun care se pregăteşte patrimoniului de stat din ultimii ani! Dacă până acum Guvernele PSD-ALDE au demonstrat reală incompetenţă în a gestiona responsabil economia românească, acum am asistat la un act premeditat prin care Guvernul şi majoritatea parlamentară intenţionează să pună cele mai profitabile companii ale României sub o administrare total netransparentă şi clientelară, aservită unor interese dubioase”, a transmis ea. 
Potrivit Ralucăi Turcan, „această lege încalcă principiul bicameralismului, în sensul că la Camera Deputaţilor au fost introduse în lege noi companii, pe lângă cele iniţiale, care urmează să intre sub administrarea acestui fond mamut, companii care nu au primit şi votul senatorilor. Aşadar, din start, legea are un caracter neconstituţional”.
„Cel mai grav este faptul că prin această lege se încalcă şi art.136 din Constituţie, deoarece proprietate privată a statului este transferată în proprietatea Fondului Suveran de Dezvoltare şi Investiţii, iar statul va fi pus în imposibilitatea de a-şi îndeplini funcţia sa principală – de a proteja interesele naţionale ale românilor. Curtea s-a pronunţat de mai multe ori în această chestiune”, mai spune Turcan.
Ponta: „Furt colosal”
Fostul premier Victor Ponta a scris că înfiinţarea FSDI va fi „cel mai mare furt din averea statului român din istorie - peste 10 miliarde de euro”.
Potrivit lui, prin înfiinţarea Fondului Suveran, tot ceea ce mai deţine statul român în companiile publice „va trece în mod netransparent în mâini private din afara ţării”.
„Acest Fond NU mai trebuie să respecte legile în vigoare privind administrarea societăţilor cu capital de stat, nu mai este supus controlului Guvernului sau Curţii de Conturi, poate vinde acţiuni şi active fără să respecte Legea Privatizării şi nu va face listări la bursă care presupun transparenţă/ practic toate companiile Statului Român vor fi administrate privat de către nişte oameni ai lui Dragnea - până când vor fi vândute bucată cu bucată”, a scris Ponta pe Facebook.
El a precizat că deputaţii din partidul său proaspăt înfiinţat, Pro România, vor vota împotriva proiectului băgat „pe şest”.
Năsui: „Unul dintre cele mai mari tunuri date vreodată”
Şi deputatul USR Claudiu Năsui avertizează că acest proiect este „unul dintre cele mai mari tunuri date în România vreodată”. „Prin FSDI, se construieşte o puşculiţă enormă din care PSD va putea cheltui discreţionar pe absolut orice îşi doreşte fără nicio licitaţie. Ce se întâmplă? Se constituie un fond pentru a face, zic ei, investiţii. Din start trebuie spus că nu este nevoie de un fond special pentru a face investiţii. Nimeni nu i-a împiedicat să facă investiţii până acum, ba dimpotrivă. Motivul oficial pentru care zic că au nevoie de acest fond este, el însuşi, problematic. Vor să eludeze regulile contabile ale Uniunii Europene. Concret, vor să facă cheltuieli care să nu se vadă în deficitul bugetar şi datorie care să nu se înregistreze în datoria publică. Vor să lucreze pe ascuns. Şi, de fapt, asta este FSDI, un mare paravan făcut pentru a ascunde jaful din banii noştri”, spune el.
