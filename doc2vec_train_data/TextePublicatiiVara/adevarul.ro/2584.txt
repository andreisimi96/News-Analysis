British American Tobacco va investi 800 milioane de euro în fabrica din Ploieşti, care va fi singurul furnizor de Neostik-uri pentru Europa
11 iunie 2018, 16:37
Vicepremierul Viorel Ştefan a participat la startul producţiei de Neostik-uri la fabrica de la Ploieşti a BAT
British American Tobacco (BAT) a anunţat luni că va investi 800 de milioane de euro în următorii 5 ani în fabrica din Ploieşti, care va fi unicul furnizor de Neostik-uri pentru Europa.
Piaţa neagră a atins noi cote îngrijorătoare. Ce zone din România sunt...
O nouă hală de producţie va fi construită de la zero pentru fabricarea Neostik-urilor, consumabilele din tutun care funcţionează cu dispozitivul glo. În total, spaţiul nou-creat de producţie va avea o suprafaţă totală de peste 7.000 de metri pătraţi.
Investiţia, care va genera într-o primă etapă 200 de noi locuri de muncă în România, va permite extinderea produsului de încălzire a tutunului - glo - în Europa, începând cu a doua jumătate a anului 2018.
De asemenea, investiţia va creşte şi capacităţile de producţie a ţigaretelor tradiţionale.
„Suntem mândri că fabrica noastră din Ploieşti va deveni un centru european strategic pentru producerea şi exportul de Neostik-uri pentru dispozitivul nostru inovator de încălzire a tutunului - glo. Creştem producţia pentru a susţine lansările de glo în alte ţări europene. Fabrica noastră din Ploieşti capătă un rol esenţial în realizarea viziunii BAT de a oferi fumătorilor produse cu potenţial de risc redus - cum este glo. Investiţia noastră în fabrica din Ploieşti susţine crearea, doar într-o primă etapă, a 200 de locuri de muncă în România, care se vor adăuga celor 800 de oameni care lucrează deja în fabrică acum”, a declarat Ram Addanki, Director Aria Europa Centrală şi de Sud, British American Tobacco.
Fabrica din Ploieşti va furniza, de asemenea, Neostik-uri pentru piaţa românească, după ce glo a fost lansat în România, în premieră în Uniunea Europeană, la finalul anului trecut. În cele şase luni de la lansare, mai întâi în Bucureşti şi apoi în 17 alte oraşe importante din toată România, aproape 25.000 de fumători au adoptat tehnologia glo.
„Suma de 800 de milioane de euro care urmează să fie investită în Ploieşti în următorii 5 ani este o dovadă a angajamentului nostru faţă de România. În prezent, 60% din produsele fabricate în România pleacă la export în alte 45 de ţări, iar acest procent va creşte la 70% ca urmare a noilor investiţii. Dorim să continuăm să investim în România şi sperăm că guvernul român va oferi predictibilitatea necesară. Deoarece piaţa neagră a tutunului este una dintre cele mai serioase provocări pentru noi şi pentru investiţiile noastre, precum şi pentru veniturile guvernamentale şi pentru consumatori, este încurajator faptul că Guvernul român a anunţat planuri de asigurare a frontierelor româneşti până la sfârşitul anului şi a creat un grup de lucru cu scopul de a identifica cele mai bune soluţii legale la problema ilicitului”, a adăugat Ram Addanki.
Fabrica British American Tobacco din Ploieşti este deja una dintre cele mai avansate unităţi de producţie din punct de vedere tehnologic din cadrul grupului BAT la nivel global, după o investiţie de aproape 310 de milioane de euro până în prezent. Cu noile capacităţi de producţie, fabrica BAT din Ploieşti va deveni una dintre cele cinci mari unităţi de producţie BAT din lume.
