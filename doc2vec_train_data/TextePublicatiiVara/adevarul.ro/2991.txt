13 iunie 2018, 14:47
Fetiţa de 11 ani din judeţul Vaslui, care noaptea trecută a plecat de acasă, de dorul mamei care a plecat definitiv în Republica Moldova a fost găsită de autorităţi într-o pădure din apropierea satului Bălteni-Deal.
Primul dintre cei 7 violatori din Vaslui, mezinul grupului, a părăsit ...
Copila a fost evaluată de un echipaj medical de la Serviciul de Ambulanţă al Judeţului Vaslui, iar starea sa generală este bună. Emoţional însă, minora este în stare de şoc. Copila a declarat poliţiştilor că pe timpul nopţii a dormit într-o casă părăsită, iar în timpul zilei a mers la locuinţa unor cunoscuţi. 
”Minora este foarte speriată, se comuncă greu cu ea. Am sesizat Direcţia Generală de Asistenţă Socială şi Protecţia Copilului pentru a demara o anchetă în acest caz”, a precizat prefectul de Vaslui Eduard Popica.
Autorităţile din Vaslui au contactat şi omologii din Republica Moldova, pentru identificarea mamei. Un echipaj de poliţie urmează să o aducă pe femeie din Republica Moldova în România. Telefonic, femeia a comunicat poliţiştilor că relaţia cu soţul nu era una foarte bună şi aceasta ar fi dorit să se mute în Republica Moldova cu întreaga familie, însă bărbatul nu a fost de acord.
În plus, ea a spus autorităţilor, că după dispariţia fetiţei a fost contactată telefonic de soţ care a ameninţat-o cu moarte şi a proferat injurii. 
Fetita de 11 an devenise mamă pentru fraţii mai mici, de 7, respectiv 2 ani, după ce mama lor a luat decizia de a pleca în Republica Moldova, de unde era originară. Motivele pentru care femeia a recurs la acest gest extrem, de a-şi părăsi cei trei copii, sunt încă neclare. Soţul a declarat autorităţilor că femeia ar fi plecat din cauza neajunsurilor materiale. Cercetările poliţiştilor au scos la iveală o altă situaţie de fapt, care îl contrazic pe bărbat. Poliţiştii au declanşat o anchetă pentru a stabili întraga situaţie de fapt şi dacă sunt intrunite elementele constitutive ale vreunei infracţiuni.
Potrivit datelor furnizate de autorităţile de frontieră, mama a părăsit România pe 4 iunie a.c., cu destinaţia Republica Moldova. Plecarea ei a produs un şoc emoţional copiilor.  Aseară, în jurul orei 20.30, Cătălina împreună cu cei doi fraţi mai mici au mers la culcare, tatăl dormind în altă cameră. La miezul nopţii, bărbatul a fost trezit de plânsetele copilului de doi ani. Când a mers în camera celor mici, a constatat că fata de 11 ani lipseşte, iar pe masă a găsit biletul în care anunţa că pleacă de acasă. 
”Dacă mama nu se întoarce acasă, va veni la înmormântarea mea. Mi-am luat mâncare şi hârtie să îmi ajungă”, a scris fetiţa în mesajul pe care l-a lăsat în cameră, înainte de a pleca de acasă. 
Imediat au fost alertate autorităţile, poliţiştii demarând căutări încă de astă noapte. Miercuri dimineaţă, operaţiunile de căutare au fost intensificate.
