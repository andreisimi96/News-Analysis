Liviu Cazan, viceprimarul oraşului Urziceni, a demisionat din toate fu...
PSD Timiş şi-a asumat să ducă la Bucureşti 2.000 de persoane. PSD Lugoj, al doilea oraş ca mărime din Timiş, trebuie să ducă 150 de oameni. Surse din interiorul organizaţiei au declarat că s-a decis ca un autocar să îl umple consilierii locali, unul organizaţiile de femei şi tineret şi unul primarul. „Fiecare consilier local trebuie să ducă 4-5 oameni. Ăla care duce oamenii trebuie să asigure tot. Trebuie să le dai cel puţin 100 de lei, plus mâncare, apă cafea”, au dezvăluit surse din interiorul PSD.
Preşedintele PSD Lugoj, Francisc Boldea, care este şi primarul oraşului, a confirmat că filiala pe care o conduce trebuie să ducă trei autocare de „turişti”. Boldea susţine, însă, că nu face asta ca primar, ci ca preşedinte al PSD Lugoj. Edilul a declarat că numărul celor care vor să meargă la Bucureşti este mai mare de 150, dar nu sunt suficiente autocare. „Sunt mult mai mulţi care doresc, dar nu avem decât trei autocare. Tineretul şi femeile merg cu un autobuz, seniorii cu un autobuz şi asociaţiile de cartiere sunt încă un autobuz. E simplă treaba”, a spus Boldea.
Primarul Lugojului a mai declarat că PSD-iştii din Lugoj vor pleca spre Bucureşti sâmbătă dimineaţa şi se vor întoarce duminică dimineaţa. Întrebat dacă va fi asigurată şi mâncarea celor care merg la Bucureşti, Francisc Boldea a spus că partidul asigură doar apa minerală. „Nu li se dă nicio masă. Iau apă minerală cu ei. Au ei doi lei să îşi ia un corn”, a mai spus Boldea.
