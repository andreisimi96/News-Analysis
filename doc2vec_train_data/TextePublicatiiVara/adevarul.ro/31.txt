26 mai 2018, 22:48
Câţiva oameni s-au adăpostit într-o staţie de autobuz pentru a scăpa de ploaie. Foto: Daniel Ştefănuţ
O rupere de nori a provocat sâmbătă seara inundaţii pe câteva străzi din municipiul Aiud. Circulaţia autovehiculelor s-a desfăşurat cu greutate, situaţia fiind amplificată de pământul şi pietrele antrenate de apă de pe străzile din zona Aiudului de Sus.
Lucrările nefinalizate pe câteva străzi din din Aiudul de Sus au făcut ca apa să vină la vale cu tot cu asfaltul măcinat pus ca ”plombă” în gropile de pe străzile neincluse încă în planurile de modernizare ale primăriei. 
Ploaia din seara a transformat Aiudul într-o Veneţie în miniatură. Dacă oraşul a fost inundat de apă, paginile de socializare au fost inundate de reacţii însoţite de poze ale cetăţenilor nemulţumiţi de calitatea străzilor, şi de gropile din asfalt care le distrug maşinile.
Străzile Ţiglăriei, Nicolae Bălcescu, Viilor şi Zorilor au devenit un amestec de pietriş, gropi, apă şi puţin asfalt în urma ploii. Şi cei care folosesc mijlocul de transport în comun au avut nevoie să fie inventivi. Pentru a nu sta cu picioarele în râul proaspăt format, un grup de aiudeni s-au urcat cu picioarele pe banca din staţie şi au aştepta liniştiţi autobuzul.
