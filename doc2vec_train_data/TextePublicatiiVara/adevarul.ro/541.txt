Octavian Ţîcu: Filat era hapsân şi a dorit repede să se îmbogăţească, ...
Candidatul Partidului Socialiştilor, Ion Ceban, susţine că în ceea ce priveşte organigrama Primăriei îşi propune să facă auditul tuturor subdiviziunilor, întreprinderilor şi agenţiilor municipale pentru a face claritate în funcţionarea lor. 
Politicianul spune că va face acest lucru pentru ca în termen util oamenii să aibă acces deschis la serviciile Primăriei, ca toate planurile acestor structuri să fie publice. „În linii mari, eu cred că o să ne ia jumătate de an pentru acest audit”, spune Ion Ceban.
Ion Ceban îşi doreşte să treacă Primăria la managementul bazat pe programe şi proiecte. „Sunt foarte multe servicii care pot fi contractate suplimentar. Acest lucru este posibil atât din bani interni, cât şi din bani externi”, a declarat candidatul socialist referindu-se la sporurile la salarii pentru cele mai importante funcţii.
Şi candidatul Partidului Platforma Demnitate şi Adevăr, Andrei Năstase, consideră că trebuie făcută iniţial o analiză aprofundată a tuturor unităţilor Primăriei. 
„Avem nevoie să vedem cu ce se ocupă aceşti oameni, fiecare din aceste direcţii şi dacă nu cumva îşi dublează activitatea pe alocuri”, spune Andrei Năstase. 
Politicianul afirmă că va face tot posibilul ca meritocraţia, integritatea şi profesionalismul să fie criteriile de bază în ceea ce priveşte politica de cadre pe care o va promova. Pentru bugetarii din învăţământul preşcolar Andrei Năstase susţine că este necesară suplimentarea salariului cu 50%. Pentru angajaţii instituţiilor preuniversitare propune acordarea unui ajutor de o mie de lei la începutul anului şcolar.
Andrei Năstase a declarat că în ceea ce priveşte managementul Primăriei va apela la practica unor oraşe româneşti, care suplimentează salariile din diferite proiecte. În ceea ce ţine de grădiniţe, candidatul PPDA propune ca ceea ce constituie în prezent contribuţia municipalităţii să fie suplimentat până la 20%. 
„Pe de altă parte, am propus crearea unui fond de peste 42 de milioane de lei care ar contribui la creşterea numărului cadrelor în educaţie şi managementului acestor instituţii”, a notat Andrei Năstase.
Candidaţii şi-au adus acuzaţii reciproce în ceea ce priveşte diferite acţiuni din trecut, inclusiv de colaborare cu guvernările responsabile de furtul miliardului. Andrei Năstase a fost îndemnat de Ion Ceban să explice de ce publicaţia Ziarul Naţiunii condusă de persoane apropiate „a privatizat ilegal o clădire din patrimoniul municipal?”. La rândul său, candidatului socialiştilor i s-a cerut să răspundă la acuzaţia că face coaliţie cu guvernarea PD-istă a lui Vladimir Plahotniuc, pe care Andrei Năstase o consideră responsabilă de mai multe ilegalităţi, inclusiv frauda bancară.
Fiecare din cei doi candidaţi consideră că oponentul său nu este demn să ocupe funcţia de primar general al municipiului Chişinău pentru că nu ar fi dovedit faptul că se va ocupa de problemele capitalei şi a făcut declaraţii populiste în timpul campaniei electorale.
