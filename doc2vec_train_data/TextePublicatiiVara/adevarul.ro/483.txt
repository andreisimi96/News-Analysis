30 mai 2018, 16:22
Un cioban de 27 de ani din judeţul Botoşani riscă să-şi petreacă următorul deceniu după gratii, după ce a agresat sexual o femeie. Incidentul s-a petrecut în localitatea bistriţeană Blăjenii de Sus, în prag de Rusalii. Înainte de a o viola pe femeie, tânărul a asistat la moartea prietenului de pahar, care se înecase cu o bucată de carne.
„Aventura” botoşăneanului de 27 de ani a început sâmbătă, 26 mai, după prânz. Acesta a început să bea la barul din satul Blăjenii de Sus, localitate în care fusese angajat ca cioban în cursul iernii trecute. 
Tânărul a consumat băuturi alcoolice alături de un alt bărbat din localitate, iar când li s-au terminat banii şi vânzătoarea de la bar a refuzat să-i mai servească cu alcool cei doi s-au mutat la casa partenerului de pahar. Acolo, partenerul de băutură al ciobanului a vrut să mănânce o bucată de carne, dar s-a înecat şi a căzut ca secerat.
În loc să îi acorde primul ajutor, ciobanul de 27 de ani a fugit, anunţând incidentul la 112 de pe drum. Medicii care au ajuns să-i acorde primul ajutor bărbatului care se înecase au constatat decesul acestuia.
Între timp, ciobanul a ajuns la un alt consăteam şi a continuat să consume băuturi alcoolice.
În jurul miezului nooţii, ciobanul a plecat către casa unui alt localnic, pentru a se culca pe o saltea din şura acestuia. În ziua respectivă, ciobanul lucrase în gospodăria respectivă.
Victima l-a lovit pe agresor cu o ţeavă în cap
Proprietarul casei era plecat în vizită la mama sa, alături de soţie şi cei doi copii minori. Acasă era doar soacra bărbatului, o femeie de 54 de ani. Aceasta a încercat să-l alunge pe cioban din şură.
Văzând că acesta refuză să plece, femeia a luat o ţeavă din curte şi l-a lovit în cap, după care a încercat să fugă. Înfuriat, bărbatul a alergat după femeie şi a târât-o prin curte până în şură, unde a violat-o în repetate rânduri.
„Soacra l-a alungat de aici, el s-o dus după soacră. Ea când l-o văzut că e băut şi nu vrea să plece de la noi o luat o ţeavă din fier şi i-o dat în cap. Şi de acolo o început. Acesta (n.r. - agresorul) s-a enervat că i-o spart capu` şi o târât-o prin curte. A dus-o pe saltea şi o violat-o de mai multe ori. Am găsit-o în stare de şoc, nu puteai scoate un cuvânt de la ea, tremura... O strâns-o şi de gât şi i-o pus mâna la gură”, spune ginerele femeii. 
O vecină care tocmai sosise de la o nuntă a auzit ţipetele femeii şi l-a alertat pe ginerele acesteia, care mai apoi a anunţat poliţia. Agresorul l-a sunat pe ginerele victimei şi a recunoscut tot ce a făcut. Violatorul a recunoscut şi în faţa poliţiştilor şi le-a arătat, în cadrul reconstituirii, cum s-a petrecut tot.
Botoşăneanul de 27 de ani a fost reţinut în primă fază pentru 24 de ore, iar mai apoi arestat preventiv pentru 30 de zile. Acesta riscă închisoare de la 3 la 10 ani. 
Victima sa a ajuns la Spitalul Judeţean de Urgenţă Bistriţa, fiind transferată duminică la Secţia de Psihiatrie, incidentul lăsând traume adânci.
„Poliţiştii secţiei 4 Poliţie Rurală Beclean, sub coordonarea Parchetului de pe lângă Judecătoria Beclean cercetează un bărbat de 27 de ani din judeţul Botoşani, sub aspectul săvârşirii infracţiunilor de viol şi violare de domiciliu. Bărbatul a fost prezentat instanţei cu propunere de arestare preventivă, fiind în acest moment arestat pentru 30 de zile”, a declarat purtătorul de cuvânt al IPJ Bistriţa-Năsăud, Crina Sîrb. 
