28 mai 2018, 18:44
Ultima execuţie bugetară, publicată de Ministerul Finanţelor vineri seară târziu (aşa cum ne-a obişnuit în acest an), arată un deficit bugetar de 6,05 miliarde lei în perioada ianuarie – aprilie, faţă de un excedent de 1,36 miliarde lei în perioada similară a anului trecut.
Asta înseamnă că statul a cheltuit în primele patru luni din acest an cu 7,4 miliarde de lei mai mult decât la începutul anului 2017.
Din datele publicate lunar de Ministerul Finanţelor Publice, reiese că acest deficit bugetar se accentuează în fiecare lună, de la aproape 2 miliarde lei în ianuarie (faţă de un excedent de 3 miliarde în ianuarie 2017), la 5,48 miliarde lei în lunile ianuarie şi februarie (faţă de un excedent de 397 milioane lei în ianuarie - februarie 2017), deficitul bugetar raportat pentru perioada ianuarie – martie fiind de 4,458 miliarde de lei (faţă de un excedent de 1,5 miliarde lei în ianuarie – martie 2017).
Aceste cheltuieli uriaşe (deficitul din primele patru luni ale acestui an este de 0,65% din PIB) sunt generate de politicile fiscale aplicate în acest an, respectiv scăderea impozitului pe venit de la 16%, la 10%, coroborată cu creşterea salariilor şi a pensiilor.
Aşa se face că, în primele patru luni din 2018, cheltuielile de personal sunt cu 20,4% mai mari faţă de aceeaşi perioadă a anului precedent. 
O altă creştere semnificativă în cheltuielile statului o reprezintă cheltuielile cu dobânzile, care s-au majorat cu 56% faţă de primele 4 luni din 2017. Creşterea cheltuielilor cu dobânzile este determinată atât de creşterea datoriei publice, cât şi de triplarea costului de finanţare.
Şi cheltuielile cu asistenţa socială au crescut faţă de anul trecut, cu 10,8%, fiind influenţate, în principal de majorarea cu 9% a punctului de pensie de la 1 iulie 2017 (punctul de pensie a ajuns la 1.000 lei) şi de majorarea şi modificarea modalităţii de stabilire a indemnizaţiei lunare pentru creşterea copilului şi stimulentul de inserţie.
În ce priveşte cheltuielile pentru investiţii, care includ cheltuielile de capital, precum şi pe cele aferente programelor de dezvoltare finanţate din surse interne şi externe, acestea au fost de 5,9 miliarde lei, de două ori mai mari faţă de aceeaşi perioadă a anului trecut, când au fost 2,9 miliarde lei.
În ianuarie-aprilie 2018, veniturile bugetului general consolidat, în sumă de 89,6 miliarde lei, reprezentând 9,6% din PIB, sunt cu 11,8% mai mari, în termeni nominali, faţă de aceeaşi perioadă a anului precedent.
Veniturile din TVA au fost de 17,5 miliarde lei, cu 1,1% mai mult faţă de perioada similară a anului precedent, iar veniturile din accize au fost în sumă de 8,8 miliarde lei (0,9% din PIB) cu 14,7% mai mari comparativ cu perioada similară a anului precedent. Încasările din impozite şi taxe pe proprietate au crescut cu 6,7% faţă de aceeaşi perioadă a anului 2017.
Scăderi ale veniturilor statului s-au înregistrat la încasările din impozitul pe salarii şi venit (18,2% mai puţin faţă de primele patru luni ale anului 2017)).
