Antonia Diaconu este prim-procuror al Parchetului Judecătoriei Topoloveni FOTO: Denis Grigorescu
Antonia Diaconu, prim-procuror al Parchetului de pe lângă Judecătoria Topoloveni, a postat pe contul de Facebook un text legat de ceea ce spune că sunt atacuri la adresa magistraţilor din ultima perioadă.
Mesajul unei procuroare DIICOT legat de legile justiţiei: „Nimeni nu a...
Antonia Diaconu este unul dintre semnatarii declaraţiei de protest faţă de decizia Curţii Constituţionale, prin care preşedintele Klaus Iohannis este obligat s-o revoce pe Laura Codruţa Kovesi din funcţia de şefă a DNA. 500 de procurori din toate parchetele, câteva zeci de judecători şi auditori de justiţie au semnat o declaraţie pe 31 mai ca reacţie faţă de decizia CCR.
Fost procuror DIICOT şi fost prim-procuror al Parchetului de pe lângă Judecătoria Piteşti, cu o experienţă de peste 10 ani ca magistrat, Antonia Diaconu scrie următoarele în postarea sa de pe Facebook:
”Am asistat în ultimul timp la niste atacuri fără precedent asupra magistraţilor. Am fost numiţi in toate felurile, taraţi prin toate noroaiele imaginabile, am devenit “ clanuri infracţionale”, suntem “ răi”, “ abuzivi”, “ corupţi”, “nu prezentam încredere “, chiar si când am ieşit in stradă pentru apărarea intereselor societăţii, ni s-a reproşat ca suntem interesaţi de obţinerea unor venituri mai mari. Ne-am pus semnăturile pe o declaraţie de independenţă, pentru a afla a doua zi că, de fapt, suntem ofiţeri sub acoperire. Toţi. Peste 1000 de oameni. E o adevărata vânătoare de vrăjitoare. Oamenii politici au voie sa zică orice, noi avem obligaţia de rezervă. Pare o situaţie dezechilibrată, nu? Chiar daca ne-am exprimat doar dorinţa de a fi independenţi si de a fi lăsaţi sa ne facem treaba în linişte şi în condiţii de deplină legalitate, ni s-au fluturat prin faţă posibile” liste negre” si ni s-a indicat mai mult sau mai puţin subtil unde e “ locul nostru” .
Am învăţat aproape toată viaţa noastră, am dat examene, suntem la curent cu toată legislaţia europeană, ne-am însuşit toate principiile ce se regăsesc acolo si am rezonat cu ele, va aşteptaţi ca acum sa abdicam de la ele? Ne pare rău ca, poate, simţim mai puternic fata de alţi cetăţeni, faptul ca democraţia si libertăţile fundamentale sunt in pericol, dar e vorba de structura noastră interioară, de formarea noastră profesională si de obligaţia de a transmite si altora îngrijorările noastre. Ne-am putea face în continuare meseria in noile condiţii date şi sunt sigură că am fi recompensaţi pe măsura, dar ar însemna să renunţam la tot ceea ce suntem, deci nu e vorba de veniturile noastre. Nu ne arătam indignati pentru că pierdem din privilegii, ci pentru că întreaga societate va pierde. Nu ne dorim sa ne credeţi pe cuvânt, dar ne-am bucura dacă fiecare s-ar întoarce înspre interior, dacă pentru o zi nu am mai asculta pe nimeni si am apela la argumentele de bun-simt ce ţin de evidenţă, daca am putea lăsa deoparte frustrările, orgoliile, neajunsurile, temerile, ale noastre sau ale altora şi am gândi singuri, corect, fără patimă şi în linişte”.
