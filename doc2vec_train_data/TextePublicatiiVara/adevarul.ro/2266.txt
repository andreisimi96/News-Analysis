9 iunie 2018, 14:18
Adrian Ţuţuianu, liderul PSD Argeş
Liderii PSD Dâmboviţa au declarat că deplasează spre mitingul de la Bucureşti 13.500 de oameni, îmbarcaţi în mijloacele de transport închiriate de partid sau în maşini personale.
Gabriela Firea anunţă că va participa la mitingul PSD: Orice fel de ab...
„După ce am strâns toate datele de la colegii noştri din organizaţie, vă pot face precizarea că vom merge la miting cu 13.500 de persoane. Am contractat 47 de autobuze mari, 35 de microbuze şi vor fi peste 2.050 de maşini – proprietate personală ale colegilor noştri, membri, simpatizanţi. Participarea este excelentă. Numărul de persoane este mai mare decât cel pe care l-am estimat iniţial. Există o dorinţă de participare foarte bună şi vreau să vă spun că oamenii n-au ezitat să pună la dispoziţia partidului, a colegilor maşinile proprietate personală”, a spus Adrian Ţuţuianu, liderul filialei PSD Dâmboviţa.
Ţuţuianu susţine că ceea ce îi motivează pe simpatizanţii PSD care vor merge la miting este faptul că la 28 de ani de la Revoluţia din decembrie 1989 „avem, încă, discuţii cu privire la rolul procurorului, ceea ce este foarte grav”.
„Sperăm că acest miting va fi un semnal de alarmă pentru întreaga societate românească, în legătură cu modul în care funcţionează justiţia şi sunt respectate drepturile şi libertăţile fundamentale ale omului. Este foarte grav că, la 28 de ani de la revoluţia din decembrie 1989, noi avem, încă, discuţii cu privire la rolul procurorului în cadrul sistemului public. Este foarte grav că principii fundamentale de drept, cum ar fi principiul prezumţiei de nevinovăţie sau „in dubio pro reo” sunt astăzi puse în discuţie în mod arbitrar de persoane care au deturnat democraţia şi au instaurat o domnie a bunului plac în societatea românească”, a mai spus Ţuţuianu.
PSD-iştii vor avea mai multe puncte de plecare spre Capitală, iar cei mai mulţi vor pleca la ora 16.00. Municipiul Târgovişte va avea cea mai numeroasă delegaţie – peste 2.000 de oameni.
