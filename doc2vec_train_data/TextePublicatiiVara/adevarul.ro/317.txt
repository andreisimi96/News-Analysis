29 mai 2018, 10:32
Comisia Europeană vrea să interzică materialele de unică folosinţă. Asta pentru a contribui la protejarea vieţii marine, transmite Europa FM.
Concret, propunerile vizează interzicerea obiectelor de plastic obişnuite, inclusiv tacâmuri, paie şi agitatoare de băuturi, articolele de luat masa de unică folosinţă, dar şi ambalaje pentru produsele alimentare.
Pentru a intra în vigoare, proiectul va trebui aprobat de toate cele 28 de state membre şi de Parlamentul European.
Obiectele, înlocuite cu alternative mai curate
Potrivit proiectului, aceste obiecte vor fi înlocuite cu alternative mai curate, astfel încât oamenii să poată utiliza în continuare produsele preferate.
Iniţiatorii vor ca până în 2025 aproape toate sticlele de plastic să fie colectate pentru reciclare.
Uniunea Europeană estimează că prin interzicere se vor evita 3,4 milioane de tone de emisii de carbon, prevenirea deteriorării mediului, care ar costa echivalentul a 22 de miliarde de euro, până în 2030 şi ar salva consumatorii cu 6,5 miliarde de euro.
