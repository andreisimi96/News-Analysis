Preşedintele legislativului spune că vineri a fost pornită ultima procedură de evaluare în ceea ce priveşte Republica Moldova. „Uniunea Europeană spune că condiţiile au fost îndeplinite, urmează debursarea banilor”, a declarat preşedintele Parlamentului.
Politicianul a explicat că cel mai mult trebuie să intereseze Guvernul şi guvernarea dacă vor ajunge şi când vor ajunge banii europeni la Chişinău.
„Dacă banii aceştia nu vin, Pavel Filip, Andrian Candu şi Vladimir Plahotniuc au o problemă din punctul de vedere al unui minus în proiectele pe care le-au pornit sau vor să le pornească. Noi suntem cei care ar trebui să fim interesaţi foarte mult ca să facem unele proiecte în beneficiul cetăţenilor”, a spus politicianul.
Referindu-se la alegerile parlamentare de anul curent, Andrian Candu exclude faptul că PDM ar putea ajunge în opoziţie după scrutin şi spune că ar putea să fie în coaliţia de guvernare cu partidele Maiei Sandu şi al lui Andrei Năstase. De asemenea, preşedintele Parlamentului spune că PDM nu va face alianţă cu partidul lui Renato Usatîi şi cu Partidul Socialiştilor.
„PDM-ul va mai fi la guvernare patru ani, cel puţin”, spune Andrian Candu.
În ceea ce-l priveşte pe primarul ales, Andrei Năstase, şeful legislativului spune că acesta poate miza pe sprijinul guvernării pentru că trebuie să prevaleze interesele cetăţenilor.
„Dacă va fi nevoie, sigur că poate să se bazeze pe Guvern şi Parlament”, a declarat Andrian Candu.
În altă ordine de idei, Andrian Candu a menţionat că Vasile Botnari a fost numit în funcţia de director al Serviciului de Informaţii şi Securitate al Republicii Moldova pentru că are capacităţi şi din punct de vedere al managementului, şi din punctul de vedere al înţelegerii unor procese.
„Noi la SIS avem intenţia să trecem printr-o reformă şi o reorganizare bună instituţională. Credem că el este persoana potrivită, la locul potrivit şi la timpul potrivit”, a specificat politicianul.
