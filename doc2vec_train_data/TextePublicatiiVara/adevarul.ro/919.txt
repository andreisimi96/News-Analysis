Cum a comentat Maria Şarapova costumaţia Serenei Williams de la Roland...
Organizatorii de la French Open îşi freacă mâinile de bucurie! Probabil, nici în cele mai frumoase vise nu s-ar fi aşteptat ca faza optimilor să le dea un meci atât de bun la feminin.
Vorbim despre duelul Maria Şarapova (30 WTA) - Serena Williams (451 WTA), un clasic al circuitului WTA care ajunge la episodul 22! Bilanţul meciurilor de până acum: 19 victorii Serena Williams, 2 victorii Maria Şarapova!
Ultimul succes al rusoaicei în faţa Serenei datează din...2004! În ultimii 14 ani, Williams a bătut-o pe Şarapova pe unde a prins-o, înregistrând 18 victorii la rând.
Întrebată despre această confruntare, Serena a oferit un răspuns neaşteptat: „Sincer, cred că ea e favorită la câştigarea acestui meci. A revenit pe teren deja de un an. Eu abia am început. Dar cred că va fi un nou test. E o nouă oportunitate pentru mine să văd unde mă aflu“.
În replică, Şarapova s-a arătat încântată că, după o perioadă extrem de dificilă, are ocazia de a juca un astfel de meci.
„De câte ori joci împotriva Serenei ştii la ce să te aştepţi, ştii provocarea pe care o ai. În ciuda palmaresului pe care îl am împotriva ei, întotdeauna sunt nerăbdătoare să intru pe teren şi să joc împotriva celei mai bune jucătoare. A trecut o vreme şi s-au întâmplat multe în vieţile noastre, în moduri diferite. E foarte important să revin în aceste poziţii, fără să-mi fie frică de aceste momente, să ies pe terenul central şi să accept provocarea de a merge mai departe şi de a o înfrunta pe Serena. Pentru asta muncesc în continuare. Nu o fac pentru a mă prezenta doar la turnee ca acesta“, a explicat Şarapova, potrivit Digi Sport.
Duelul Serena Williams - Maria Şarapova va fi al treilea pe terenul „Philip-Chatrier“ şi va începe după ora 16.00 (Eurosport).
