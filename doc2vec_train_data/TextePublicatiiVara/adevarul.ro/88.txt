27 mai 2018, 10:59
Mulţi pun la îndoială şi calitatea produselor comercializate - foto: Adrian Caraba
O familie cu un copil care doreşte să îşi facă poftele la Zilele Oraşului trebuie să scoată din buzunar cel puţin 150 de lei pentru o masă în oraş.
Zilele Oraşului, la fel ca orice alta sărbătoare câmpenească sau festival sunt o ocazie numai bună pentru comercianţi să îşi umple conturile de pe spatele celor însetaţi şi înfometaţi, care au făcut neglijenţa să iasă nemâncaţi din casă.
Un mic este vândut la preţul de 3 lei, iar 100 de grame de piept de pui sau de porc costă 6 lei. Prin urma o porţie de mâncare, sa spunem 4 mici, ajunge la preţul de 12lei, cam cât 200 de grame de carne. La aceasta se adaugă şi o garnitură, cea mai comandată fiind cartofii pai, care sunt 4 lei/100 grame, prin urmare o porţie e 8 lei. Astfel o cină, nu neapărat consistentă, ajunge la 20 lei de persoană.
Cine doreşte şi un gulaş trebuie sa mai scoată din buzunar încă 15 lei, bani la care se mai adaugă preţul unui ardei iute şi a feliilor suplimentare de pâine. O supă de fasole se vinde la 12 lei porţia.
Până acum preţul mesei pentru o persoana este de 35 de lei, iar dacă luăm în calcul că micii sau orice altceva la grătar merge cu o bere, se mai adaugă încă 6 lei pentru fiecare bere. Cu o medie de doua beri, o medie de bun simţ chiar şi pentru o femeie, o persoană trebuie să scoată din buzunar 50 de lei pentru un meniu complet. Dacă doriţi sos, murături sau altele, mai calculaţi încă aproximativ 10 lei de persoană.
Cei care au copii trebuie să se pregătească mai bine de acasă la capitolul buget, pentru că o vată pe băţ este la vânzare pentru 5 lei, acelaşi preţ fiind şi pentru un porumb fiert.
Kurtosul se vinde la 12 lei, iar noua modă, cea a mini kurtosului umplut cu frişcă, ciocolată şi bomboanele se comercializează cu 15 lei. Tot la 15 lei se vinde şi o clătită uriaşă cu dulceaţă sau alte umpluturi. Un popcorn începe de la 3 lei până la 10 lei, iar un suc este în medie la 6 lei.
Dacă aveţi copiii mici învăţaţi să obţină tot ce îşi doresc, calculaţi-vă cel puţin încă 50 de lei în plus, pentru ca o plimbare cu trotineta electrică este 10 lei pentru 10 minute, iar şi restul jocurilor pentru cei mici se plătesc binişor.
În acest fel, dacă e să calculăm costurile pentru o familie de 2 adulţi şi un copil, putem spune că e nevoie de cel puţin 150 lei pentru o ieşire de câteva ore. Dacă timpul de distracţie se prelungeşte mai calculaţi încă câteva beri şi sucuri.
