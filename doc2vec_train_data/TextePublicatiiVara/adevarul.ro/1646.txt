6 iunie 2018, 15:21
Silvia Colfescu, directorul Editurii Vremea, şi istoricul Filip Iorga, la lansarea albumului Români în Paris FOTOGRAFII: Mihai Cratofil
În cadrul Bookfest, la standul Institutului Cultural Român, a avut loc  lansarea versiunii în limba română a albumului „Români din Paris “ de Basarab Nicolescu şi Louis Monier.
Duminică, 3 iunie, la standul Institutului Cultural Român, a avut loc  lansarea versiunii în limba română a albumului „Români din Paris “, album şi în limba franceză lansat la Paris.
La eveniment au participat istoricul Filip-Lucian Iorga, director adjunct al Direcţiei Generale Programe prin Reprezentanţe şi în Comunităţile Istorice a ICR, Silvia Colfescu, directorul editurii Vremea şi alti admiratori ai fotografiilor lui Monier.
Albumul “Români din Paris"  este rezultatul unei simbioze culturale între filozoful şi fizicianul franco-român Basarab Nicolescu şi fotograful Louis Monier. O colecţie de 40 de fotografii şi tot atîtea biografii ne propune o imagine revelatoare a contribuţiei pe care au avut-o românii în viaţa culturală dar şi ştiinţifică a Franţei.
«De ce  Români din Paris şi nu Românii din Paris? Pentru că această carte îi reprezintă doar pe românii fotografiaţi de Louis Monier. România şi Franţa au o istorie, o poveste de dragoste încă de la jumătatea secolului al XIX-lea. Românii fotografiaţi de Monier şi-au adus contribuţia la strălucirea Parisului. Ei sunt darul pe care România l-a făcut Franţei » a afirmat Silvia Colfescu
"Felicităm Editura Vremea pentru iniţiativa şi fineţea realizării albumului. Se ştie că România a deschis ochii asupra modernităţii, graţie ideilor revoluţiei franceze, a profesorilor de limba franceză pe care fanarioţii i-a adus în secolul al XVIII-lea în spaţiul românesc. O mare parte dintre cei care au fondat limba română modernă erau educaţi la Paris. Cu ocazia Centenarului aducem omagiu francezului căruia ii datorăm crearea României Mari, generalul Henri Berthelot. Este important, de asemenea, ca personalităţile care sunt evocate în paginile albumului să fie citite, cunoscute şi admirate",  a declarat istoricul Filip Iorga.
Albumul a apărut în 2017 în  limba franceză la Editura Michel de Maule, cu sprijinul Institutului Cultural Român, şi este considerat ca fiind o uşă deschisă spre creativitatea românească în spaţiul francez, dar aminteşte şi de faptul că Franţa a fost principala cale de acces spre universalitate a românilor. Fotografiile semnate de Louis Monier, toate în alb negru, au fineţe, eleganţă şi nostalgie într-o ambianţă pariziană.
Louis Monier este fotograful francez care a surprins pe peliculă în jur de 18 000 de chipuri de scriitori, artişti şi alte celebrităţi, ajungând la o performanţă care s-a etalat pe durata unei vieţi, el însuşi devenind celebru prin calitatea portretelor sale.
Basarab Nicolescu este o personalitate aflată la graniţa dintre artă şi ştiinţă. El explică în prefaţa albumului cum s-a înprietenit cu Louis Monier şi cum s-a născut albumul Les Roumains de Paris. Dacă fotografia devenită faimoasă, reprezentîndu-i pe Emil Cioran, Eugen Ionescu şi Mircea Eliade în Piaţa Fürstenberg de la Paris este cea mai cunoscută, acum se cunoaşte şi istoria acestei fotografii : Louis Monier se află la originea ei, momentul fiind datat la 1977, cu ocazia apariţiei, la Paris, a cărţii lui Mircea Eliade "Încercarea labirintului".
Cele 40 de fotografii-biografii ale albumului sunt organizate în două secţiuni. Prima aparţine "monştrilor sacri": Eliade, Cioran, Ionescu, Ştefan Lupaşcu, Vintilă Horia, Horia Damian, Virgil Gheorghiu, Monica Lovinescu şi Virgil Ierunca, iar a doua "personalităţilor contemporane" precum Virgil Tănase, George Banu, Paul Goma sau Dumitru Ţepeneag, instalaţi de zeci de ani la Paris, dar şi nume ca Magda Cârneci, Horia Bădescu sau Nicolae Breban care au trăit în anumite perioade la Paris.
Albumul Români din Paris, apărut iniţial în limba franceză, la Éditions Michel de Maule din Paris, în 2017, e rezultatul unei fericite colaborări între două personalităţi deopotrivă marcate de transdisciplinaritate şi de convingerea fermă că literatura – arta, în general – nu are frontiere: un francez, Louis Monier, şi un român, Basarab Nicolescu. Volumul publicat şi de editura Vremea,  în versiunea în limba română, cuprinde imagini excepţionale cu Eliade, Ionesco şi Cioran, precum şi portrete expresive ale lui Stéphane Lupasco, Vintilă Horia, Horia Damian, Constantin Virgil Gheorghiu, Monica Lovinescu Virgil Ierunca, George Banu, Matei Vişniec, Basarab Nicolescu. 
„Dragostea pentru literatură şi pasiunea de a le face portrete scriitorilor m-au condus spre întâlnirea cu aceşti giganţi ai culturii secolului XX. M-am îndrăgostit, prin aceşti scriitori, iremediabil, de România“ , a declarat Louis Monier, la lansarea albumului de la Paris.
Dacă o singură imagine face cât o mie de cuvinte, atunci cum am putea preţui un album de colecţie în care fiecare portret inedit e însoţit de o cuprinzătoare notiţă bio-bibliografică?
Louis Monier a realizat, timp de un sfert de secol, portrete ale unora dintre cei mai cunoscuţi scriitori: Samuel Beckett, Louis Aragon, André Malraux, Marguerite Yourcenar, Nina Berberova, Romain Gary, Marguerite Duras, Dino Buzatti, Michel Tournier, Robert Pinget, Louis Calaferte.
Ce lipseşte din această listă impresionantă? Chiar numele, unele dintre ele nu mai puţin impresionante, pe care le vom regăsi în acest album. Este vorba, mai precis, de 43 de creatori români care au locuit, fie şi pentru puţină vreme, la Paris, şi pe care Monier i-a fotografiat.
Demersului fotografic i se mai adaugă unul, complementar. Fiecare fotografie este însoţită de scurte şi relevante informaţii despre viaţa şi activitatea persoanei respective, fragmentele fiind realizate de Basarab Nicolescu, fizician teoretician la CNRS, profesor la Facultatea de Studii Europene, doctor în ştiinţe fizice al Universităţii Pierre şi Marie Curie şi membru de onoare al Academiei Române.
Albumul este organizat în două secţiuni: Monştrii Sacri (cuprinzând numele „cu greutate” ale românilor din Paris – Mircea Eliade, Emil Cioran, Eugène Ionesco, Stéphane Lupasco, Vintilă Horia, Horia Damian, Constantin Virgil Gheorghiu, Monica Lovinescu şi Virgil Ierunca) şi Personalităţi contemporane (secţiune care nu pretinde în niciun caz să epuizeze lista celor care ar merita să fie incluşi, şi care conţine nume precum Paul Goma, Anina Ciuciu, Axia Marinescu, Radu Mihaileanu, Bujor Nedelcovici, Matei Vişniec, Petre Răileanu, Virgil Tănase, Dumitru Ţepeneag, Petrika Ionesco, Nicolae Breban).
Multe lucruri fac din acest album o piesă demnă de a face parte din orice bibliotecă – însă dintre toate, am menţiona anume o poză legendară, facută de Monier în 1977, în Piaţa Fürstenberg, care îi înfăţişează pe cei trei „mari”: Eliade, Cioran, Ionesco, se arată în prezentarea albumului de Editura Vremea.
 Basarab Nicolescu, în prefaţa acestui album remarca: „Românii nu au fost niciodată cu adevărat străini în Franţa, cel puţin nu în plan cultural şi spiritual. S-au integrat în mod natural, contribuind la construirea culturii şi ştiinţei franceze moderne. […] Această carte este un dialog între privire şi cuvânt, în dorinţa de a demonstra continuitatea tradiţiei unei puternice relaţii culturale şi spirituale între Franţa şi România”.
