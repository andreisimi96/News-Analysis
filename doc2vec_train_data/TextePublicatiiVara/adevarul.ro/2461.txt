0 – E numărul înfrângerilor pe care le avea Sloane Stephens în finalele disputate până sâmbătă. Americanca fusese învingătoare în toate cele şase partide pe care le bifase cu trofeul pe masă.
1 – Titlul câştigat la Roland Garros e primul de Grand Slam pentru Simona Halep.
2 – Mai precis, 2,2 milioane de euro e suma pe care a încasat-o Simona Halep pentru triumful de la French Open. 
3 – E numărul seturilor pierdute de Simona Halep în drumul ei spre trofeul de la Roland Garros. În cele şapte meciuri pe care le-a disputat la Paris, românca a cedat câte un set cu Alison Riske (83 WTA) în turul I, cu Angelique Kerber (12 WTA) în sferturi şi cu Sloane Stephens (10 WTA) în finală.
4 – Dacă n-ar fi câştigat nici sâmbătă, Simona Halep ar fi ajuns în situaţia lui Kim Clijsters. Belgianca a pierdut patru finale de Grand Slam (French Open 2001, 2003, US Open 2003, Australian Open 2004), înainte de a cuceri US Open 2005, 2009, 2010 şi Australian Open 2011.
5 – E numărul românilor care au reuşit să câştige trofee de Grand Slam de-a lungul istoriei dintre care doar trei în probele de simplu: Ilie Năstase, Virginia Ruzici şi Simona Halep. În rest, Năstase s-a impus şi la dublu, dar şi la dublu-mixt, Ruzici la dublu, Ţiriac la dublu şi Tecău la dublu şi la dublu-mixt.
6 – Simona Halep e doar a 6-a jucătoare din istorie care reuşeşte să câştige Roland Garros atât la juniori, cât şi la seniori. Până la Halep, această performanţă fusese realizată de Francoise Durr (1959/1967), Mima Jausovec (1973/1977), Hana Mandlikova (1978/1981), Jennifer Capriati (1989/2001) şi Justine Henin (1997/2003). Halep a câştigat French Open la juniori în 2008, după o finală românească jucată împotriva Elenei Bogdan, cea care acum ocupă locul 667 la simplu.
7 – Dintre cele 17 titluri WTA pe care le are în palmares Halep, şapte au venit pe zgură la Nurnberg (2013), Budapesta (2013), Bucureşti (2014, 2016), Madrid (2016, 2017) şi French Open (2018).
11 – E pentru prima dată după 11 ani când campioana de la un turneu major trece de trei câştigătoare de Grand Slam în drumul ei spre trofeu. Simona a câştigat cu Kerber, Muguruza şi Stephens la Paris. Ultima dată, Justine Henin a luat US Open 2007, după ce le-a învins pe Serena şi Venus Williams şi pe Svetlana Kuznetsova.
14 – După victoria de sâmbătă, Simona a devenit a 14-a jucătoare activă cu cel puţin un titlu de Grand Slam în palmares, după Serena şi Venus Williams, Maria Şarapova, Victoria Azarenka, Svetlana Kuznetsova, Petra Kvitova, Angelique Kerber, Garbine Muguruza, Jelena Ostapenko, Francesca Schiavone, Sloane Stephens, Samantha Stosur şi Caroline Wozniacki.
26 – Mai precis 26.081.335 de dolari a strâns Halep până acum din premii în diverse turnee, iar acest total o urcă pe locul 8 într-un clasament all-time!
32 – E numărul turneelor de Grand Slam la care a participat Simona Halep, înainte de a ridica trofeul deasupra capului la Paris. Debutul româncei la un turneu major s-a consemnat chiar la French Open, în 2010.
40 – Halep a reuşit să repete, sâmbătă, performanţa managerului ei, Virginia Ruzici, cea care, acum 40 de ani, a cucerit French Open. Tot în 1978, Ruzici a câştigat şi la dublu la Paris.
