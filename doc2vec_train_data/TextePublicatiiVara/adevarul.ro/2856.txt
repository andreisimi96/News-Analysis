Simona Halep a avut o zi memorabilă luni, după ce s-a întors în ţară cu trofeul de la French Open în mână.
Mai întâi, Poliţia Rutieră a oprit-o în trafic din dorinţa de a felicita campioana de la Roland Garros. Apoi, pe „Arena Naţională“ s-a găsit un bărbat care i-a transmis Simonei un mesaj prin intermediul unui banner simpatic: „Simona, vrei să fii soţia mea?“.
Constănţeanca n-a oferit un răspuns la această întrebare, însă, potrivit Digi Sport, s-a aflat identitatea celui care a cerut-o pe Halep în căsătorie. Tânărul se numeşte Georgian Adrian Drâmbă, e din Foşcani, dar locuieşte în Bucureşti şi susţine că e inginer de profesie şi se autocaracterizează „comentator feisbucian, instagramist, pamfletar, posibil amuzant“, iar Shakira e artista sa preferată. 
După ce imaginile cu Drâmbă au apărut în presă, acesta a devenit celebru peste noapte. Ceea ce l-a încântat! „Da, eu am apărut pe TV şi am cerut-o pe Simona! Încă aştept răspunsul, Simooo! Bă, nu ştiu cum să vă spun, da m-am culcat ţaran coclit şi acu's vedetă“, a spus Drâmbă.
