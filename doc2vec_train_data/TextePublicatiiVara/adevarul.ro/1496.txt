6 iunie 2018, 05:59
Reţeta este simplă, dar gustul este unul deosebit FOTO: clickpoftabuna
Cireşele amare sunt considerate de specialiştii în medicina naturistă un medicament extraordinar, iar dulceaţa preparată din acelaşi fructe, pe care le găsim în piaţă sau în livadă chiar în această perioadă, este un deliciu.
Cum se prepară dulceaţa de caise verzi. Reţeta celebrei bucătărese San...
Dulceaţa de cireşe amare este un „dulce“ cu adevărat special, fiind preferată, spre exemplu, la prepararea orezului cu lapte sau atunci când vrem să ne impresionăm musafirii. Consumul de cireşe amare ne ajută mult, spun specialiştii în medicina naturistă, să ne menţinem sănătatea, ferindu-ne de bolile degenerative, de cele cardiovasculare şi chiar de cancer, având un conţinut mare de antioxidanţi. Dacă astfel de efecte sunt greu de cuantificat, consumul a 20 de cireşe amare ar avea efectul unei aspirine sau al unui alt analgezic, lucru care se poate constata uşor, mai spun aceştia.
Pentru cei care preferă cireşele amare sub o altă formă, iată cea mai simplă reţetă de dulceaţă, recomandată de gospodine pricepute.
Ingrediente: la 1 kg de cireşe vom folosi aceeaşi cantitate de zahăr şi 3-4 felii de lămâie.
Cireşele se spală, se scurg de apă şi li se scot sâmburii. La final se adaugă zahărul şi feliile de lămâie tăiate în câte trei-patru triunghiuri, şi se lasă fructele „la odihnit“ câteva ore sau chiar peste noapte. Opţional se poate adăuga şi zeama de lămâie.
Când zeama fructelor a „înghiţit“ zahărul se aşează vasul pe foc, iar dulceaţa se fierbe la foc mic, amestecând din când în când, testul care ne indică faptul că dulceaţa este gata fiind cel al „picăturii“ (picurăm pe o farfurie întinsă, cu lingura, sirop din dulceaţa de pe foc, iar dacă picătura îşi păstrează forma, nu se întinde, dulceaţa este gata).
Dulceaţa o punem în borcanele sterilizate şi încălzite în cuptor, închizând cu capace cu filet. Borcanele le putem depozita în cămară cu capacul în jos.
O altă variantă pentru a ne asigura că dulceaţa va fi bună şi peste 2-3 ani este să o punem caldă în borcanele preîncălzite, înainte de a închide cu capacul lăsându-le în cuptor, la foc mic, câteva zeci de minute, până când se formează o pojghiţă.
