7 iunie 2018, 13:25
Stadionul din Călăraşi se modernizează FOTO Adevărul
Lucrările de modernizare care au loc pe stadionul "Ion Comşa" din Călăraşi sunt în toi. Se lucrează la schimbarea gazonului, construcţia unor vestiare noi, a noului micro-hotel, a zonelor de presă, respectiv tribune acces şi zona VIP.
"Bani din cer", spectacol de comedie, programat pe 11 iunie pe malul B...
Autorităţile locale au accelarat modernizarea complexului sportive, după ce, săptămâna trecută, AFC Dunărea, echipa oraşului, a promovat în Liga 1, pentru prima dată în istoria de 100 de ani a clubului.
La sfârşitul lunii aprilie, consilierii judeţeni au aprobat suma de 1.999.000 de lei, bani necesari realizării unor lucrări de modernizare a bazei sportive Dunărea Călăraşi, în conformitate cu solicitările Ligii Profesioniste de Fotbal. Din această sumă, 524.000 lei sunt destinaţi schimbării gazonului, 20.000 de lei pentru sistemul de sonorizare a sălii de conferinţe, 790.000 de lei pentru sistemul de supraveghere video şi accesul în stadion şi 665.000 de lei pentru containere amenajate tribuna VIP şi posturi comentatori sportivi.
“Vom achiziţiona un gazon super sport pentru care sunt necesare 5-10 zile ca acesta să prindă rădăcini în substrat. Sunt convins că vom avea una dintre cele mai moderne baze sportive”, a precizat Vasile Iliuţă, preşedintele Consiliului Judeţean Călăraşi.
CJ a preluat administrarea complexului
Complexul Sportiv "Dunărea" a trecut, la începutul acestui an, din administrarea municipală în cea a Consiliului Judeţean pentru o perioadă de 20 de ani. Demersul s-a făcut cu scopul demarării unor lucrări ce vizează reabilitarea, extinderea şi modernizarea întregii baze sportive. Dunărea, echipa de fotbal a oraşului, care joacă toate meciurile pe acest stadion a promovat în Liga 1. Modernizarea arenei este necesară pentru ca echipa să poată evolua pe teren propriu în prima Ligă.
