7 iunie 2018, 18:13
Centrul Zalăului va găzdui un eveniment "delicios" FOTO Facebook.com/Club IMPACT LEGO - CNS Zalău
Membrii comunităţii vor avea ocazia să guste din bucatele tradiţionale, să participe la tombole şi licitaţii, dar şi să voteze reţetele preferate.
Desaga PSD cu merinde pentru miting: un pacheţel cu mâncare şi o sticl...
Zălăuanii sunt invitaţi să ia parte sâmbătă, 9 iunie, între orele 9 şi 12, pe platoul din centrul oraşului, la un eveniment culinar ce îşi propune promovarea bucătăriei tradiţionale din judeţul Sălaj. Evenimentul "Noi gusturi vechi, cu acelaşi IMPACT" este organizat de către Clubul de voluntariat IMPACT LEGO care activează în cadrul Colegiului Naţional "Silvania" Zalău şi reprezintă o continuare a unui proiect demarat în 2016.
Cu acest prilej, membrii comunităţii sunt aşteptaţi să deguste preparate cu specific românesc, maghiar şi slovac în acordurile muzicii tradiţionale româneşti. Mâncarea va fi asigurată de restaurantele partenere şi de către cunoscutul bucătar şef Mircea Groza, ajutat la pregătirea bucatelor de voluntarii IMPACT. Participanţii la eveniment vor fi invitaţi să voteze reţetele preferate, să participe la tombole şi licitaţii şi să guste mâncărurile gătite special pentru ei.
"Această activitate este continuarea proiectului „Gusturi vechi cu IMPACT azi” , având ca scop promovarea diversităţii interetnice din judeţul Sălaj, în contextul Centenarului, prin identificarea reţetelor tradiţionale, păstrate peste generaţii în comunităţi", susţin reprezentanţii IMPACT LEGO CNS. În ultimele luni, voluntarii clubului au cules 20 de reţete cu specific unguresc şi slovac, care se adaugă celor 23 cu specific românesc culese în prima etapă a proiectului. Toate vor fi tipărite şi publicate într-un material de promovare a tradiţiilor culinare locale, urmând să fie distribuit turiştilor prin intermediul Centrul Naţional de Informare şi Promovare Turistică Zalău şi Centrul de Informare şi Marketing Turistic Mirşid.
Anul acesta, pe lângă alte proiecte desfăşurate pentru colegii din liceu sau pentru diferite centre, clubul IMPACT LEGO CNS a reamenajat un traseu de drumeţie pe Munţii Meseş, în cadrul proiectului „Pe Meseş hai hui cu harta’n cui”. Clubul Impact LEGO activează în cadrul CNS Zalău şi numără 30 de voluntari, coordonaţi de profesoara Iulia Florian.
Mişcarea de tineri IMPACT este o reţea de cluburi de voluntariat care identifică probleme reale din comunitate şi găseşte, prin proiecte de serviciu în folosul comunităţii, soluţii creative pentru rezolvarea lor. Programul Impact este iniţiat de către Fundaţia Noi Orizonturi, iar misiunea acestuia este de a promova modele de educaţie prin experienţă de calitate şi învăţare prin proiecte în folosul comunităţii.
Vă mai recomandăm:
