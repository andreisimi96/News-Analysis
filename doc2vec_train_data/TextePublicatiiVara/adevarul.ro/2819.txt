12 iunie 2018, 20:40
Autoturismul implicat în accident a fost distrus în întregime
Un accident mortal a avut loc marţi în jurul orei 19:00, pe autostrada Sebeş-Sibiu. Trei ambulanţe, o autospecială pentru descarcerare şi una pentru incendii au intervenit în zona localităţii Apoldu de Jos.
Potrivit poliţiştilor, cauza probabilă a accidentului a fost neatenţia. “Şoferul unei autoutilitare a intrat în coliziune cu o altă autoutilitară oprită pe banda de urgenţă“, relatează reprezentanţii Inspectoratului de Poliţie al Judeţului Sibiu.
O persoană din maşina care a produs accidentul a decedat, iar alţi răniţi primesc îngrijiri la faţa locului. Decesul unei persoane a fost confirmat şi de către reprezentanţii ISU Sibiu, care au solicitat intervenţia unui elicopter SMURD.
Potrivit sursei citate, în total sunt şase victime. Toate victimele sunt bărbaţi, adulţi. Trei dintre victime sunt conştiente, cu policontuzii.
Poliţia informează că circulaţia s-a desfăşurat cu restricţii, pe banda a doua a sensului de mers.
