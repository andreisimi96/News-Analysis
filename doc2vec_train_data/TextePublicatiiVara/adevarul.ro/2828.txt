12 iunie 2018, 21:09
Principalele parcuri din Buzău vor fi închise noaptea. Aşa sună propunerea primarului municipiului Buzău, Constantin Toma, care vrea astfel să stopeze actele de vandalism şi să protejeze mobilierul din parcuri.
Edilul a anunţat, în cadrul unei emisiuni la Focus TV, că va propune închiderea pe timpul nopţii a celor trei parcuri din Buzău: Crâng, Tineretului şi Marghiloman. 
Motivul îl constituie desele acte de vandalism care se petrec noaptea în parcuri şi care se soldează de multe ori cu distrugerea mobilierului urban şi a locurilor de joacă.
Pe de altă parte, a mai spus primarul, noaptea nu e tocmai cel mai potrivit moment pentru promenadă, motiv pentru care nu ar trebui să existe persoane prejudiciate de închiderea celor trei parcuri.
Cel mai probabil, cele trei mari parcuri din Buzău se vor închide la miezul nopţii şi vor fi deschise în zori, de paza obiectivelor urmând a se ocupa Poliţia Locală.
0 (0 voturi)
