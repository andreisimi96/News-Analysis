Plan de salvare de la distrugere a taberelor şcolare din judeţul Galaţ...
Povestea toaletelor publice din Galaţi este ecomplicată şi controversată. Deşi în oraş au existat mai multe astfel de obiective (aflate în construcţii subterane solide din zone intens circulate), ele au fost „privatizate” în urmă cu mai bine de două decenii de către fostul primar Eugen Durbacă şi au ajuns acum restaurante şi magazine, cum este cazul celor de vizavi de Tribunal, din zona Grădinii Publice sau din parcul „Mihai Eminescu”.
După ce au fost concesionate, ulterior ele au fost închise, iar locul lor au apărut clădiri cu mai multe etaje. Apoi, în urma unor hotărâri de Consiliu Local, terenurile de sub imobile au fost vândute către proprietarii construcţiilor, iar WC-urile publice au dispărut. Asta în ciuda faptului că era nevoie de ele, dovadă stând faptul că în ultimii zece ani municipalitatea a plătit circa 1,7 milioane de lei pentru a închiria în locul acestora haznale din plastic fără racordare la canalizare şi apă.
Interesant este că firmele Toi Toi&Dixi SRL şi Envirotech SRL au primit în cei zece ani de contract de închiriere de trei ori mai mult decât suma totală cu care au fost vândute de municipalitate vechile toalete publice, incluzând aici şi terenurile aferente.
Criticile repetate ale gălăţenilor, cu privire la faptul că toaletele mobile reprezintă, în fapt, o sursă de mizerie şi de mirosuri neplăcute, au determinat autorităţile de la Galaţi să caute o soluţie modernă, respectiv toalete modulare conectate la canalizare şi apă curentă.
După ce prima licitaţie, organizată la finele lui 2017, pentru achiziţie şi montaj, a eşuat în lipsa ofertanţilor, Primăria municipiului Galaţi a reuşit să atribuie contractul la cea de-a doua licitaţie, după ce a crescut la două milioane de lei preţul de pornire. De aceşti bani se anunţase iniţial că se vor monta 40 de toalete, însă ulterior s-a ajuns la concluzia că vor fi doar 26, ceea ce duce preţul pe bucată la exorbitanta sumă de 76.846 lei, adică peste 16.300 de euro. Cam cât o garsonieră.
Aici a fost o toaletă publică. Acum este sexy-club şi clădire de birouri FOTO Costel Crângan
După câte ne-a comunicat Primăria Galaţi, licitaţia a fost adjudecată de  firma Agioser Construcţii Civile şi Industriale SRL-D din Galaţi. „În perioada următoare vor fi instalate primele zece toalete în următoarele locuri: Parcul Unicom, Parcul Libertăţii, Parcul Rizer, Bariera Traian, Parc Gheorghe Asachi, Parc aferent Turn TV, Parc Viva, Parc Ţiglina I (şahişti), Casa de Cultură a Sindicatelor şi Grădina Publică. Toaletele vor fi racordate la sistemul public de canalizare şi sunt dotate cu lavoar şi dispozitiv electric pentru producerea apei calde, uscător de mâini, closet cu sistem de autocurăţare (igienizare) automatizată, alarmă în caz de vandalizare”, ne-a transmis biroul de presă al Primărie.
Aşa ar trebui să arate pe interior noile toalete de 16.000 de euro bucata FOTO oferta firmei 
Aşa ar trebui să arate la exterior noile toalete FOTO schiţă transmisă de primărie
Firma amintită are un singur asociat şi este înfiinţată în ianuarie 2017, fiind, în esenţă, un intermediar. Experienţa în afaceri a societăţii este ca şi inexistentă, având în vedere că în tot anul 2017 a făcut o cifră de afaceri care înseamnă doar 80% din contractul public tocmai adjudecat.
De şase ori mai scumpe decât oferta pieţei
Potrivit documentelor de licitaţie, toaletele ce vor fi furnizate au 3,2 metri pătraţi fiecare şi sunt racordate la utilităţi, având dotări destul de interesante, însă preţul este de cel puţin şase ori mai mare decât al ofertelor similare de pe piaţă.
Aşa arată o toaletă modulară similară, dar de şase ori mai ieftină FOTO Ceres Container
Spre exemplu, firma Ceres Container SRLCălăraşi, care produce astfel de containere sanitare, vinde module cu o suprafaţă dublă (7,2 mp, adică 3x2,4 metri) faţă de cele livrate de Agioser Construcţii Civile şi Industriale SRL-D, cu aceleaşi dotări (ba chiar au în plus şi duş), dar cu un preţ de numai 2.499 euro, cu tot cu TVA. Practic, cu aceeaşi sumă investită, Primăria din Galaţi ar fi putut cumpăra de la firma călărăşeană nu mai puţin de 170 de toalete, nu doar 26.
