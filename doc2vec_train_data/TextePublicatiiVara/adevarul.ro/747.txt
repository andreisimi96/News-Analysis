Trump anunţă, după ce l-a primit la Casa Albă pe generalul Kim Yong-chol, că se va întâlni cu Kim Jong-un la 12 iunie, în Singapore
1 iunie 2018, 22:42
Trump si Mike Pompeo, alături de înaltul oficial Kim Yong Chol                                                      FOTO EPA
Preşedintele american Donald Trump a anunţat, vineri, după o întrevedere cu un înalt oficial nord-coreean, că a programat din nou summit-ul cu Kim Jong-un în 12 iunie, în Singapore, relatează USA Today.
“Nu vom semna nimic la întâlnirea din Singapore”, a precizat Trump, adăugând însă că atunci va începe procesul pentru o înţelegere cu privire la eliminarea programelor Coreei de Nord cu privire la armele nucleare.
Trump a primit vineri o scrisoare de la Kim în legătură cu perspectiva summit-ului.
Generalul Kim Yong-Cchol, considerat mâna dreaptă a lui Kim Jong-un, i-a înmânat personal lui Trump scrisoarea din partea liderului nord-coreean, la Casa Albă. La întrevederea dintre cei doi a fost prezent şi şeful diplomaţiei americane, Mike Pompeo.
Donald Trump nu a dezvăluit conţinutul scrisorii, dar a spus că a discutat cu Kim Yong-chol despre mai multe subiecte, de la sancţiunile economice până la un posibil tratat de pace între Coreea de Nord şi Coreea de Sud.
La 24 mai, Trump anunţase că anulează summit-ul cu Kim Jong-un prevăzut pentru 12 iunie, în Singapore. Liderul de la Casa Albă a precizat atunci că summit-ul ar fi nepotrivit în momentul respectiv, dar abia aşteată să se întâlnească cu Kim Jong-un într-o zi.
Ulterior, Donald Trump a anunţat că o delegaţie americană se află în Coreea de Nord pentru a stabili detaliile summit-ului cu Kim Jong-un, iar şeful diplomaţiei americane, Mike Pompeo, s-a întâlnit la New York cu generalul Kim Yong-chol.
