29 mai 2018, 16:36
Lansarea proiectului „Consolidarea răspunsului Guvernului la fenomenul Traficul de Fiinţe Umane (TFU) şi îmbunătăţirea protecţiei victimelor traficului şi a martorilor acestuia în Republica Moldova” constituie încă un pas important în procesul de combatere a acestui flagel în ţara noastră.
Declaraţia a fost făcută de ministrul Afacerilor Externe şi Integrării Europene, Tudor Ulianovschi, în cadrul evenimentului de lansare a proiectului.
În opinia sa, prin acest proiect, care urmează a fi implementat în perioada 2018 – 2020, se va reuşi consolidarea capacităţilor profesionale ale specialiştilor din organele de drept în combaterea TFU, sporirea capacităţilor actorilor responsabili de prevenirea TFU, de asistenţă şi reabilitare a victimelor etc. 
„Mai mult, sperăm că graţie eforturilor depuse de Guvern în ultima perioadă de timp, precum şi implementării acestui Proiect, Republica Moldova va avansa la un nou nivel în Raportul Departamentului de Stat al SUA privind situaţia traficului de persoane, vom reuşi să îndeplinim toate cele 31 de obiective  privind realizarea acţiunilor prioritare în domeniul prevenirii şi combaterii traficului de fiinţe umane”, a subliniat Ulianovschi.
Julie Stufft, însărcinat cu afaceri al Ambasadei SUA în Republica Moldova, a menţionat că pentru implementarea proiectului respectiv Statele Unite ale Americii vor aloca suma de 400.000 de dolari. 
„Ne bucură că Republica Moldova a preluat iniţiativa în procesul de luptă cu traficul de fiinţe umane, devenind un lider regional în procesul de combatere a acestui flagel. Suntem siguri că după implementarea proiectului, Republica Moldova va deveni un exemplu pentru statele din regiune în combaterea traficului de fiinţe umane”, a specificat diplomatul american.
