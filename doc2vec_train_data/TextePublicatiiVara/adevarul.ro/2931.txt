13 iunie 2018, 12:38
Doi vameşi din Galaţi (angajaţi ai Direcţiei Regionale Vamale) sunt urmăriţi penal după ce ar fi fabricat un proces-verbal de distrugere a 4.100 de pachete de ţigări ce fuseseră confiscate de la o societate din Buzău. Direcţia Generală Anticorupţie urmează să stabilească gradul de complicitate al acestora şi în alte cauze similare, în care se suspectează că s-a procedat la fel.
Cine este basarabeanul bănuit că a împuşcat de 6 ori un fotograf din O...
O anchetă declanşată de Direcţia Generală Anticorupţie (DGA) a reuşit să scoată la lumină un mecanism de corupţie despre care s-a vorbit foarte mult, dar pentru care, până acum, nu au existat dovezi. Mai exact este vorba despre afacerile tenebroase cu bunurile de contrabandă confiscate şi, teoretic, distruse de către angajaţii direcţiilor regionale vamale (instituţii subordonate Fiscului).
Chiar dacă pe unele canale media au apărut încă de acum câţiva ani speculaţii cu privire la faptul că se fac afaceri necurate în zona comisiilor care supervizează distrugerea ţigărilor de contrabandă, autorităţile au negat categoric că ar exista aşa ceva. Asta până zilele acestea, când s-a dovedit că fenomenul este cât se poate de real şi că o parte dintre mărfurile de contrabandă sunt „distruse” doar pe hârtie şi se întorc apoi pe piaţa neagră.
Contrabandă cu repetiţie
Ancheta a pornit de la o sesizare primită de DGA la începtul lui 2018, cu privire la faptul că la fabrica de ţigări din Pîrscov (Buzău) – unitate folosită de organele fiscale din sud-estul ţării pentru a distruge ţigările de contrabandă confiscate – se fac „manevre” cu marfa, în sensul că este sustrasă şi repusă în circulaţie pe piaţa neagră.
Verificările preliminare au dus la concluzia că afacerea era aranjată de o serie de angajaţi ai fabricii împreună cu agenţii de poliţie însoţitori ai transporturilor. Drept urmare, în 8 iunie 2018, angajaţii DGA au filat un astfel de transport, care conţinea câteva zeci de mii de pachete de ţigări şi era însoţit de agentul de poliţie Lucian Ştefan, şeful de post din localitatea Unguriu.
Acesta a fost prins în flagrant pe când primea, sub formă de mită, 500 de pachete de ţigări, dintr-un total de 4.100 de pachete sustrase din trasportul ce era dus la distrugere. S-a stabilit că restul de 3.600 de pachete urmau să ajungă la doi angajaţi însărcinaţi cu distrugerea mărfii de contrabandă, aceştia fiind în complicitate cu doi inspectori ai Direcţiei Regionale Vamale Galaţi, care aveau sarcina să întocmească acte de constatare a distrugerii cu date false.
„Conform suspiciunii, în procesele-verbale încheiate cu această ocazie, comisia atesta distrugerea întregii cantităţi de ţigări de contrabandă, deşi în realitate nu se întâmpla acest fapt”, a precizat DGA.
Poliţistul a fost arestat, ancheta continuă
În urma flagrantului, agentul de poliţie Lucian Ştefan a fost reţinut, apoi a fost arestat pentru 30 de zile. Bărbatul avea o vechime de 26 de ani în Poliţie şi mai avea doar un an până la pensionare.
Imagine de la arestarea poliţistului implicat în afacerea cu ţigări confiscate FOTO Opinia Buzău
În acelaşi timp, DGA a pus în mişcare urmărirea penală împotriva celor doi mituitori, care au fost puşi de procurori sub control judiciar pentru 60 de zile. „Bomba” a venit însă de-abia pe 12 iunie, când procurorii au anunţat că au pus în mişcare o acţiune penală şi împotriva celor doi angajaţi vamali care au menţionat în procesele-verbale că a fost distrusă întreaga cantitate de ţigări. Există suspiciunea că „scenariul” nu este la prima „reprezentaţie” şi că filiera a mai fost folosită pentru a alimenta cu ţigări de contrabandă piaţa neagră din sud-estul României.
Atât Inspectoratul de Poliţie al judeţului Buzău, cât şi Direcţia Regională a Finaţelor Publice Galaţi (de care ţin vameşii anchetaţi penal) au declanşat anchete interne pentru a stabili amploarea fenomenului.
