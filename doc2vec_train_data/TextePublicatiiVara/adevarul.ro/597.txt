31 mai 2018, 14:52
Sticlele găsite de un cetăţean pe trotuarul de vizavi de sediul PSD FOTO tion.ro
Poliţia s-a autosesizat şi a declanşat o anchetă pentru ameninţări după ce un cetăţean a sesizat presa cu privire la amplasarea unor sticle incendiare pe un trotuar din faţa unui sediu PSD.
Ponta, pentru Euronews: Fostul meu partid preferă să se întoarcă la po...
Un cetăţean i-a sesizat joi dimineaţa, 31 mai, pe jurnaliştii publicaţiei locale tion.ro cu privire la faptul că pe trotuarul de vizavi de sediul PSD Timiş ard trei sticle, iar altele sunt explodate pe trotuarul din faţa sediului PSD.
„Am trecut iniţial pe pistă la ora 9.15 şi fitilul de la una din sticle ardea. Nu ştiu ce este în interiorul sticlelor şi nici nu am pus mâna pe ele. Peste drum, chiar în faţa sediului PSD se vede cum 3 sticle au explodat. Am anunţat Poliţia Locală la ora 10.00, iar doamna de la telefon s-a supărat pe mine că nu ştiam adresa sediului PSD – de notat că nici dânsa nu ştia. Mi-a spus că va trimite Retimul, iar când a văzut că sunt surprins de ceea ce a zis a mai spus că «desigur, înainte va trimite un echipaj». Cert este că la ora 11.00 nu fusese nimeni pe acolo”, le-a transmis cetăţeanul jurnaliştilor tion.ro.
Potrivit sursei citate, reprezentanţii PSD au confirmat incidentul declarând că nu se afla nimeni în sediul partidului la ora la care a fost reclamat incidentul. Contactaţi de „Adevărul”, reprezentanţii IPJ Timiş au declarat că Poliţia s-a autosesizat, făcând cercetări pentru săvârşirea infracţiunii de ameninţare. 
