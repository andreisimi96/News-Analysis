6 iunie 2018, 22:20
Exerciţiul are loc în prima zi de miercuri a fiecărei luni
Inspectoratul pentru Situaţii de Urgenţă „Drobeta” al judeţului Mehedinţi reaminteşte cetăţenilor că în prima zi de miercuri a fiecărei luni, în judeţul Mehedinţi, se desfăşoară exerciţiul organizat de Inspectoratul General pentru Situaţii de Urgenţă pentru testarea şi verificarea sistemului de alarmare în situaţii de protecţie civilă.
Un nou exerciţiu de alarmare a populaţiei. Sirenele au sunat în toată ...
Exerciţiile au drept scop verificarea mijloacelor de alarmare, îmbunătăţirea timpului de răspuns din partea autorităţilor publice şi, nu în ultimul rând, de pregătire a populaţiei prin cunoaşterea semnificaţiei semnalelor transmise.
Miercuri, 6 iunie a.c., în intervalul orar 10.00 – 11.00, în judeţul Mehedinţi s-a auzit semnalul “Alarmă la dezastre” compus din 5 sunete, a 16 secunde fiecare, cu pauză de 10 secunde între ele.
Într-o situaţie reală, semnalul anunţă iminenţa producerii unei inundaţii, caz în care cetăţenii trebuie să rămână calmi şi să fie pregătiţi pentru evacuare. Pentru evitarea pierderilor de vieţi omeneşti şi bunuri materiale, în cazul manifestării inundaţiilor recomandăm cetăţenilor:
• Să respecte recomandările transmise la radio sau televizor de autorităţi.
• Dacă locuinţa este în pericol de a fi inundată, să decupleze întrerupătorul general de energie electrică, deconectând aparatele electrice, şi să întrerupă instalaţiile de alimentare cu apă şi gaze.
• În cazul în care consideră că mai au timp, să mute obiectele importante la etajele superioare.
• Să încuie uşile casei şi să protejeze ferestrele pentru a nu fi sparte de vânturi puternice, de curenţii de apă sau de obiectele duse de către aceştia.
• Dacă este necesară autoevacuarea, să se deplaseze imediat spre o zonă înaltă din apropiere, precizată de autorităţi.
• Animalele şi bunurile de valoare trebuie evacuate în locuri de refugiu, dinainte stabilite.
• Dacă trebuie să-şi părăsească locuinţa, să nu se deplaseze prin curenţi de apă, deoarece aceştia, la o înălţime de circa 15 cm, îi pot destabiliza, făcându-i să-şi piardă echilibrul.
• Totodată, să evite deplasarea cu autoturismul în zona inundată, deoarece la o înălţime de circa 20 cm, apa poate pătrunde în vehicul, cauzând pierderea controlului, iar la o înălţime de circa 40 cm a apei, vehiculul pluteşte, majoritatea vehiculelor fiind luate de apă la înălţimea de circa 60 de cm.
• Dacă au fost surprinşi de viitură, să urce către părţile superioare ale locuinţei sau pe acoperiş, până la sosirea echipelor de intervenţie.
