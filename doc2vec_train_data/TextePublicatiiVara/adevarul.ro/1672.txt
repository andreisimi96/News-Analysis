Elevi de gimnaziu judecaţi pentru sechestrarea profesoarei în clasă. Unul dintre ei a spus că i s-a părut amuzant
6 iunie 2018, 16:04
Profesoara a fost umilită în sala de clasă FOTO Captură Video
Trei minori din judeţul Teleorman au fost deferiţi justiţiei pentru lipsire de libertate după ce, în timpul unei ore, au sechestrat-o pe profesoara de educaţie civică.
Româncă ţinută ostatică în Spania timp de peste un an. Cum au scăpat-o...
Valentin Alin P., Andrei Auraş M. şi Marian Ionuţ F. sunt judecaţi în prezent de către Judecătoria Alexandria, urmând ca aceştia să se prezinte în instanţă pe 11 iunie. Potrivit rechizitoriului, cei trei sunt elevi în clasa a VIII-a la Şcoala Generală Poroschia şi ar fi comis fapta în data de 28 noiembrie, la orele prânzului.
Atunci, minorii nu au lăsat-o pe profesoara suplinitoare de educaţie civică să iasă din clasă. După ce au încuiat uşa clasei, au înjurat-o, jignit-o şi lovit-o pe profesoară, fapte „de natură a-i leza demnitatea şi onoarea în calitate de cadru didactic, aflat în timpul orelor de curs”, după cum se arată în rechizitoriu. Întreaga scenă ar fi pornit de la faptul că elevii s-au supărat că profesoara le-a cerut să nu se mai uite pe pe telefon şi să fie atenţi la ore.
Andrei Auraş a filmat scena şi a lovit-o pe profesoară în timp ce Marian Ionuţ a ţinut clanţa pentru ca aceasta să nu iasă din clasă. Pe filmare se observă cum cadrul didactic îi imploră pe elevi să nu o mai filmeze şi să nu o mai lovească.
„Fiind audiat, inculpatul M. Andrei Auraş, a precizat că, la data de 28.11.2017, în intervalul orar 11:00-11:50, în timpul orei de cultură civică, în timp ce se afla în ultima bancă din clasă împreună cu inculpatul P. Alin Valentin şi vizionau un film de pe telefonul mobil, au fost deranjaţi de către profesoară care le-a spus să fie atenţi la oră şi le-a zis să închidă telefonul mobil. Ulterior, inculpatul P. Alin Valentin i-a dat inculpatului M. Andrei Auraş telefonul mobil şi acesta a început să o filmeze pe profesoară care era bătută de către inculpatul P. Alin Valentin. Astfel, inculpatul M. a precizat că era foarte amuzat de scenă şi inculpaţii P. şi F. au împiedicat-o pe numita N.V.F. să iasă din clasă şi în acest interval de timp o înjurau de faţă fiind şi colegii acestora, martorii audiaţi în cauză. Toţi cei trei inculpaţi au precizat că recunosc faptele reţinute în sarcina lor şi precizează că le regretă”, se arată în rechizitoriu. 
