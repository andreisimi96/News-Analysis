6 iunie 2018, 10:23
Ambulanţa a fost condusă din Germania chiar de către directorul Crucii Roşi - foto: CJSM
Ambulanţa va fi folosită pentru transportul interclinic. Parcul auto al spitalului este deficitar, maşinile fiind învechite, unele având chiar şi peste 600.000 km la bord.
O nepoată a ministrului Sănătăţii a fost descoperită moartă în propria...
Spitalul Judeţean de Urgenţă Satu Mare are începând de astăzi o nouă ambulanţă care vine în completarea parcului auto medicalizat, destul de deficitar la ora actuală. Autoutilitara a fost donată de Crucea Roşie din oraşul  Schwäbisch Gmünd, judeţul Ostalbkreis – Germania. Este cea de-a doua ambulanţă care a fost donată în ultimele 6 luni de Crucea Roşie din Germania, ca urmare a unui important parteneriat de care se bucură judeţul Satu Mare. 
Cheile şi actele ambulanţei au fost predate preşedintelui Consiliului Judeţean, Pataki Csaba, de către directorul Crucii Roşii din oraşul  Schwäbisch Gmünd, Mark Bischoff.
“Ne bucură faptul că în decurs de câteva luni se concretizează un nou pas important în cadrul acestei colaborări. Pe această cale aş dori să aduc mulţumiri iniţiatorului  acestui parteneriat important, domnului Szepessy Iosef - fost campion mondial la spadă, sătmărean stabilit în Germania. De asemenea, doresc să îi mulţumesc în mod deosebit domnului prefect din Ostalbkreis, Klaus Pavel, pentru toată deschiderea pe care ne-o arată în realizarea parteneriatelor pe care le derulăm cu judeţul pe care îl conduce. În ceea ce priveşte ambulanţa pe care am primit-o astăzi în beneficiul pacienţilor sătmăreni, pot să vă spun că aceasta a venit din Germania cu toate reviziile făcute şi este dotată cu toată aparatura necesară intervenţiilor de urgenţă", a declarat Pataki Csaba la preluarea autoutilitarei.
Ambulanţa pe care a primit-o Spitalul Judeţean de Urgenţă Satu Mare este o maşină produsă de o firmă prestigioasă în domeniu. 
“Ca şi în cazul primei ambulanţe donate, o vom pune şi pe aceasta cât mai de repede în funcţiune şi o vom inscripţiona cu sigla Spitalului Judeţean. Acest autoturism umple un gol important, ştiut fiind faptul că parcul nostru de maşini este destul de precar din punct de vedere tehnic. Maşina va fi folosită pentru transferul interclinic al pacientilor, având în vedere faptul că în prezent se pierd timpi preţioşi atunci când aşteptăm ca Serviciul Judeţean de Ambulanţă, care are foarte multe solicitări, să realizeze în timp util  acest transfer. Demersurile administrative vor fi realizate rapid, iar în scurt timp veţi vedea maşina rulând pe străzile oraşului”, a declarat managerul Spitalului Judeţean de Urgentă Satu Mare, Adrian Marc.
Ambulanţa donată Spitalului Judeţean Satu Mare a fost condusă din Germania până în Satu Mare, chiar de către directorul Crucii Roşii din oraşul  Schwäbisch Gmünd, Mark Bischoff. Acesta a venit însoţit de Ştefan Weber, un sătmărean stabilit în oraşul Schwäbisch Gmünd din Germania şi care este un susţinător al parteneriatelor dintre cele două judeţe înfrăţite. 
„Avem marea plăcere să predăm astăzi această ambulanţă în cadrul parteneriatului dintre judeţul Ostabkreis şi judeţul Satu Mare. Dorim ca această ambulanţă să contribuie la salvarea pacienţilor din judeţul Satu Mare”, a declarat Mark Bischoff, înaintea predării actelor şi cheilor maşinii, partenerilor sătmăreni. 
