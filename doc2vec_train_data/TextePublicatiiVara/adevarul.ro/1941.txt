7 iunie 2018, 14:32
Giuseppe Conte, şeful guvernului italian format în urma unei coaliţii între formaţiunea de extremă-dreapta Liga şi Mişcarea antisistem Cinci Stele Foto: EPA/EFE
Unii dintre cei mai puternici oameni ai planetei iau parte începând de astăzi până duminică la reuniunea anuală a misteriosului grup Bilderberg, care are loc la Torino, în Italia.
LIVE VIDEO Putin, în „Linie directă“ cu cetăţenii
În spatele uşilor închise, oameni politici de marcă, experţi din diverse sectoare industriale, specialişti în finanţe, figuri academice şi şefi din mass-media vor discuta despre cele mai presante probleme la nivel mondial, pornind de la ascensiunea populismului şi până la chestiunile care ţin de inteligenţa artificială.
Potrivit unui comunicat de presă al grupului, 131 de participanţi din 23 de ţări şi-au confirmat prezenţa la reuniunea din acest an. 
Printre aceştia se numără preşedintele Forumului Economic Mondial, Borge Brende, guvernatorul Băncii Angliei, Mark Carney, fostul preşedinte al Comisiei Europene, Jose Manuel Durao Barroso, premierul Serbiei, Ana Brnabic, fostul premier francez Bernard Cazaneuve, preşedintele Conferinţei de Securitate de la München, Wolfgang Ischinger, redactorul-şef al Bloomberg, John Micklethwait, secretarul de stat al Vaticanului, Pietro Parolin, premierul belgian, Charles Michel, precum şi fostul diplomat american Henry Kissinger.
Primul subiect pe agenda de discuţii este reprezentat de populismul în Europa, un curent aflat în plin avânt, dovadă şi noul guvern care s-a instalat în Italia, în urma formării unei coaliţii între partidul de extremă-dreapta Liga şi Mişcarea antisistem Cinci Stele. 
Rusia, Arabia Saudită, Iranul şi rolul de lider mondial al Statelor Unite se vor afla, de asemenea, printre subiectele discutate. Grupul Bilderberg va aborda şi tema comerţului liber, un subiect tot mai fierbinte în contextul deciziei luate de liderul Casei Albe, Donald Trump, de a impune taxe vamale pe produsele din oţel şi aluminiu importate din UE, Canada şi Mexic.
