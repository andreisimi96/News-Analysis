12 iunie 2018, 06:29
Pentru a fi sigur că beneficiezi de drepturile legale, asigură-te că faci cumpărături de la comercianţi autorizaţi FOTO: arhiva
Există o situaţie în care nu este nevoie să explici în niciun fel comerciantului de ce nu-ţi mai doreşti produsul proaspăt achiziţionat, acesta fiind obligat, conform legii, să-ţi returneze banii.
Cum funcţionează un modul cookie. Metodele de monitorizare a conduitei...
Sunt magazine a căror politică de vânzare permite schimbarea produselor, înlocuirea sau chiar returnarea banilor, însă în cele mai multe cazuri anunţul „marfa vândută nu se mai schimbă“ este categoric. Există, însă, o situaţie în care comerciantul este obligat să o facă, iar aceasta o reprezintă achiziţia on-line a produselor. În acest caz, puteţi returna produsele în termen de 14 zile, fără a fi obligaţi să vă motivaţi în vreun fel alegerea, informează specialiştii InfoCons, asociaţia pentru protecţai consumatorilor.
La achiziţia produselor se încheie un contract, prin decizia de returnare acest contract fiind denunţat de cumpărător, care, astfel, se retrage din contract.  Pentru a fi siguri că aţi cumpărat de unde trebuie şi că, la nevoie, vă puteţi recupera banii, va trebui să vă asiguraţi mai întâi de seriozitatea site-ului. Căutaţi, înainte de a încheia un contract cu vânzătorul, dacă acesta îşi informează corect şi complet clienţii. Va trebui să găsiţi datele sale de identificare: denumirea, adresa poştală şi electronică, numărul de telefon, numărul de înregistrare în registrul societăţilor comerciale şi cel de înregistrare fiscală etc.
Cât despre ofertă, căutaţi date despre caracteristicile produselor, preţul cu toate taxele incluse, cheltuielile de livrare, modalităţi de livrare, perioada de valabilitate a ofertei, durata minima a contractului, precum şi modul cum puteţi denunţa unilateral contractul. Ar trebui să vă mai asiguraţi şi că puteţi contacta telefonic acel furnizor.
În cât timp îţi primeşti banii
Din momentul în care ai primit produsul, dacă din diverse motive hotărăşti să-l returnezi ai la dispoziţie 14 zile. Comerciantul are, la rândul său, 14 zile să-ţi ramburseze suma plătită.
„ Profesionistul rambursează toate sumele pe care le-a primit drept plată din partea consumatorului, inclusiv, dupa caz, costurile livrării, fără intârziere nejustificată şi, în orice caz, nu mai târziu de 14 zile de la data la care este informat de decizia de retragere din contract a consumatorului în conformitate cu art. 11 (n.r. – din OUG34/2014 care reglementează drepturile consumatorilor în cazul achiziţiilor on-line).
Profesionistul rambursează sumele folosind aceleaşi modalităţi de plată ca şi cele folosite de consumator pentru tranzacţia iniţială, cu excepţia cazului în care consumatorul a fost de acord cu o altă modalitate de plată şi cu condiţia de a nu cădea în sarcina consumatorului plata de comisioane în urma rambursării“, informează site-ul www.infocons.ro.
Dacă site-ul de pe care aţi făcut cumpărături nu a menţionat/informat expres despre existenţa dreptului de a returna produselor, dreptul dumneavoastră de a returna produsul în 14 zile se poate prelungi cu 12 luni. Menţiunile privind returnarea produselor le găsiţi, de obicei, la secţiunea „Termeni şi condiţii“.
Reglementările legale se referă însă şi la situaţiile în care nu vă mai puteţi retrage din contract (este vorba de contractele la distanţă şi contractele în afara spaţiilor comerciale următoarele), iar acestea sunt:
a) contractele de prestări de servicii, după prestarea completă a serviciilor, dacă executarea a început cu acordul prealabil expres al consumatorului şi după ce acesta a confirmat că a luat cunoştinţă de faptul că îşi va pierde dreptul la retragere după executarea completă a contractului de către profesionist;
b) furnizarea de produse sau servicii al căror preţ depinde de fluctuaţiile de pe piaţa financiară pe care profesionistul nu le poate controla şi care pot avea loc pe parcursul perioadei de retragere;
c) furnizarea de produse confecţionate după specificaţiile prezentate de consumator sau personalizate în mod clar;
d) furnizarea de produse care sunt susceptibile a se deteriora sau a expira rapid;
e) furnizarea de produse sigilate care nu pot fi returnate din motive de protecţie a sănătăţii sau din motive de igienă şi care au fost desigilate de consumator;
f) furnizarea de produse care sunt, după livrare, potrivit naturii acestora, inseparabil amestecate cu alte elemente;
g) furnizarea de băuturi alcoolice al căror preţ a fost convenit în momentul încheierii contractului de vânzare, a căror livrare nu poate fi efectuată înainte de 30 de zile şi a căror valoare reală depinde de fluctuaţiile de pe piaţă pe care profesionistul nu le poate controla;
h) contractele în cazul cărora consumatorul a solicitat în mod special profesionistului să se deplaseze la domiciliul său pentru a efectua lucrări urgente de reparaţie sau de întreţinere. Dacă, cu ocazia unei astfel de vizite, profesionistul prestează alte servicii în afara celor solicitate în mod expres de consumator sau furnizează alte produse decât piesele de schimb indispensabile pentru executarea lucrărilor de întreţinere sau de reparaţie, dreptul de retragere se aplică respectivelor servicii sau produse suplimentare;
i) furnizarea de înregistrări audio sau video sigilate sau de programe informatice sigilate care au fost desigilate după livrare;
j) furnizarea de ziare, periodice şi reviste, cu excepţia contractelor de abonament pentru furnizarea de astfel de publicaţii;
k) contractele încheiate în cadrul unei licitaţii;
l) prestarea de servicii de cazare, pentru alt scop decât cel rezidenţial, transport de mărfuri, închiriere de maşini, catering sau serviciile privind activităţile de agrement, în cazul în care contractul prevede o dată sau o perioadă de executare specifică;
m) furnizarea de conţinut digital care nu este livrat pe un suport material, dacă prestarea a început cu acordul prealabil expres al consumatorului şi după ce acesta a confirmat că a luat cunoştinţă de faptul că îşi va pierde dreptul la retragere.
