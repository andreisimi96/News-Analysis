Rata anuală a inflaţiei nu a atins un maxim în aprilie, a declarat purtătorul de cuvânt al Băncii Naţionale a României (BNR), Dan Suciu.
Topul scumpirilor. Estimările lui Isărescu, depăşite de realitate
„Domnul Isărescu a spus-o în luna aprilie, dar nu a spus că în luna aprilie va fi un maxim”, a spus Suciu despre rata inflaţiei. Clarificarea sa vine după ce „Adevărul” a scris că guvernatorul BNR se aştepta la un maxim al accelerării preţurilor în luna aprilie.
Acestă creştere este însă mai mare decât s-a aşteptat banca centrală, a spus Suciu. Rata anuală a inflaţiei a ajuns la 5,4%, în luna mai, a anunţat marţi Institutul Naţional de Statistică (INS). Acesta este cel mai înalt nivel din februarie 2013 până în prezent. „De acord că poate este mai mult decât ne-am aşteptat, dar nu am spus niciodată că în aprilie e maximul, dovadă că în mai a mai crescut o dată”, a spus el.
Totodată, el a spus că diferenţa faţă de estimarea BNR este de de 0,1%, deocamdată, dar Suciu şi-a exprimat îngrijorarea că aceasta o să crească.
El a mai explicat totodată politica BNR a banilor ieftini, spunând că, în perioada aceasta, toate băncile centrale din lume au avut aceeaşi politică.
