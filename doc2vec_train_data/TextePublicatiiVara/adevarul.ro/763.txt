Casa plină de deşeuri de pe Baba Novac a luat foc
2 iunie 2018, 08:30
Incendiul a distrus acoperişul casei
Pompierii au intervenit în această dimineaţă pentru stingerea unui incendiu pe strada Baba Novac la o locuinţă plină de deşeuri adunate de proprietari. Cauza incendiului nu a fost încă stabilită.
Incendiul a izbucnit în această dimineaţăla casa de pe Baba Novac plină de deşeuri. Vecinii au sunat disperaţi la 112 deoarece focul risca să le cuprindă şi lor locuinţele. Pompierii au intervenit rapid şi au reuşit să stingă flăcările.
„Am intervenit pentru stingerea unui incendiu pe strada Baba Novac, la o casă. Au ars acoperişul şi deşeuri menajere depozitate acolo. Au acţionat două autospeciale de stins incendii cu apă şi spumă. Nu a fost încă stabilită cauza probabilă a incendiului“, a declarat Luiza Dănilă, reprezentantul Inspectoratului pentru Situaţii de Urgenţă Braşov.
Casa de pe Baba Novac este motiv de scandal de aproape 20 de ani. Proprietarii adună deşeuri pe care le depozitează în curte, iar vecinii au depus numeroase plângeri deranjaţi de miros, dar şi de invazia de şobolani. Acum zece ani autorităţile au intervenit şi au curăţat zona, dar proprietarii locuinţei nu au renunţat la obiceiului lor şi curtea s-a umplut rapid de gunoaie.
