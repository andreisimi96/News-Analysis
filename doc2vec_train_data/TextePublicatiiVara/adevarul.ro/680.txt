1 iunie 2018, 09:47
Candidatul socialist Ion Ceban susţine că, odată ce va accede în funcţia de primar al Capitalei, va dispune efectuarea unui audit al tuturor direcţiilor şi întreprinderilor subordonate Primăriei, după care va fi elaborată o nouă structură a instituţiei. El afirmă că toţi funcţionarii municipali suspectaţi de corupţie vor fi verificaţi de organele competente, iar pe durata anchetei vor fi suspendaţi din funcţie sau concediaţi, transmite IPN.
Alegeri Chişinău. Andrei Năstase: Voi elimina din instituţiile Primări...
Ion Ceban promite implementarea unei structuri organizatorice noi, cu un grad sporit de eficienţă. Potrivit lui, fiecare direcţie a Primăriei va fi obligată să publice planurile de lucru şi să raporteze public despre implementarea acestora, cel puţin o dată pe lună sau la sfârşitul fiecărei etape.
Toate deciziile la Primărie vor fi adoptate transparent. Acestea vor fi publicate pe pagina instituţiei şi pe panourile de informare. De asemenea, va fi revizuită funcţionalitatea site-ului Primăriei. Informaţia va fi plasată în trei limbi: de stat, rusă şi engleză. Toate transcrierile şedinţelor Consiliului municipal, care se află la secretariat, vor fi publicate online, împreună cu arhivele video. Toate documentele curente şi de arhivă ale Primăriei vor fi digitalizate într-o arhivă unică online pe pagina Primăriei.
Candidatul PSRM promite că va fi iniţiată crearea unui singur centru pentru furnizarea de servicii municipale, care va funcţiona după principiul: „ghişeul unic”. Astfel, o persoană care a depus o cerere la Primărie sau la Pretură va putea să o urmărească în cadrul direcţiilor. Se vor pune în aplicare termene-limită de examinare pentru fiecare petiţie şi cerere.
Potrivit lui Ion Ceban, cele mai importante probleme sociale vor fi realizate în coordonare strânsă cu societatea civilă. Până la începutul lunii octombrie 2018, vor fi create consiliile de experţi în diferite domenii ale vieţii capitalei. Acesta mai promite că în fiecare lună se vor desfăşura şedinţe în teritoriu, cu participarea primarului de Chişinău, pretorilor de sector şi primarilor din suburbii.
În oferta electorală a candidatului PSRM se mai menţionează că vor fi numiţi administratori competenţi, care vor avea în sarcină controlul executării bugetului în timp util şi calitativ. Funcţionarii vinovaţi de neexecutarea sau întârzierea executării bugetului vor fi concediaţi. La fel, vor fi furnizate cu regularitate rapoartele privind execuţia bugetelor de către fiecare direcţie a primărie. Informaţii vor fi publice.
