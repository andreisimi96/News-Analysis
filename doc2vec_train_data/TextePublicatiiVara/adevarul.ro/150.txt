28 mai 2018, 07:37
Agresoarea a primit nota 2 la purtare, a fost mutată disciplinar într-o altă clasă şi va fi obligată, împreună cu familia sa, să participe la şedinţe de consiliere până la sfârşitul acestui an şcolar şi întreg anul viitor.
Cazul elevei de la Liceul ”Iordache Golescu”, din Găeşti, care îşi loveşte şi jigneşte o colegă de clasă nu a rămas fără urmări. Victima este o fată cu cerinţe educaţionale speciale.
Conducerea Liceului Tehnologic ”Iordache Golescu” a demarat de urgenţă o anchetă şi a convocat o şedinţă a consiliului de administraţie, în cadrul căreia cazul a fost analizat şi dezbătut. 
Agresoarea a primit nota 2 la purtare, a fost mutată disciplinar într-o altă clasă şi va fi obligată, împreună cu familia sa, să participe la şedinţe de consiliere până la sfârşitul acestui an şcolar şi întreg anul viitor.
Măsuri dure au fost dispuse şi pentru cei care au asistat la scenele cumplite, întrucât, în loc să intervină, au instigat la violenţă. Astfel, elevul care a filmat de pe margine a primit nota 3 la purtare şi va participa la consiliere psihologică. Alţi şase colegi implicaţi, patru băieţi şi două fete, care au instigat la violenţă, au luat nota 4 la purtare şi vor fi obligaţi să participe şi ei la şedinţe de consiliere psihologică.
De asemenea, Poliţia Găeşti s-a autosesizat şi a întocmit dosar penal pentru loviri sau alte violenţe , urmând să cerceteze circumstanţele producerii faptei.
Conducerea inspectoratului şcolar a precizat că cele două eleve riscă scăderea notei la purtare, însă trebuie înlăturată cauza pentru care elevii se bat, pentru că mulţi provin din familii dezorganizate.
''Este important nu le dăm noi sancţiuni ci trebuie să înlăturăm cauzele comportamentului său. Elevii care se poartă aşa provin din familii defavorizate, cu părinţii plecaţi în străinătate. Vorbim de acest aspect atât la Pucioasa, cât şi la Găeşti. Am văzut imaginile. Deja am identificat elevele, culmea e că eleva agresivă nu a avut probleme până acum sau manifestări de genul acesta. Fata agresată e o fată cu cerinţe educative speciale, care era în program de consiliere. De acum, intră şi cealaltă în program de consiliere psihologică cu psihologul şcolii", a declarat inspectorul şcolar general al ISJ Dâmboviţa, prof. Sorin Ion.
Fiind integrată în învăţământul obligatoriu, până în clasa a X-a, eleva bătăuşă nu poate fi exmatriculată.
