29 mai 2018, 09:45
Cladirile din centrul istoric se reabiliteaza Foto-Facebook
Opt clădiri cu valoare cultural-arhitecturală din centrul istoric al oraşului Oradea, printre care şi Casa Fuchsl, vor intra în reabilitare. Au fost aprobaţi indicatorii tehnico-economici, municipalitatea estimând că lucrările vor fi gata până la finalul anului viitor.
VIDEO Videoclipul care promovează unul dintre cele mai frumoase judeţe...
Opt dintre proiectele de hotărâre aprobate în şedinţa ordinară a Consiliului Local Oradea s-au referit la reabilitarea faţadelor unor clădiri situate în centrul istoric al municipiului. Cinci dintre imobile sunt situate pe strada Republicii: pentru cel de la nr. 7, valoarea totală estimată a investiţiei este de 2 milioane lei fără TVA; pentru imobilul situat pe str. Republicii nr. 15, lucrările sunt estimate la 1,6 milioane lei fără TVA; pentru imobilul situat pe str. Republicii nr. 21, sunt prevăzute lucrări în valoare totală de 494.414,80 lei fără TVA; pentru imobilul situat pe str. Republicii nr. 14, valoarea totală a investiţiei este de 1 milion lei fără TVA; pentru clădirea de la nr. 17-19, investiţia este estimată la 895.344,35 lei fără TVA. Pe strada Iosif Vulcan va intra în reabilitare clădirea de la nr. 14 (892.049,44 lei fără TVA).
Un alt imobil pentru care au fost aprobaţi indicatorii tehnico-economici este situat pe strada Vasile Alecsandri la nr. 8-10. Clădirea care purta denumirea de Hanul „Arborele Verde” datează din 1760, fiind modificată şi extinsă de mai multe ori.Valoarea totală a investiţiei este de 1.982.449,38 lei fără TVA.
În ceea ce priveşte Casa Fuchsl, situată pe str. Independenţei nr. 11-13, aceasta este compusă din două clădiri distincte, construită pe două parcele cadastrale. Valoarea totală a investiţiei este de 2,8 milioane lei fără TVA.
La toate aceste imobile, lucrările de reabilitare constau în: repararea faţadelor, reparaţii locale la elementele şarpantei, schimbarea învelitorilor, reparaţii la streşini, înlocuiri jgheaburi şi burlane, refacerea tencuielilor şi zugrăvelilor exterioare, repararea şi restaurarea tâmplăriilor exterioare de la locuinţe şi accesele în clădire, înlocuirea tâmplăriilor de la vitrinele comerciale, unde este cazul. Durata execuţiei lucrărilor este de 12 luni.
„Cu acest pachet de clădiri mai rămân aproximativ cinci clădiri în tot centrul istoric care nu arată bine”, a anunţat primarul Ilie Bolojan.
Cele cinci clădiri nominalizate de edil sunt: fosta Policlinică, fostul Hotel Parc, sediul Filarmonicii, clădirea în care funcţionează Butoiul de Aur, iar în Piaţa Unirii, clădirea de pe colţ, Iuliu Maniu colţ cu Avram Iancu.
 „Cu aceste lucrări eu cred că putem ajunge ca, la sfârşitul anului viitor, aproape toate clădirile din centrul istoric al Oradiei să fie finalizate”, a menţionat Bolojan.
Alte clădiri importante care urmează să fie reabilitate sunt clădirea Primăriei Municipiului Oradea, Liceul Eminescu, bastioanele din Cetatea Oradea şi sala de evenimente de sub pasajul Vulturul Negru.
 „Problema majoră pe care o avem astăzi este că nu mai avem firme şi oameni specializaţi pentru astfel de proiecte, întrucât piaţa Oradiei s-a dezvoltat destul de mult, dar firmele cu oameni cu atestate, specializaţi pe reabilitări de faţade, din păcate, nu s-au dezvoltat în ritmul în care am reabilita faţadele. E o piaţă de lucru destul de mare în Oradea şi eu sper să vină companii şi din alte localităţi, inclusiv din Ungaria, care sunt specializate în astfel de lucrări”, a declarat Ilie Bolojan.
