7 iunie 2018, 12:06
Alexander Nix FOTO EPA-EFE
Alexander Nix, fostul director general al companiei de consultanţă Cambridge Analytica, care a intrat în atenţia presei internaţionale pentru practicile dubioase folosite în atingerea scopurilor clienţilor săi, între care preşedintele american Donald Trump, a recunoscut miercuri, într-o nouă audiere în Parlamentul britanic, că a primit date de la psihologul Aleksandr Kogan.
Urmările Cambridge Analytica: hackerii fură date personale folosindu-s...
Fostul director al Cambridge Analytica, care a intrat în faliment în urma scandalurilor apărute din cauza practicilor sale neloiale, şi-a contrazis o mărturie anterioară, spunând de această dată că a primit date de la Aleksandr Kogan, creatorul unei aplicaţii de colectare a datelor utilizatorilor de Facebook, transmite Reuters.
„Desigur, răspunsul la această întrebare ar fi trebuit să fie «da»“, a recunoscut Alexander Nix în faţa Parlamentului britanic.
El şi-a apărat mărturia anterioară afirmând că a crezut că este întrebat dacă fosta sa companie încă deţine datele furnizate de Kogan. Potrivit lui, Cambridge Analytica a şters datele.
„Am avut în vedere dacă încă mai păstrăm datele. Cu siguranţă nu am avut intenţia să induc în eroare comisia“, a spus el.
Întrebat despre o înregistrare secretă, difuzată de Channel 4 în martie, în care spunea că o campanie online a Cambridge Analytica a jucat un rol decisiv în victoria lui Donald Trump în ultimul scrutin prezidenţial din Statele Unite, Nix a prezentat scuze pentru aceste declaraţii, susţinând că a exagerat pentru a atrage un potenţial client.
Cambridge Analytica este acuzată că a folosit datele a 87 de milioane de utilizatori ai Facebook în scopuri de maniuplare. Însă compania susţine că nu a utilizat aceste date, obţinute printr-o aplicaţie de teste psihologice, în campania prezidenţială a lui Donald Trump.
Pe de altă parte, Alexander Nix şi-a prezentat fosta companie drept o victimă a „presei globale liberale“.
La 2 mai, Cambridge Analytica şi-a anunţat încetarea activităţii şi declanşarea procedurii de faliment.
În urma declanşării procedurii de faliment, Nix a fost acuzat că a plecat cu 8 milioane de dolari din cadrul companiei.
