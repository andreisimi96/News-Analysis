26 mai 2018, 13:13
Preşedintele columbian Juan Manuel Santos FOTO AFP
Columbia va deveni, săptămâna viitoare, primul „partener mondial“ al NATO din America Latină, a anunţat vineri preşedintele acestei ţări, Juan Manuel Santos, citat de agenţia de presă Belga.
China îşi mută ambasada din Columbia în casa unui fost asociat al lui ...
„Vom oficializa la Bruxelles săptămâna viitoare - iar acest lucru este foarte important - intrarea Columbiei în NATO în calitate de partener mondial. Vom fi singura ţară din America Latină care beneficiază de acest privilegiu“, a declarat preşedintele columbian într-o alocuţiune televizată.
Santos, laureat cu Premiul Nobel pentru Pace 2016 pentru eforturile depuse în vederea încheierii războiului civil din ţara sa, afectată de aproape o jumătate de secol de lupte între gherile şi armată, a afirmat că această aderare „va ameliora imaginea Columbiei“ şi „îi va permite să joace un rol mai important pe scena internaţională“.
Statutul de partener mondial nu va însemna automat participarea Columbiei la operaţiunile militare ale NATO.
Ceilalţi parteneri mondiali ai NATO sunt Afganistanul, Australia, Irakul, Japonia, Coreea de Sud, Mongolia, Noua Zeelandă şi Pakistanul.
Accederea Columbiei la statutul de partener mondial al NATO are loc în urma semnării unui acord de cooperare în decembrie 2016.
0 (0 voturi)
