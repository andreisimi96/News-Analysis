6 iunie 2018, 18:27
Catherine Healy FOTO BBC
Catherine Healy, o fostă prostituată în vârstă de 62 de ani, a fost înnobilată pentru acţiunile sale în favoarea celor care lucrează în industria sexului, relatează CNews.
Femeia a fost inclusă în Ordinul de Merit al Noii Zeelande şi a primit titlul de „dame“.
„Am fost surprinsă când mi l-au dat“, a declarat Catherine Healy pentru BBC.
„Sunt şocată. Nu mi-am imaginat că aşa ceva ar fi posibil“, a adăugat ea.
Catherine Healy este o fostă profesoară şi prostituată din Noua Zeelandă. Ea a pus bazele asociaţiei New Zealand Prostitutes Collective în 1987 şi s-a remarcat cu activitatea depusă pentru adoptarea unei legi, în 2003, cu privire la reglementarea muncii în industria sexului. Această lege permite în special accesul la protecţie socială şi la serviciul de sănătate.
În pofida recompensei primite, femeia este de părere că „stigmatele legate de prostituţiei încă persistă“.
Activista a primit această recompensă în cadrul unor ceremonii legate de aniversarea reginei Elisabeta a II-a a Marii Britanii, care este suverană şi asupra Noii Zeelande, membră a Commonwealth-ului.
