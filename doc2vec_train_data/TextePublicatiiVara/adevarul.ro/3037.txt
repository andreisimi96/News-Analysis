13 iunie 2018, 17:18
Şefa diplomaţiei europene, Federica Mogherini Foto: EPA
Comisia Europeană a propus miercuri alocarea, în viitorul cadru financiar multianual 2021-2027, a 13 miliarde de euro pentru cercetare-dezvoltare în domeniul militar.
Potrivit unui comunicat al Comisiei, „noul Fond european de apărare în valoare de 13 miliarde de euro va aloca 4,1 miliarde de euro pentru finanţarea directă a unor proiecte de cercetare competitive şi colaborative, în special prin intermediul granturilor“. 
Comunicatul precizează că, „dincolo de faza de cercetare, suma de 8,9 miliarde de euro va fi pusă la dispoziţie pentru a completa investiţiile statelor membre prin cofinanţarea costurilor pentru dezvoltarea de prototipuri şi pentru respectarea cerinţelor ulterioare de certificare şi testare“. 
Fondul va situa UE printre primii 4 investitori în cercetarea şi tehnologia în domeniul apărării din Europa şi va acţiona ca un catalizator pentru o bază industrială şi ştiinţifică inovatoare şi competitivă.
„În ultimii ani, Uniunea Europeană a luat, în materie de securitate şi apărare, o serie de măsuri care păreau de neimaginat în trecut. Acum putem să sprijinim cercetarea şi cooperarea în vederea dezvoltării de capabilităţi de apărare. Suntem în curs de adoptarea a unor măsuri menite să faciliteze deplasarea rapidă a forţelor armate ale statelor membre pe teritoriul european. Mai mult, cu sprijinul Comisiei, am propus instituirea unui Instrument european pentru pace, care va îmbunătăţi finanţarea operaţiunilor militare ale UE şi sprijinul acordat acţiunilor desfăşurate de partenerii noştri“, a declarat şefa diplomaţiei europene, Federica Mogherini.
Comisia a prezentat prima versiune a Fondului european pentru apărare în iunie 2017, care a permis testarea cooperării în domeniul apărării la nivelul UE prin intermediul Acţiunii pregătitoare privind cercetarea în domeniul apărării (PADR) pentru perioada 2017-2019 şi al programului european de dezvoltare industrială în domeniul apărării (EDIDP) pentru perioada 2019-2020. 
Fondul european de apărare va veni în completarea altor programe ale UE, în special a bugetului de 6,5 miliarde de euro alocat Mecanismului pentru interconectarea Europei pentru consolidarea infrastructurilor de transport strategice ale UE cu scopul de a le adapta la mobilitatea militară, precum şi a noului program pentru cercetare şi inovare, intitulat Orizont Europa, în valoare de 100 de miliarde de euro.
Propunerea Comisiei trebuie aprobată de Parlamentul European şi de statele membre, un proces care este, de obicei, lung şi chiar anevoios.
