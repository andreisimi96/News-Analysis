Simona Halep şi-a făcut un obicei din a opri parcursul lui Angelique Kerber (12 WTA) la turneele de Grand Slam. La Australian Open, a scos-o în semifinale, iar la French Open în sferturi.
VIDEO Simona Halep, aplaudată de Kerber după o lovitură incredibilă
Simona Halep a adunat patru ore şi 18 minute pe teren în ultimele două întâlniri pe care le-a avut cu Angelique Kerber, însă, de fiecare dată, a reuşit să obţină victoria în decisiv.
Dacă la Melbourne, partida a fost extrem de strânsă, astăzi, în schimb, de la 4-0 pentru jucătoarea din Germania în primul set, Simona a trecut în controlul meciului şi, la un moment dat, putea câştiga chiar şi în minimum de seturi.
Kerber a simţit şi ea superioritatea adversarei din teren şi, potrivit Digi Sport, a recunoscut că Halep a meritat victoria.
„Spre finalul partidei, a fost mai agresivă decât mine şi cred că acest lucru a fost cheia duelului de azi. Am dat tot ce am avut mai bun. Cred că nu puteam face mai mult. Una peste alta, cred că n-a fost un sezon de zgură prea slab pentru mine în acest an“, a afirmat Kerber.
