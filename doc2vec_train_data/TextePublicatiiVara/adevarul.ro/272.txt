28 mai 2018, 19:46
Fiul lui Bashar al Assad va concura la Olimpiada de Matematică de la Cluj. FOTO: EPA
Hafez al – Assad, fiul preşedintelui Siriei, Bashar al – Assad, se va număra printre participanţii la Olimpiada Internaţională de Matematică de la Cluj-Napoca, conform unor surse locale. Olimpiada va fi o adevărată provocare logistică având în vedere că în capitala Ardealului se vor deplasa şi echipe din Israel, SUA şi Coreea de Sud.
Sarmizegetusa Regia ocupată de români din toate colţurile ţării. Câţi ...
Cea de-a 59 ediţie a Olimpiadei Internaţionale de Matematică, care va avea loc la Cluj-Napoca între 3 şi 14 iulie, va reuni la Cluj cei mai buni tineri matematicieni ai lumii. Peste 100 de ţări şi-au anunţat participarea până în acest moment. Surse locale au precizat pentru „Adevărul” că din echipa Siriei va face parte şi  Hafez al – Assad, fiul preşedintelui Siriei, Bashar al – Assad. Aceleaşi surse au susţinut că se vor lua măsuri speciale de securitate mai ales că alături de echipa Siriei, la eveniment vor participa şi echipele Israelului şi ale Statelor Unite ale Americii. Locul de desfăşurare al concursului, Sala Polivalentă şi hotelurile unde sunt cazaţi concurenţii vor beneficia de o securitate specială. 
600 de elevi din toată lumea
Evenimentul va reuni peste 600 de elevi din peste 100 de ţări, fiecare stat fiind reprezentat de o echipă formată din maximum şase elevi şi însoţită de cel puţin doi profesori matematicieni. Probele de concurs vor avea loc în zilele de 9 şi 10 iulie la Sala Polivalentă. Prestigioasa competiţie a fost lansată de România în 1959, la iniţiativa profesorului Tiberiu Roman, secretar general al Societăţii de Ştiinţe Matematice. Primele două ediţii s-au
desfăşurat la Braşov şi Sinaia, reunind exclusiv ţări din fostul bloc comunist. În 1969 a participat şi prima ţară occidentală, iar după 1970 mai multe state vestice au devenit membre ale OIM. România deţine recordul de organizări, fiind gazdă în 1969, 1979 şi 1999. România şi Bulgaria sunt singurele ţări cu prezenţă neântreruptă la acest concurs, iar într-un clasament neoficial pe medalii, România se clasează pe locul trei.
