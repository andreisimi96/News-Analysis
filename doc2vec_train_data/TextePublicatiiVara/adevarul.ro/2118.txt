Ilan Laufer revine. Fostul ministru şi-a făcut fundaţie pentru susţinerea afacerilor româneşti în SUA
8 iunie 2018, 14:20
Ilan Laufer FOTO gov.ro
Fostul ministru pentru Mediul de Afaceri, Ilan Laufer, şi-a înfiinţat o fundaţie cu numele său cu care vrea să finanţeze şi să trimită cel puţin 10.000 de întreprinderi româneşti pe an către SUA, prin programul „Smart Start USA”.
Ilan Laufer se laudă cu realizările sale: „apariţia la postul FOX News...
„Smart Start USA urmăreşte finanţarea şi facilitarea accesului unui număr de cel puţin 10.000 de IMM-uri şi antreprenori din România pe piaţa Statelor Unite ale Americii, anual. Programul are menirea să consolideze parteneriatul strategic dintre România şi SUA, mai ales dimensiunea economică a acestuia, dar şi cea culturală, socială şi educaţională”, arată un comunicat transmis de Fundaţia Laufer.
Lansarea programului „Smart Start USA” va avea loc luni, 11 iunie, printr-o conferinţă găzduită de Camera de Comerţ şi Industrie a României. „Au confirmat prezenţa membri ai guvernului, reprezentanţi ai mediului de afaceri, companii de renume partenere la eveniment, precum şi reprezentanţi ai Departamentului de Comerţ din cadrul Ambasadei SUA la Bucureşti”, mai transmite Fundaţia.
Ilan Laufer a fost ministru pentru Mediul de Afaceri din iunie 2017 până în ianuarie 2018, când el a fost înlocuit odată cu schimbarea Guvernului Grindeanu cu Guvernul Tudose.
Ilan Laufer s-a lăudat, la finalul mandatului său, cu unul din proiectele pe care le-a implementat: Programul Start-Up Nation, pe care l-a caracterizat drept „cel mai important program dedicat întreprinzătorilor, cu peste 19.000 de aplicanţi şi peste 8400 de beneficiari; din 1000 de dosare depuse, până astăzi (ianuarie 2018, n.r.), la decont au fost plătite aproximativ 450, restul urmând a fi plătite în următoarele zile după efectuarea certificărilor. Adăugăm, aici, şi restul programelor derulate de minister, venite să sprijine mediul de afaceri”.
Cu toate acestea, până în luna martie, doar 23 de plăţi a câte 200.000 lei au fost efectuate în contul ediţiei de anul trecut a programului, spunea recent, pentru Agerpres, Radu Oprea, actualul ministru pentru Mediul de Afaceri, Comerţ şi Antreprenoriat. Restul, până la 600 milioane lei, sunt în conturile de tranzit ale instituţiilor partenere, scrie profit.ro.
Anul acesta, Programul Start-Up Nation are un buget de 2 miliarde de lei, pentru a finanţa 10.000 de proiecte. El va începe însă abia după ce vor fi efectuate majoritatea plăţilor aferente ediţiei de anul trecut.
