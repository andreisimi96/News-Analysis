Ocean Fish, firma acuzată că vinde hering la preţ de somon, a transmis un punct de vedere oficial în care îşi cere scuze clienţilor şi colaboratorilor şi explică confuzia creată.
Reprezentanţii Comisariatului Judeţean pentru Protecţia Consumatorului Constanţa au efectuat un control la magazinele Mega Image la 5 iunie 2018, descoperind mai multe nereguli. Spre exemplu, l a raft erau expuse produse etichetate „salmon“ care conţineau, în realitate, file de hering.
„Produsul conţine hering lăsat la dezgheţare, moment în care acesta absoarbe o mare cantitate de apă, iar deasupra este vărsat potenţiatorul de gust de somon. Ţin să avertizez, încă o dată consumatorul, să citească eticheta cu mare atenţie. Chiar dacă pe eticheta produsului scrie cuvântul «salmon», pe eticheta magazinului apare foarte clar denumirea: «somon», a precizat Horia Constantinescu, şeful Comisariatului Judeţean pentru Protecţia Consumatorilor. 
În replică, firma Ocean Fish, care a comercializat produsul, vine cu completări. Vă redăm integral punctul de vedere al companiei: 
„Referitor la situaţia apărută în spaţiul public legată de produsul MATIAS SALMON, avem de făcut următoarele precizări : 
În primul rând, ne cerem scuze consumatorilor, clienţilor şi partenerilor noştri. Situaţia a apărut datorită unui rebranding în care am eliminat exprimarea ”file de hering” din denumirea produsului din Gama OCEAN FISH MATIAS, aşa cum se poate observa în pozele ataşate. Ne asumăm eroarea, produsul a fost retras şi etichetele vor fi înlocuite. 
În al doilea rând, produsul MATIAS este realizat după o reţetă olandeză, care presupune file de hering pregătit în diferite moduri. Compania noastră a comercializat acest produs în ultimii 20 ani şi a păstrat reţeta neschimbată în toată această perioadă. Singura modificare, cea care a şi creat această confuzie, constă în eliminarea exprimării ”file de hering” de pe etichetă (in Luna Mai 2018).
De asemenea, în secţiunea de ingrediente, se poate observa reţeta produsului MATIAS SALMON. Fileul de hering combinat cu un agent de maturare (conservanţi) reproduce gustul fin de somon şi nicidecum nu îl transformă în somon, eticheta produsului arătând clar reţeta ce stă la baza acestui produs: Matias salmon (avem ingredientele clare chiar pe fata ambalajului). Din gama MATIAS fac parte următoarele produse Ocean Fish MATIAS salmon, MATIAS salmon afumat MATIAS usturoi MATIAS clasic MATIAS gogoşari, MATIAS afumat MATIAS condimente. Repet : Produsul este acelaşi pe care dumneavoastră l-aţi văzut în magazine şi l-aţi consumat în ultimii 20 ani. 
Nu există nicio legătura între produsul MATIAS SALMON şi produsul SOMON AFUMAT. Sunt specii diferite de peşti şi, implicit, produse diferite. Compania noastră nu şi-a propus nicio secundă să păcălească consumatorul, oferind hering în loc de somon. 
Reamintim ca aceasta Gama OCEAN FISH MATIAS este comercializata clienţilor noştri din Retail, Piata traditionala sau in Magazinele proprii, ca file de hering si nicidecum altfel. Ne cerem scuze consumatorilor pentru confuzia creata. Suntem o fabrică certificată IFS (Internaţional Food Standard). Acest standard generează astfel cel mai înalt nivel al calităţii şi al transparenţei în întreg lanţul alimentar de furnizare a produselor iar prioritatea companiei noastre este satisfacţia clienţilor“.
