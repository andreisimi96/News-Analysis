Imagine de la locul accidentului de pe strada Traian din Galaţi FOTO GSDG/Facebook
Martorii spun că şoferul de 23 de ani, aflat la volanul microbuzului care a izbit în plin victima, nu a schiţat nici cel mai mic gest de a reduce viteza în apropierea trecerii de pietoni, deşi legea îl obliga să nu circule cu mai mult de 30 de kilometri de oră în zona respectivă.
O importantă stradă din Galaţi se închide până în septembrie, pentru m...
Accident rutier grav, miercuri dimineaţă, pe strada Traian din Galaţi, în zona benzinăriei DS Tofan. O femeie în vârstă de 50 de ani, care traversa regulamentar strada, pe marcajul pietonal, a fost lovită în plin de un microbuz marca Mercedes, condus de un şofer de doar 23 de ani.
În urma impactului, femeia a fost grav rănită şi, după ce i s-au acordat îngrijirile de urgenţă la locul impactului, a fost transportată la spital cu o ambulanţă SMURD.
„În caz a fost deschis un dosar penal pentru vătămare corporală din culpă. Şoferul autoutilitarei implicată în accident, un bărbat de 23 de ani, din Valea Mărului, a fost testat pentru alcool, iar rezultatul a fost negativ. Victima este internată în spital, unde primeşte îngrijiri de specialitate. În urma cercetărilor la faţa locului s-a stabilit că femeia traversa pe trecerea de pietoni”, a precizat Poliţia Galaţi.
Interesant este că martorii la incident spun că şoferul a încălcat prevederea legală care stabileşte că în interiorul localităţilor, în zona trecerilor de pietoni nesemaforizate, viteza de deplasare a maşinilor nu trebuie să depăşească 30 de kilometri la oră (chiar dacă pentru porţiunea respetivă de stradă, dintre Bariera Traian şi Metro, există indicatoare care permit o viteză maximă de 70 de kilometri la oră).
„A dat peste ea fără să ezite, domnule. Era un copil la volan. Nu cred că avea 20 de ani. Conducea cu vreo 70 şi ceva la oră, cred, deşi trebuie să aibă 30 la oră după lege. E trecere de pietoni nesemaforizată şi este şi benzinăria aia aici, deci există risc”, a spus unul dintre martorii la incident.
Potrivit statisticilor Poliţiei Rutiere, neacordarea de prioritate pietonilor se află pe locul 4 în topul cauzelor generatoare de accidente, anul acesta. Pe primele trei locuri se situează, în ordine, traversările neregulamentare, neacordarea de prioritate vehiculelor şi viteza neadaptată.
