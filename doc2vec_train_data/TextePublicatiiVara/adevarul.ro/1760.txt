Sara Biasini, fiica actriţei Romy Schneider s-a arătat scandalizată de filmul care o portretizează pe mama ei FOTO Guliver/Getty Images
Fiica actriţei Romy Schneider s-a declarat „scandalizată“ de un film consacrat mamei sale, „Trois jours à Quiberon“, care va fi lansat în curând în cinematografele franceze, pentru că ar conţine „insinuări total mincinoase“, relatează AFP, citat de News.ro.
INTERVIU Corina Dănilă: „O săptămână am rămas blocată în Valea Jiului,...
Sarah Biasini (40 de ani), fiica actriţei Romy Schneider, e de părere că filmul „Trois jours à Quiberon/ Trei zile la Quiberon“, care urmează să fie lansat în cinematografele franceze pe 13 iunie, este unul „complet fals“ şi conţine „supoziţii mincinoase“ despre mama sa. 
„Am fost foarte şocată mai ales că sunt de părere că oamenii care vor merge să vadă acest film nu vor vedea un film despre mama. Nu vor vedea un film despre Romy Schneider. Este complet fals. Filmul conţine multe insinuări şi supoziţii mincinoase“, a afirmat Sarah Biasini, scrie News.ro. 
„Trois jours à Quiberon/ Trei zile la Quiberon“, proiectat în competiţia Festivalului de la Berlin şi deja pe ecrane din aprilie în Germania, povesteşte un episod care a avut loc spre finalul vieţii lui Romy Schneider: un interviu acordat în 1981 de actriţă unui jurnalist german al revistei Stern, însoţit de fotograf, pe când era la tratament în localitatea Quiberon din Franţa. 
Alain Delon şi Romy Schneider FOTO Guliver/Getty Images
Această ficţiune, inspirată de fapte reale, o înfăţişează pe Romy Schneider nefericită şi excesivă, într-un moment dificil din viaţa sa, după ce se despărţise de soţul ei, Daniel Biasini, tatăl lui Sarah. 
Actriţa din „Sissi“ şi „Les Choses de la vie“, care a murit în 1982, este arătată ca suferind de o dependenţă de medicamente şi alcool, încercând să se vindece la Quiberon, o viziune despre mama sa pe care Sarah Biasini o contest, subliniind faptul că mama ei nu a fost niciodată alcoolică. 
„Ea mergea în fiecare an la Quiberon, dar pentru a-şi face talasoterapie, pentru a pierde kilogramele în plus, ca multe actriţe. Era o obişnuinţă. Nu era un centru de dizintoxicare“, susţine Sarah Biasini, care s-a declarat „scandalizată“ că a văzut în film „referiri la alcool constante, de la prima scenă“. 
„Vor să facă bani pe seama minciunilor“
„Este cel mai grav lucru, după părerea mea, este înfăţişată ca o alcoolică. Dacă întrebaţi orice regizor sau actor cu care a lucrat, nimeni nu vă va spune vreodată că avea probleme cu băutura“, a spus ea. „A fost cu rea intenţie. Au vrut să o denigreze“, a estimat Sarah Biasini, născută în 1977 şi ea însăşi actriţă. „Reclam mai ales oamenii care nu încetează să facă bani pe seama minciunilor“. 
În dosarul de presă, regizoarea franco-iraniană Emily Atef a arătat că a vrut să păstreze anumite pasaje din interviul pentru Stern în filmul ei, iar pe altele le-a scris. „Aveam nevoie de această libertate în raport cu evenimentele reale pentru a ajunge la adevărul despre personaj“, a firmat ea.
Romy Schneider (n. 23 septembrie 1938, Viena - d. 29 mai 1982, Paris; se numea de fapt Rosemarie Magdalena Albach) a fost o actriţă franco-germană. În anul 1953, în timp ce locuia la Viena, a jucat rolul împărătesei Sisi, rol cu care a devenit renumită în Germania şi Austria. Între anii 1962 - 1963 a trăit la Paris. A jucat în câteva filme la Hollywood. În timpul primei căsătorii a trăit în Berlin, după care s-a mutat din nou la Paris.
Romy Schneider în 1964 FOTO Guliver/Getty Images
