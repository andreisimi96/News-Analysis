Între 30 şi 40 de români stăteau înainte la coadă, într-o zi, pentru a merge să lucreze în Marea Britanie, iar acum abia dacă mai vin o mână de oameni, se plâng companiile de recrutare, arată BBC, într-un reportaj despre problemele cu care se confruntă britanicii pentru a aduce muncitori la cules de căpşuni.
Căpşunii din judeţul Satu Mare riscă să se strice pe câmp din cauza li...
Numărul persoanelor care doresc să lucreze în Marea Britanie a scăzut drastic după Brexit, spune Estera Amesz, de la Agenţia de Recrutare şi Management stabilită în comitatul Kent, din Anglia. O problemă-cheie a fost scăderea valorii lirei. De asemenea, problemele sunt puse şi pe seama nesiguranţei. Oamenii nu sunt siguri ce documente au nevoie acum, mai spune Estera Amesz.
Nouăzeci şi nouă la sută din lucrătorii sezonieri din fermele britanice provin din Europa de Est. Două treimi dintre aceştia provin din România şi Bulgaria.
Agenţia de Recrutare şi Management din Kent are un birou şi în Romania, de unde furnizează forţă de muncă pentru 80 de cultivatori din Marea Britanie.
În următoarele câteva luni trebuie să găsească 4.000 de persoane pentru a merge la cules de căpşuni, zmeură şi, eventual, mere şi pere. Însă Agenţia se plângă că nu se află nici măcar pe aproape de a atinge această ţintă şi trebuie să îi sune pe fermieri să le spună că nu vor avea suficienţi culegători pentru ei.
„Luăm ce a rămas pe fundul butoiului”
„Obişnuiam să avem cozi în afara biroului nostru din Bucureşti. Câte treizeci până la 40 de persoane veneau pe zi, iar acum, într-o zi bună, vin o mână de oameni. Obişnuiam să luăm crème de la crème. Acum luăm ce a rămas pe fundul butoiului”, mai spune Amesz.
Compania făcea verificări în ceea ce priveşte cazierul persoanelor, iar candidaţii dau teste de dexteritate. Dar Amesz spune că acum compania sa a trebuit să mai lase din exigenţe.
Şi, în loc să vină oamenii la birourile companiei, acum compania trebuie să călătorească adânc în mediul rural românesc pentru a promova ideea de a merge la lucru în Marea Britanie.
Şi nu este cazul numai al acestei companii. Multe dintre agenţiile de recrutare avertizează că nu pot asigura numărul de lucrători necesari fermierilor britanici pentru a-şi culege fructele şi legumele. Peste jumătate dintre companiile de recrutare nu au reuşit să găsească forţa de muncă chiar şi în primele luni „liniştite” ale acestui an, spune Asociaţiei furnizorilor de forţă de muncă (ALP).           
Uniunea Naţională a Fermierilor din Marea Britanie informează că anul trecut a avut loc o scădere cu 17% a lucrătorilor sezonieri care vin în ţară. Acest lucru a dus la abandonarea unor producţii valoroase care pur şi simplu au fost lăsate să putrezească pe câmpuri.
Şi fermierilor din România le este greu
Producătorilor din România le este greu să găsească, de asemenea, culegători.
Directorul Centrului de Cercetare-Dezvoltare pentru Creşterea Fructelor din Iaşi, Gelu Corneanu, a declarat: „Este foarte dificil să găsim muncitori pentru recoltarea culturilor noastre, în principal pentru că sunt atraşi de alte ţări europene. Oamenii tind să meargă să recolteze usturoi în Spania, apoi recoltează cireşe în România şi apoi recoltează căpşuni în Grecia”.
