6 iunie 2018, 18:04
Foto: arhivă Adevărul
Un traficant de carne vie va executa patru ani de închisoare, după ce a fost găsit vinovat pentru că a sedus, răpit şi exploatat sexual mai multe tinere, alături de concubina sa.
Cum s-a lăsat păcălit un belgian şi i-a transferat 195.000 de euro pro...
Iulian Obreja, un traficant de carne vie cunoscut pentru sadismul cu care îşi trata victimele, şi-a retras, pe 5 iunie, cererea de revizuirea a sentinţei în cazul său pe motiv că nu a avut parte de un proces corect la prima judecată, după ce a fost condamnat definitiv la patru ani de închisoare cu executare pentru trafic de persoane.
Iulian Obreja şi concubina lui, Aristiţa Ali, îşi făcuseră un mod de viaţă din exploatarea sexuală a tinerelor fără prea multă carte. Cei doi  îşi racolau victimele din mediul rural, fiind vizate în special fetele care proveneau din familii dezorganizate şi care aveau copii în întreţinere.
Traficanţii de carne vie acţionau după un plan bine pus la punct. Pentru a le câştiga încrederea, la întâlnirile cu fetele venea iniţial doar Aristiţa Ali, iar ulterior intra în scenă Iulian Obreja, concubinul său, care răpea tinerele şi le obliga să se prostitueze. Iulian Obreja s-a folosit şi de reţeaua de socializare Facebook, unde se prezenta ca un bărbat dornic să se implice într-o relaţie serioasă.
Răpite şi deposedate de telefoanele mobile şi actele de identitate
O tânără a căzut în plasa ”loverboy-ului”, care la scurt timp după ce a cunoscut-o, a obligat-o să se prostitueze. Concubinii au pus la punct un sistem, prin care le transformaseră pe fete în simple sclave sexuale. După ce le răpea, Iulian Obreja le deposeda de telefoanele mobile şi actele de identitate, iar victimele aveau contact doar cu clienţii, care erau dirijaţi în locaţiile unde acestea erau obligate să se prostitueze de către Aristiţa Ali.
Una dintre victime, o tânără de 18 ani, a fost răpită pe când făcea autostopul pentru a ajunge la bunica ei. Ghinionul i-a scos în cale pe cei doi infractori, care au amăgit-o că o pot duce la destinaţie, pentru ca, odată urcată în maşină, adolescenta să se trezească sechestrată. A urmat un adevărat coşmar pentru fată, care a fost forţată să se prostitueze de nenumărate ori.
Când refuza să îşi vândă trupul, era bătută de Iulian Obreja şi ameninţată cu moartea. La un moment dat, cei doi concubini au discutat posibilitatea de a vinde pe adolescentă în străinătate pentru câteva mii de euro, dar fata i-a auzit şi, în disperare de cauză, a sărit pe geamul balconului.
Finalmente, cu ajutorul unui şofer de microbuz, victima a ajuns la familia sa, unde a povestit ce i s-a întâmplat. Pe 13 septembrie 2017, Iulian Obreja şi Aristiţa Ali au fost condamnaţi definitiv de Curtea de Apel Galaţi la câte patru ani de închisoare cu executare pentru trafic de persoane şi obligaţi să le plătească celor trei victime care i-au reclamat câte 20.000 de lei ca daune morale. 
