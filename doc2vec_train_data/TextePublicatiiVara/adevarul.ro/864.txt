Florian Coldea audiere la comisia de control SRI 13 februarie 2018 FOTO Inquam Photos / Octav Ganea
Vicepreşedintele Comisiei de control al SRI, Marian Cucşa, a afirmat că Serviciul Român de Informaţii trebuie să precizeze care au fost sumele cheltuite pe interceptări, în contextul în care fostul ofiţer SRI Daniel Dragomir a confirmat că o zi de filaj costa circa 3.000 de euro.
Manda: Ne menţinem părerea că putem să vorbim de 6 milioane de oameni ...
"Datele care apar în spaţiul public cu privire la interceptările efectuate de către Serviciul Român de Informaţii de-a lungul ultimilor 14 ani arată că ţara noastră a devenit un adevărat tărâm al făgăduinţei pentru serviciile de informaţii. Numărul impresionant de mandate de interceptare, precum şi costul aparaturii pentru interceptare, de care beneficiază SRI, confirmă amploarea luată de fenomenul ascultărilor telefoanelor. Practic, există date care să indice faptul că românii au plătit din banii lor sute de milioane, dacă nu miliarde, de euro pentru a fi ascultaţi. Cu siguranţă, românii au dreptul să ştie cu exactitate la cât s-au ridicat cheltuielile pentru interceptări. Orice român se întreabă în aceste condiţii dacă aceşti bani nu ar fi fost mai bine folosiţi pentru obiective economice sau sociale care sunt mai importante, precum autostrăzi, şcoli sau spitale", a declarat duminică deputatul ALDE, Marian Cucşa, într-un comunicat de presă.
Acesta a precizat că, la începutul anului, a apărut în spaţiul public o analiză comparativă potrivit căreia bugetul alocat SRI a fost mai mare decât al altor servicii de informaţii din Italia, Germania, Franţa sau Polonia.
"Aşa cum arătau cei de la România Curată, în luna martie, într-o analiză comparativă între Serviciul Român de Informaţii şi instituţiile similare din cele mai puternice 10 state din NATO, SRI are cel mai mare număr de angajaţi raportat la numărul de locuitori şi cel mai mare buget ca pondere din bugetul naţional, reuşind să cheltuiască mai mult decât serviciile omoloage din Germania, Franţa, Italia sau Polonia. (...) E normal ca în această situaţie să apară o serie de întrebări cu privire la modul în care SRI a acţionat şi sumele care au fost alocate de la bugetul de stat pentru ca românii să fie ascultaţi. Sunt întrebări fireşti, pentru că vedem că în România, prioritatea cheltuielilor bugetare a fost dată de interceptarea telefoanelor, adică de încălcarea drepturilor şi libertăţilor românilor. De aceea, în calitate de vicepreşedinte al Comisiei de control asupra activităţii SRI solicit lămuriri de la conducerea serviciului. Consider că românii au dreptul să ştie cum au fost folosiţi banii lor şi dacă le-au fost încălcate drepturile pe banii lor", a completat vice-preşedintele ALDE.
Vicepreşedintele Comisiei de control al SRI mai spune că nu se mai poate vorbi despre o justiţie în adevăratul sens al cuvântului, dacă drepturile şi libertăţile cetăţenilor sunt încălcate, ci despre un abuz al instituţiilor de forţă.
"Justiţia trebuie înfăptuită fără echivoc, dar totul trebuie făcut într-o logică democratică, de respect pentru drepturile şi libertăţile cetăţenilor. Nu există justiţie cu adevărat, dacă drepturile cetăţeanului sunt încălcate şi se permite instituirea abuzului ca practică obişnuită a instituţiilor de forţă. Suntem în situaţia de-a dreptul ridicolă în care românii plătesc pentru a fi ascultaţi, pentru ca drepturile să le fie încălcate. Având în vedere numărul mare de interceptări, oamenii nu trebuie să trăiască cu impresia că statul de drept, instituţiile de forţă oprimă cetăţenii, îi terorizează", a conchis Marian Cucşa.
Fostul ofiţer SRI Daniel Dragomir a confrmat, duminică, pe pagina sa de Facebook, că o zi de filaj la Serviciul Român de Informaţii (SRI) costă aproximativ 3.000 de euro, precizând că au fost cheltuite sume uriaşe pentru ca românii să fie urmăriţi.
Pe 31 mai, Serviciul Român de Informaţii a anunţat că numărul total de mandate de securitate naţională (iniţiale, prelungiri şi completări) solicitate de SRI în perioada 2004 - 2016 a fost de 28.784.
Pe de altă parte, preşedintele Comisiei parlamentare pentru controlul activităţii SRI, Claudiu Manda, a declarat că peste şase milioane de persoane au fost interceptate în perioada 2005 - 2016. 
