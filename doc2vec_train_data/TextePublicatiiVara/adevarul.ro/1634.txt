6 iunie 2018, 14:51
Andy Spade & Kate Spade
Creatoarea de modă Kate Spade, în vârstă de 55 de ani, a fost găsită fără viaţă în apartamentul ei din New York, iar poliţia suspectează că s-a sinucis. Aparent o poveste banală, însă cum a ajuns să se sinucidă femeia cu viaţa perfectă?
Kate Spade şi iubirea vieţii ei au construit un imperiu în valoare de 70 de milioane de dolari. Totul a început cu o geantă şi cuun vis.
Povestea de dragoste dintre Kate Spade şi soţul ei, Andy Spade, s-a înfiripat în urmă cu 30 de ani. S-au cunoscut în studenţie, când lucrau pentru acelaşi magazin, în anii '80. „Într-o zi a oprit maşina lângă mine şi s-a oferit să mă conducă acasă, am devenit mai întâi foarte buni prieteni. Apoi, totul a decurs cât se poate de natural”, povestea Kate în emisiunea How I Built This, în 2017. 
„Eram tânăr, aveam o maşină veche care nu pornea niciodată şi mă ofeream mai mereu să o duc acasă pe Kate. Am realizat că iubesc să o am în preajma mea. Aş merge cu Kate şi pe bicicletă, 15 mile...”, spunea Andy despre soţia lui, într-un interviu pentru Vanity Fair. 
S-au căsătorit în 1994, după ce Kate îşi lansase deja prima linie de genţi. Ea îşi construia un nume în industria modei, el devenea cunoscut în lumea publicităţii americane, câştigând premiu după premiu. 
Într-un apartament închiriat din New York, cuplul a decis să se dedice full-time noii afaceri, după prima colecţie care s-a vândut neaşteptat de bine. În 1996 Andy renunţa la job-ul lui în publicitate şi se dedica afacerii soţiei sale. 
„În 1996 şi 1997 vânzările s-au dublat, dar noi am trecut printr-o perioadă dificilă. Sediul firmei noastre era chiar în casa noastră, angajaţii veneau la 6 dimineaţa. Aveam aşa de multe cutii încăt ne făcusem o potecă între baie şi dormitor. Era cald, nu aveam aer condiţionat. Mi-am pus la bătaie toate economiile, prietenii mei îşi cumpăraseră case, eu îmi băgam toţi banii într-o afacere care nu îmi oferea vreo certitudine”, spunea Andy, citat de CNN Money.
În 2003, afacerea lor a luat amploare. Andy şi-a deschis propria linie masculină, iar Kate a început să scrie cărţi. 
În 2005 s-a născut şi rodul iubirii lor, Frances Beatrix, iar în 2007 şi-au vândut afacerea. „Niciodată n-am mai intrat într-un magazin Kate Spate de când am vândut compania”, spunea Kate într-un interviu pentru The New York Magazine. S-a dedicat complet creşterii fetiţei ei, căreia îi tăia mereu sandwich-ul în formă de inimă, ca o declaraţie de dragoste.
Cu timpul, însă, dragostea a apus.
Kate Spade a fost găsită spânzurată cu o eşarfă în apartamentul ei. Tabloidul Mirror UK titra bombastic: Kate Spade a fost depresivă pentru că Andy Spade i-a cerut divorţul. „Bea, te-am iubit întotdeauna. Nu este vina ta. Întreabă-l pe tati“, scria în biletul de adio, potrivit unor suse TMZ.
Un capitol colorat al modei a apus odată cu moartea lui Kate, femeia care aducea culoare în moda internaţională. „Creioanele ei colorate au dispărut pentru totdeauna“. 
