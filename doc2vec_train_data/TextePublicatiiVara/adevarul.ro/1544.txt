6 iunie 2018, 10:09
Direcţia de Sănătate Publică Buzău a solicitat Spitalului Judeţean de Urgenţă Buzău instituirea carantinei în zece secţii ale unităţii medicale, între care Pediatrie, Terapie Intensivă, Chirurgie Generală, Ortopedie. Măsura a fost dispusă din cauza numeroaselor cazuri de rujeolă înregistrate în ultimele săptămâni.
Potrivit reprezentanţilor DSP Buzău, din cauza numeroaselor cazuri de rujeolă înregistrate în judeţ în ultimele luni s-a trimis solicitare către Spitalul Judeţean de a se restricţiona accesul vizitatorilor în secţiile unde pacienţii sunt mai vulnerabili în faţa bolilor.
„Am primit o dispoziţie de la Direcţia de Sănătate Publică Buzău în care ni se indica, ni se recomanda interzicerea totală a unor vizite a aparţinătorilor în anumite secţii ca ATI, pediatrie, chirurgie generală,  urologie, ORL, oftalmologie, ortopedie, boli infecto-contagioase şi blocul materno-infantil şi cu restricţionarea vizitelor pe canalele de vizită afişate”, a declarat Luminiţa Turcu, directorul de îngrijiri medicale ale Spitalului Judeţean.
În Buzău, de la începutul anului, au fost confirmate peste 270 de cazuri de rujeolă, atât în rândul copiilor, cât şi adulţilor, alte câteva zeci de suspiciuni fiind în lucru, la laborator.
Direcţia de Sănătate Publică Buzău nu are în stoc nici un vaccin ROR, împotriva rujeolei, oreionului şi rubeolei.
