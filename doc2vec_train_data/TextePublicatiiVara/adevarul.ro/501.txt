30 mai 2018, 17:20
Procurorii DIICOT anchetează firma Schweighofer
Procurorii DIICOT se iau la trântă cu mafia lemnului. Austriecii de la Holzindustrie Schweighofer sub bănuiţi că ar fi pus la cale un circuit prin care lemnul tăiat ilegal din pădurile noastre era albit pentru a putea fi vândut.
Percheziţii DIICOT la exportatorul de lemn Holzindustrie Schweighofer....
Investigaţie de amploare a procurorilor antimafia de la DIICOT. Compania austriacă Schweighofer Holzindustrie ,cunoscută drept cel mai mare procesator de lemn din Europa, este suspectată că ar fi la originea defrişărilor ilegale din ţara noastră.
În cele patru fabrici din România, Holzindustrie Schweighofer procesează în fiecare an peste 2,5 milioane de metri cubi  de lemn. Lemnul procesat este exportat apoi în 70 de ţări. Concret, procurorii spun că, din 2011 până acum, Schweighofer ar fi cumpărat lemn tăiat fără avize sau cu acte false şi l-ar fi exportat. Prejudiciul estimat se ridică la suma de peste 25 milioane de euro.
Acţiunea anchetatorilor a fost declanşată miercuri dimineaţă, când procurorii DIICOT şi structuri din poliţie au descins la sediul central al companiei, dar şi alte 23 de adrese din cinci judeţe ale ţării - Braşov, Alba, Suceava, Hunedoara şi Bihor. Au fost vizate fabricile companiei din Sebeş şi Rădăuţi, dar şi patru instituţii publice, care ar fi închis ochii la nereguli.  
Grup infracţional organizat
Anchetatorii vorbesc despre un grup infracţional organizat specializat în deturnare a licitaţiilor publice, evaziune fiscală, concurenţă neloială şi tăiere fără drept de arbori.
„Începând cu anul  2011 şi până  în prezent, mai multe persoane au constituit un grup infracţional organizat,  membrii grupului acţionând în vederea deturnării licitaţiilor publice organizate la nivelul unor direcţii silvice pentru a-şi asigura volume suplimentare considerabile de masă lemoasă în vederea procesării, în fabrici specializate în tăierea şi rindeluirea lemnului“, arată procurorii DIICOT.
În acelaşi scop, spun anchetatorii,  unii  agenţi economici au fost înlăturaţi de la licitaţiile de masă lemnoasă şi după caz, impuşi alţii. Totodată, în urma cercetărilor, s-a stabilit că o parte din cantitatea de masă lemnoasă recepţionată nu a fost evidenţiată în documente contabile, existând indicii că lemnul provenea din defrişări ilegale.
La aceste infracţiuni, membrii grupării ar fi beneficiat şi de sprijinul unor funcţionari publici. Reprezentanţii Holzindustrie Schweighofer au anunţat că societatea cooperează cu autorităţile şi „oferă tot sprijinul“ în ancheta DIICOT.
A rămas fără certificat FSC
Organizaţia internaţională FSC (The Forest Stewardship Council), o autoritate în domeniu, a anunţat, anul trecut, că retrage definitiv certificarea pentru lemnul procesat de compania austriacă. Certificatul este solicitat de cumpărătorii internaţionali atunci când achiziţionează lemn. Decizia vine după ce mai multe ONG-uri au atras atenţia că Schweighofer procesează lemn tăiat ilegal din pădurile României. Certificatul FSC atestă că lemnul vândut este obţinut prin tăieri responsabile.
Ca urmarea a deciziei FSC, mai mulţi retaileri de mobilier din România, dar şi din alte state europene, ar fi rupt contractele cu Schweighofer.
