13 iunie 2018, 13:00
Aurelian Ivan este principalul realizator al proiectului FOTO: Ştefan Borcea
Doi focşăneni, unul specializat în producţii video şi un interpret al limbajului mimico-gestual, au lansat o „carte video“ pentru persoanele cu deficienţe de auz.
VIDEO Cum funcţionează aplicaţia de mobil care reinventează publicaţii...
Aurelian Ivan, fost jurnalist, şi Lonia Popescu, unul dintre puţinii interpreţi autorizaţi din Vrancea în limbajul mimico gestual, au lucrat la acest proiect aproape un an, reuşind să ofere comunităţii de surdo-muţi, în special părinţilor care au copii de până la şase ani, să poată înţelege limbajul semnelor cu ajutorul cărţii “ABC-ul comunicării totale”
Practic, în spatele cărţii acestei cărţi se află o aplicaţie de mobil dezvoltată în urmă cu mai mulţi ani de Aurelian şi un prieten de-al său, George Neacşu, aplicaţie care are o gamă întreagă de posibilităţi.
“Fiecare pagină are un cod QR, generat de aplicaţia noastră, Gami. Încarci conţinutul video în aplicaţia noastră şi toate datele pe care consideri că sunt importante şi vrei să le pui în valoare vor fi în spatele acestui cod QR. Utilizatorul va vedea logo-ul cărţii, un clip video, un text de prezentare cu ideea acestei cărţi şi apoi link-uri la toate desenele care sunt  pe pagina respectivă. Fiecare desen  şi cuvânt are o exprimare video. Ideea comunicării totale este textul scris, citirea labială. Cartea conţine nu mai puţin de 300 de clipuri video”, ne spune Aurelian Ivan.
Aplicaţia este disponibilă pentru telefoanele cu sistem Android în Google Play, dar şi pentru telefoanele  în sistem IOS în App Store.  Prin scanare, oricine va avea acces la această posibilitate de a conecta cartea fizică cu partea online video. La ora actuală, în România nu există un îndrumar pentru persoanele surdo-mute iar copiii învaţă după manualele folosite de toţi elevii în şcoli, cartea de faţă fiind de un real folos şi pentru educatorii care se ocupă de copiii cu deficienţe.
“Când am aflat că aceşti copii nu au un manual după care să înveţe m-a intrigat lucrul acesta şi am zis că dacă am posibilitatea să fac ceva o voi face,. Practic, orice carte poate fi transformată într-o video-carte, orice pliant, orice revistă, orice ziar. A fost o muncă incredibilă şi am reuşit să o construim. Marea realizare este că acest limbaj mimico gestual devine accesibil oricărei persoane din România”, ne mai spune Aurelian Ivan.
Acest ABC al comunic[rii totale este important pentru că a fost deja identificat un grup ţintă larg, format din părinţii auzitori ai copiilor surzi.
“Şe ştie că 90% din copiii surzi se nasc în familii de auzitori. Aceste familii nu au nicio şansă de a ajunge la limbajul copiilor lor, pentru că singurul limbaj natural al copilului surd este cel mimico-gestual. Prin carte oferim un ABC pentru copii şi părinţi. Este doar o primă parte a cărţii, pentru că ne gândim să scoatem încă două părţi, una pentru educatori şi profesori şi o alta pentru persoanele care au nevoie de comunicare alternativă pentru că nu mai pot comunica verbal. În prima parte avem doar 300 de cuvinte pe care le explicăm şi vom continua, pentru că o comunicare nu se poate opri la doar 300 de cuvinte”, ne-a spus interpretul Lonia Popescu (foto).
Cartea va fi disponibilă începând cu 1 septembrie, adică din noul an şcolar, urmând să fie trimise către şcolile speciale din Moldova şi nu numai, în mod gratuit, prin intermediul unor sponsori care au ajutat la acest proiect, 200 de exemplare.
La realizarea lucrării au mai contribuit cu partea de prezentare video Diana Şalaru, persoană cu deficienţe de auz şi Laura Mihaela Ciocoeaş, care a realizat grafica şi partea de DTP.
