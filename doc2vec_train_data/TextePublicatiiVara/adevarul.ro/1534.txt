6 iunie 2018, 09:06
Poliţistul va fi prezentat instanţei cu propunerea de arestare preventivă FOTO pressalert.ro
Om al grupărilor infracţionale. Aşa îl descriu procurorii DIICOT pe un poliţist acuzat că le-a livrat unor grupări infracţionale ponturi astfel încât acestea să scape de anchete. În urma unor informaţii livrate de poliţist, o operaţiune DIICOT din 2017 a fost compromisă.
Avocatul Elenei Udrea: Revenirea în ţară, „o chestiune personală”
Adrian Sav, fost poliţist la Serviciul de Investigaţii Criminale, în prezent poliţist al Serviciului de Investigare a Criminalităţii Economice, a fost reţinut pentru 24 de ore şi va fi prezentat instanţei cu propunerea de arestare preventivă, fiind acuzat de favorizarea făptuitorului, divulgarea de informaţii nepublice şi luare de mită. Potrivit procurorilor, poliţistul s-a afiliat unor grupări infracţionale care acţionează în Timişoara, rolul acestuia fiind furnizarea de informaţii utile infractorilor.
„Una dintre grupările avertizate de inculpat cu privire la faptul că membrii acesteia sunt monitorizaţi de D.I.I.C.O.T. – S.T. Timişoara a fost gruparea cercetată într -un dosar penal privind cea mai amplă grupare infracţională de spărgători de lux, ce opera atât la nivelul jud.Timiş, Arad şi Caraş-Severin, cât şi la nivelul altor judeţe din ţară, specializată în comiterea de furturi la pont din locuinţe şi spaţii comerciale”, arată procurorii DIICOT.
Anchetatorii mai susţin că în luna iunie a anului 2017, poliţistul i-a avertizat pe membrii grupării că la data de 21.06 urmau să aibă loc percheziţii domiciliare, informaţie care le-a permis membrilor grupului să fugă, cu consecinţa îngreunării tragerii acestora la răspundere penală.
Poliţistul este acuzat că le oferea infractorilor şi ponturi cu privire la spargerile pe care aceştia le pot da. „Inculpatul, în calitate de poliţist în cadrul I.P.J. Timiş, avea acces la majoritatea dosarelor instrumentate la nivelul serviciilor unde a activat (S.I.C., respectiv S.I.C.E.), poziţie din care obţinea diferite informaţii din respectivele dosare, cu referire la existenţa în anumite locaţii a unor sume de bani sau bunuri valorificabile, informaţii pe care le divulga către apropiaţii din mediul infracţional local. În schimbul acestor informaţii, inculpatul solicita un procent de până la 30% din sumele obţinute în urma derulării unor spargeri în locaţiile indicate”, mai arată DIICOT.
Potrivit procurorilor, poliţistul nu se sfia să caute în bazele de date informaţii personale legate de domiciliul unor persoane, proprietarii unor autoturisme, informaţiile astfel furnizate facilitându-le membrilor grupării stabilirea cu precizie a locaţiilor unde intenţionau să dea anumite spargeri. „Frecvenţa cu care inculpatul furniza astfel de date nepublice era săptămânală, în schimbul acestor servicii el primind constant diferite sume de bani”, susţin procurorii.
