5 iunie 2018, 16:45
Medicul stomatologi botoşănean consultă gratuit copiii FOTO Cosmin Zamfirache
O tânără din Botoşani, medic stomatolog, a decis să facă din proprie iniţiativă prevenţie gratuită în şcoli. Ea îi învaţă pe elevii de clasele I-VIII cum să-şi spele dinţii, oferă consultaţii gratuite şi oferă şi soluţii diferitelor probleme stomatologice. Se numeşte Ema Roman Pânzar şi provine dintr-o familie cu tradiţie în medicina dentară.
VIDEO Povestea parcului de distracţii impresionant ridicat în mijlocul...
Ema Roman Pânzar are 28 de ani şi este un medic stomatolog din Botoşani dedicat total meseriei sale. Deşi are doi copii şi lucrează la un cabinet stomatologic, tânăra botoşăneancă ţine gratuit, de aproximativ o lună, lecţii de sănătate orală elevilor de clasele I-VIII de la o şcoală din Botoşani. Ea îi învaţă să se spele pe dinţi, cum să prevină afecţiunile, dar oferă şi consultaţii gratuite, pe loc.
Ema împarte viaţa de familie cu pasiunea pentru medicină dentară. Mai mult decât atât, în timpul liber se dedică şi voluntariatului. Este de altfel o dorinţă mai veche a tânărului medic stomatolog. 
”M-am gândit să predau lecţii de igienă orală copiilor, în şcoli, încă de când am terminat facultatea. Am învăţat şi cred cu tărie că prevenţia bolilor este baza sănătăţii orale. Elevii trebuie să ştie ce este prevenţia bolii. Este mult mai uşor să previi decât să tratezi. Iar dacă învaţă asta de la o vârstă fragedă este foarte bine”, spune Ema Roman Pânzar. Lecţiile sunt utile mai ales în contextul în care cunoştinţele de igienă orală în România sunt limitate, după cum arată o serie de statistici privind folosirea pastei şi a periuţei de dinţi. 
Ema Roman Pânzar este medic stomatolog în Botoşani FOTO Cosmin Zamfirache
Totodată medicul stomatolog botoşănean spune că doreşte să promoveze prevenţia în România, iar oamenii să înveţe să meargă la medic nu doar când au o problemă de sănătate. ”Doresc foarte mult ca la noi în România să se facă o prevenţie a bolilor. Şi nu doar dentare. Majoritatea dintre noi mergem la medic doar atunci când avem o durere”, spune tânărul medic. 
Lecţii şi consultaţii gratuite pentru elevii botoşăneni
Visul de a-i învăţa pe copii cum să prevină bolile dentare a devenit realitate pentru Ema cu o lună în urmă, atunci când a reuşit să facă un parteneriat cu o şcoală din Botoşani. De două ori pe săptămână ţine lecţii de igienă orală. ”Ora de igienă orală durează aproximativ 45 de minute. În timpul acesta îi învăţ pe copilaşi tehnici corecte de periaj, dar şi alte metode de igienă orală şi principiile acesteia”, spune medicul stomatolog. Totodată Ema oferă şi consultaţii gratuite elevilor cărora le-a predat principiile igienei orale. Mai mult decât atât, le dă şi scheme de tratament. 
”Spre finalul lecţiei, fac o scurtă consultaţie copiilor. Le notez apoi pentru părinţi ce diagnostice găsesc şi ce plan de tratament recomand”, spune Ema Roman Pânzar. Printre altele copii învaţă şi cum să se spele corect pe dinţi dar şi să depăşească teama de controalele stomatologice. ”Surprinzător, copiii sunt foarte receptivi. Sunt atenţi, comunicativi, au curiozităţi şi sunt tare simpatici”, spune Ema. De altfel, tânărul medic stomatolog provine dintr-o familie cu tradiţie în acest domeniu. 
Copiii primesc lecţii de sănătate orală FOTO Cosmin Zamfirache
”Iubirea pentru medicina dentară nu a fost încă de la început. Cumva, am mers pe acest drum deoarece mama, fratele, cumnata sunt medici stomatologi. După ce am “dat de gust” mi-am dat seama că era pentru mine şi că acesta este drumul meu”, spune medicul stomatolog. Ema Roman Pânzar a absolvit Medicina Dentară la UMF Iaşi în anul 2015.
Vă recomandăm să citiţi şi următoarele ştiri:
 Cum scăpăm de durerile atroce de dinţi până ajungem la medicul stomatolog. De unde „extragem“ cu uşurinţă eugenolul, analgezicul natural extrem de eficient
