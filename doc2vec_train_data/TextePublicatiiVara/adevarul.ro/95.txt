FOTO „Benzinăriile“ viitorului. Cum arată cea mai mare staţie de încăr...
În testele din proiectul eRoadArlanda, care au început luna trecută şi se vor întinde pe durata a 12 luni, sunt folosite camioane electrice pe un drum special amenajat, între Aeroportul Arlanda din Stockholm şi un depozit de la periferia capitalei suedeze.
Hans Saell, unul dintre coordonatorii proiectului eRoadArlanda, a explicat că tehnologia alimentării motoarelor cu curent electric adus prin carosabil va fi pusă la punct întâi pentru camioane, pentru a fi apoi adaptată şi pentru autoturisme.
Accesul la curent se face cu ajutorul unui conector subţire, care ajunge  la conductorul îngropat în carosabil în deplină siguranţă, fără riscurile pe care le prezintă, de pildă, „a treia şină“, aflată sub tensiune, prin care sunt alimentate adesea vagoanele electrice ale trenurilor şi metrourilor. 
Vehiculul aflat în mers va detecta când o secţiune a drumului permite reîncărcarea şi va realiza automat conexiunea, cu ajutorul unui braţ mobil, fără ca aceasta să afecteze viteza de deplasare. 
Conectorul e coborât spre linia de contact de un braţ automat Foto: eRoadArlanda
O privire în viitor
Perspectiva unei lumi brăzdate de străzi electrice, care să permită o reîncărcare simplă şi accesibilă oriunde, i-a entuziasmat pe fabricanţii de maşini electrice, care, în viitor, ar putea instala baterii mult mai mici pe vehiculele lor. 
Acesta ar fi un avantaj enorm, pentru că mărimea bateriilor de azi face maşinile electrice foarte scumpe şi, de aceea, inaccesibile marelui public.
Strada electrică ar rezolva şi o altă problemă majoră: anxietatea autonomiei limitate, adică teama de a rămâne în pană fără a putea găsi în apropiere o staţie de încărcare electrică. 
Proiectul eRoadArlanda este susţinut de concernul energetic Vattenfal, deţinut de statul suedez, de compania de inovaţie tehnologică Elways şi de compania de infrastructură NCC. 
Tehnologia folosită este patentată de Elways. Hans Saell, care este CEO al consorţiului eRoadArlanda şi Business development manager la NCC, crede că, în viitor, conceptul va fi adoptat pe scară largă, iar autostrăzile electrice vor brăzda toată Europa.
„Suntem convinşi că proiectul se poate extinde la scară mare. Electrificarea autostrăzilor ar costa mai puţin de 1 milion de euro pe kilometru“, spune Saell.
Pe termen lung, dezvoltarea unei reţele de drumuri electrice ar stimula, pur şi simplu prin înmulţirea maşinilor de acest tip, şi afacerile bazate pe alte sisteme de încărcare, care astăzi se simt ameninţate de apariţia străzii electrice.
E vorba de staţiile deja clasice de alimentare plin cablu, sau punctele de încărcare prin tehnologie wireless, care ar putea fi utilizate atunci când maşina e parcată: acestea ar rămâne rentabile, în condiţiile existenţei unui număr mare de maşini electrice.
