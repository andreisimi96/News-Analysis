Reprezentanţii companiei Holzindustrie Schweighofer au făcut public un comunicat de presă în legătură la percheziţiile DIICOT ce sunt în desfăşurare la sediile din ţară ale societăţii. În document se susţine că se cooperează cu autorităţile pentru o bună desfăşurare a anchetei.
”Holzindustrie Schweighofer cooperează cu autorităţile şi oferă tot sprijinul în ancheta DIICOT comunicată pe 30 mai 2018. Principiul fundamental al companiei este de a respecta întotdeauna legea şi reglementările în vigoare din ţările în care operează. 
Compania pune la dispoziţia autorităţilor toate informaţiile necesare pentru buna desfăşurare a anchetei în curs şi sprijină autorităţile prin toate mijloacele sale pentru o soluţionare corectă a investigaţiei, pe baza unor date transparente. Compania nu a fost înştiinţată de obiectul acestei investigaţii.  Compania Holzindustrie Schweighofer este prima interesată în soluţionarea rapidă şi corectă a acestei situaţii”, se afirmă în comunicat.
Reprezentanţii companiei austriece mai susţin că, la începutul anului 2017, Holzindustrie Schweighofer a implementat un plan de acţiune complex pentru a combate tăierile ilegale şi pentru a sprijini dezvoltarea unei industrii durabile a lemnului în România. 
”Compania a investit 1 milion de euro în consolidarea securităţii lanţului său de aprovizionare prin măsuri care depăşesc cu mult cerinţele legale şi reglementările în vigoare din România. La un an de la implementare, compania a făcut public bilanţul acestor măsur”, se precizează în comunicat. În continuare sunt oferite exemple de măsuri care au fost luate de companie ”pentru o industrie sustenabilă a lemnului”, precum şi ce înseamnă Holzindustrie Schweighofer pentru România din punct de vedere a afacerilor, locuri de muncă, impozite plătite la stat, exporturi, etc.
Procurori DIICOT - Structura Centrală şi poliţişti de la BCCO pun în executare miecuri, 30 mai, 23 de mandate de percheziţii domiciliare, pe raza a 5 judeţe şi a muncipiului Bucureşti, la persoane fizice şi juridice (din care 4 la sediile unor instituţii publice) în cadrul unei acţiuni vizând destructurarea unui grup infracţional organizat specializat în săvârşirea infracţiunilor de deturnare a licitaţiilor publice, evaziune fiscală, concurenţă neloială, tăiere fără drept de arbori şi alte infracţiuni aflate în competenţa acestei unităţi de parchet. 
Sunt vizate, în principal, fabricile deţinute de de grupul Schweighofer la Sebeş în judeţul Alba şi la Rădăuţi în Suceava. Procurorii au descins, de asemenea, şi la sediile unor Direcţii Silvice şi Gărzi Forestiere din judeţele Alba, Suceava, Hunedoara, Braşov, Bihor şi Bucureşti, ai cărei reprezentanţi sunt suspectaţi de implicarea în activităţile infracţionale cercetate de DIICOT.
