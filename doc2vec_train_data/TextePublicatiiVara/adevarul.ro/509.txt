30 mai 2018, 16:45
La nivel municipal ar urma să fie constituită o direcţie care se va ocupa nemijlocit de protecţia, restaurarea şi punerea în valoare a patrimoniului istoric, arhitectural şi arheologic din Chişinău. Aceasta este una dintre soluţiile candidatului Partidului Platforma Demnitate şi Adevăr la funcţia de primar, Andrei Năstase, pentru protecţia patrimoniului istoric al oraşului, transmite IPN.
Lista elevilor scutiţi de susţinerea unor examene de bacalaureat, apro...
Într-o conferinţă de presă, susţinută în imediata apropiere de fosta Sinagogă cu Azil din strada Rabbi Ţirilson, Andrei Năstase a menţionat că este necesară revizuirea Registrului monumentelor istorice la nivel municipal, dar şi acordarea de facilităţi fiscale pentru cei care au în proprietate sau gestiune o clădire istorică, aşa cum se procedează în mai multe state europene. Astfel, deţinătorii de imobile au mai multe obligaţii, dar şi înlesniri şi scutiri fiscale dacă investesc în restaurarea imobilelor istorice.
Potrivit lui Năstase, cu regret, se constată că de la proclamarea independenţei, nu există o strategie de conservare şi restaurare a monumentelor istorice din municipiul Chişinău, „lucru de care a profitat mafia imobiliară, ajutată, în unele cazuri, şi de autorităţile publice ale capitalei, care au autorizat demolarea mai multor clădiri de importanţă istorică”. 
„A venit timpul să oprim această debandadă  şi să propunem soluţii viabile pentru a proteja patrimoniul istoric al Chişinăului, pentru a întoarce capitalei farmecul de altădată”, a notat politicianul.
Andrei Năstase a dat asigurări că, în calitate de primar, nu va permite nimănui să atenteze la patrimoniul istoric şi arhitectural. Acesta a făcut referire la o serie de „cazuri strigătoare la cer, cum sunt cel din strada Ciuflea nr. 1 şi cel din zona Ambasadei Franţei, unde au fost ridicate blocuri supra-etajate în detrimentul oamenilor, locuitorilor capitalei şi în beneficiul mafiei imobiliare”.
La conferinţa de presă a participat şi Maia Sandu, lidera Partidului Acţiune şi Solidaritate, care a amintit că Republica Moldova a ratificat mai multe documente importante ale CE şi UNESCO, dar angajamentele asumate sunt totalmente ignorate. 
„Există o agresiune fără precedent din partea mafiei imobiliare, care demolează clădiri istorice şi construieşte neautorizat. Se demolează şi se face fundamentul noaptea, iar a doua zi sunt gata autorizaţiile, deciziile care legitimează crima. Deja mai mult de 10% din clădirile incluse în Registrul monumentelor istorice au fost demolate, lăsate în paragină sau parţial distruse. Există monumente arhitecturale care nici nu sunt incluse în Registru”, a mai spus Maia Sandu.
