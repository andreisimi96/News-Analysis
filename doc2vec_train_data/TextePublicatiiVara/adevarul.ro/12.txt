Secretarul general adjunct al PSD, Codrin Ştefănescu, e de părere că Ilie Năstase ar fi trebuit să primească un altfel de comportament din partea poliţiştilor, având în vedere reputaţia sa. Fostul tenismen s-a ales, vineri, cu două dosare penale în câteva ore. Prima dată, Năstase a fost surprins conducând maşina sub influenţa alcoolului, apoi a fost oprit circulând cu un scuter, deşi permisul îi fusese suspendatde la abaterea anterioară.
Codrin Ştefănescu, împotriva valului de reproşuri din PSD: Mă gândesc ...
„Ilie Năstase e Ilie Năstase! E bun naţional, brand de ţară, nume, mândrie patriotică, idol al multor generaţii. Nu-l abuzezi, nu-l umileşti, nu-i pui cătuşe, nu-l trânteşti pe caldarâm. Respect pentru Ilie!”, a scris Codrin Ştefănescu, pe Facebook, adăugând şi o inimioară la finalul mesajului său.
Vineri, Ilie Năstase a fost oprit în trafic de două ori în şase ore, şi ridicat de poliţişti, după ce a fost prins circulând pe scuter, deşi dimineaţa îi fost suspendat permisul de conducere. Înainte de a fi oprit însă, Năstase a trecut pe roşu, dar şi peste linia dublă continuă. Comentariul lui Codrin Ştefănescu vine în contextul în care fostul jucător de tenis susţine că a făcut răni la mâini din cauza cătuşelor şi că poliştii l-au bruscat atunci când l-au reţinut.
Fostul tenismen a povestit ce are să le reproşeze poliţiştilor. „Stăteau la pândă. M-au tras afară din maşină şi m-au trântit la pământ. E prima oară când mi se pun cătuşe. E o procedură  miliţienească“, a spus Năstase.
Pe de altă parte, poliţiştii de la Rutieră sunt de părere că s-au respectat procedurile legale, dar vor face verificări suplimentare pentru a fi siguri de legalitatea acţiunilor poliţiştilor. „Iniţial a fost oprit pentru un control de rutină pe Şoseaua Nordului. După mai multe discuţii, Ilie Năstase a fugit, dar a fost prins după o urmărire de 200 de metri. I s-a cerut să se legitimeze şi a refuzat testul cu alcooltestul. A devenit agresiv şi a fost nevoie să fie încătuşat. În final, a fost trasportat la INML. A fost testat pentru consumul de alcool şi rezultatul a fost 0,55 la mie. La testul pentru evidenţierea unui eventual consum de droguri, rezultatul a fost negativ”, au declarat poliţiştii de la Rutieră, care au adăugat că „Năstase nu a fost târât. A fost încătuşat şi urcat în maşina de Poliţie“.
Penru comportamentul său, Ilie Năstase a primit două amenzi, în valoare cumulată de 2.305 lei, s-a ales cu două dosare penale şi suspendarea permisului de conducere.
