12 iunie 2018, 09:24
Boala este extrem de agresivă şi poate duce la mortalitate de 100% în fermele de porci. Transportul de porci vii şi de carne dinspre Tulcea spre alte judeţe a fost interzis. Boala a fost confirmată în urma analizelor de laborator.
Cauza focarelor de pestă porcină din Palanca este carnea adusă din Ucr...
Institutul de Diagnostic şi Sănătate Animală (IDSA) a confirmat, luni, prezenţa pestei porcine africane (PPA) în patru gospodării din Delta Dunării, respectiv din satele Ceatalchioi şi Sălceni. Informaţia a fost confirmată, marţi, de Mitică Tuchilă, şeful Direcţiei Sanitar-Veterinare şi pentru Siguranţa Alimentelor (DSVSA).
Suspiciunea privind prezenţa PPA în cele două localităţi tulcene a apărut vineri, 8 iunie 2018, după ce câţiva dintre porcii din gospodăriile respective au murit, iar rezultatele analizelor de laborator efectuate la Tulcea au confirmat sâmbătă după-amiază prezenţa virusului extrem de periculos.
DSVSA Tulcea a transmis duminică probe la IDSA şi, în paralel, autorităţile au trecut la eutanasierea tuturor porcilor din cele patru gospodării şi la neutralizarea şi dezinfectarea micilor ferme.
De asemenea, autorităţile au impus luni filtre sanitar-veterinare la trecerile cu bacul de la Tudor Vladimirescu, iar de marţi şi la trecerile peste Dunăre de la Galaţi şi de Brăila. Practic, este interzis ca vreun porc viu sau un subprodus din carne de porc provenit din zonă să fie transportat din Deltă în zona de terasă a judeţului sau din judeţ către alte zone ale ţării.
Conform Planului de contingenţă al României pentru PPA, medicii veterinari urmează să treacă la sacrificarea tuturor porcilor din exploataţiile de contact din cele două localităţi, dacă acestea există. Ei monitorizează efectivele de porcine din comunităţile aflate la o distanţă de până la 10 kilometri de cele două focare.
Măsurile din planul amintit interzic totodată mişcarea animalelor din zona respectivă. Pesta porcină africană este, potrivit DSVSA, o boală puternic contagioasă a suinelor domestice şi sălbatice, care nu poate fi prevenită prin vaccinări şi care produce mari pagube socio-economice. Mortalitatea în caz de îmbolnăvire este 100%.
În ultimele 48 de ore au mai fost semnalate încă două cazuri de pestă porcină africană, în zona de nord a României. Sursa bolii este Ucraina (unde sunt probleme grave cu pesta porcină africană) iar sursa de răspândire o reprezintă cel mai adesea porcii mistreţi.
