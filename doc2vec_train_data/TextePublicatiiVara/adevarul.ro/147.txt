28 mai 2018, 01:16
FOTO colaj Adevărul
Oamenii legii au reţinut doi suspecţi în cazul omorului unui tânăr de 30 de ani, bătut cu bestialitate de un grup de indivizi în faţa unui club de noapte din Chişinău. Este vorba de doi tineri, ambii luptători K-1.
Poliţiştii l-au reţinut în seara de sâmbătă, 26 mai, pe luptătorul K-1 Mihai Pîrgaru (20 de ani). A doua zi, acesta a primit un mandat de arestare preventivă pentru 30 de zile.
Al doilea sportiv reţinut este Aurel Ignat (25 de ani). Acesta a fost încătuşat în dimineaţa de duminică, 27 mai. În cazul lui, procurorii la fel solicită 30 de zile de arest în izolator. Judecătorii urmează să se expună pe acest caz.
Potrivit Agora , Aurel Ignat este campion al Republicii Moldova la K1. În decembrie 2016, el a primit centura de campion mondial, la categoria de 85 de kg, versiunea KOK, de la Constantin Ţuţu, care a declarat atunci că renunţă la ringul de lupte în favoarea sălii de şedinţe a Parlamentului. Asta după ce Ignat a câştigat piramida la Gala KOK World Grand Prix, care a avut loc la Chişinău pe 11 decembrie 2016. 
Atât Mihai Pîrgaru, cât şi Aurel Ignat apar în fotografii, pe Facebook, alături de deputatul PDM, fost luptător K-1, Constantin Ţuţu.
Mihai Pîrgaru mai este surprins, în cadrul unei competiţii K-1, alături de vicepreşedintele Parlamentului Vladimir Vitiuc.
Amintim că, în noaptea de 18 spre 19 mai, un tânăr de 30 de ani din Capitală a fost bătut cu bestialitate de un grup de indivizi în faţa unui club de noapte din Chişinău. După o săptămână petrecută în comă la Spitalul de Urgenţă, tânărul s-a stins din viaţă.
În acest caz au fost deschise trei cauze penale pentru huliganism, vătămare gravă şi medie corporală, în urma căreia a survenit decesul unei persoane. Dacă vor fi găsiţi vinovaţi, cei doi riscă închisoare de până la 15 ani.
Deputatul Constantin Ţuţu (centru) şi Aurel Ignat (dreapta)
Deputatul Constantin Ţuţu (stânga) şi Mihai Pîrgaru (dreapta)
