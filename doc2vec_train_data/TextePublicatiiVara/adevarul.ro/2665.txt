Hipertiroidismul provoacă palpitaţii. Ce alte cauze mai pot fi
12 iunie 2018, 06:36
Schimbările hormonale pot provoca palpitaţii
De cele mai multe ori, palpitaţiile nu pot fi un motiv serios de îngrijorare. Cunoaşterea motivelor pentru care inima o ia la galop ajută la luarea celor mai bune decizii în caz de urgenţă medicală.
De ce s-a triplat numărul cazurilor de boli ale tiroidei
Stresul şi anxietatea sunt factori care pot determina apariţia palpitaţiilor, acele bătăi ale inimii pe care le percepem ca fiind anormale. Emoţiile puternice cresc nivelul hormonal, pregătind corpul să facă faţă provocării, chiar dacă nu suntem în pericol. Atacurile de panică sunt frici intense care ţin doar câteva minute. Semnele includ creşterea ritmului cardiac, transpiraţii, frisoane, dificultăţi de respiraţie şi dureri în piept. Un atac de panică se simte cam la fel ca un atac de cord. Dacă nu sunteţi siguri despre ce este vorba, cel mai bine este să ne adresăm medicului, potrivit site-ului de ştiri medicale webmd.com.
Exerciţiile fizice sunt utile pentru a avea o stare de sănătate cât mai bună. Un sprint sau o pedalare pe bicicleta de cameră măreşte în mod firesc şi numărul de bătăi pe minut ale inimii. Sportul ajută inima să pompeze mai mult sânge în muşchi. Dacă apar palpitaţiile, poate fi din pricina faptului că nu aţi mai făcut sport de multă vreme şi v-aţi ieşit din ritm.
Cafeina creşte ritmul cardiac
Dacă sesizaţi bătăi neregulate ale inimii imediat după cafeaua de dimineaţă, acesta poate fi din pricina cafeinei prezentă atât în cafea, cât şi în sucuri şi băuturi energizante, dar şi în ceai sau ciocolată. Unele studii au găsit că substanţa numită cafeină din cafea, ceai şi ciocolată nu provoacă palpitaţii la persoanele fără probleme cardiace.
Alcoolul în exces, precum şi  nicotina - substanţă chimică care se găseşte în ţigări - şi care creşte presiunea sanguină şi ritmul cardiac. Palpitaţiile pot fi de asemenea un simptom al sevrajului intervenit în urma lipsei de nicotină, dar ar trebui să treacă la trei-patru săptămâni după ce v-aţi lăsat de fumat.
Palpitaţiile pot fi semn de anemie
Schimbările hormonale pot fi de asemenea motiv de apariţie al palpitaţiilor. Astfel, femeile aflate la perioadă, cele însărcinate, cele care se apropie de menopauză sau sunt la menopauză se pot confrunta cu neregularităţi ale ritmului cardiac. În aceste situaţii, bătăile mai dese sunt temporare şi nu pot fi un motiv de îngrijorare. La femeile însărcinate, palpitaţiile mai pot fi semnului faptului că sunt anemice, nu au suficiente celule roşii care să ducă oxigenul în tot organismul.
Atunci când suntem bolnavi şi avem febră organismul consumă mai multă energie decât de obicei. Această situaţie poate determina apariţia palpitaţiilor. De regulă, temperatura peste 38 de grade Celsius afectează şi ritmul cardiac.
Unele medicamente, prescrise sau fără prescripţie, pot avea ca efect secundar palpitaţiile. Este vorba despre antibiotice, medicamente pentru infecţiile cu fungi, antipsihotice, inhalatoare pentru astm, medicamente pentru răceală, pentru dietă, pentru tensiunea arterială sau tiroidă.
Când trebuie să ne adresăm medicului
Glicemia scăzută care se instalează mai ales atunci când sărim peste mese poate fi un alt motiv al palpitaţiilor. Atunci când nivelul zahărului în sânge scade, organismul eliberează mai mulţi hormoni de stres precum adrenalina pentru a se pregăti de situaţia de urgenţă creată. Adrenalina creşte bătăile inimii.
Tiroida hiperactivă – hipertiroidismul – este situaţia în care tiroida produce prea mulţi hormoni tiroidieni. Această situaţie duce la înteţirea ritmului cardiac, ca şi situaţia în care luăm prea mulţi hormoni tiroidieni pentru o tiroidă inactivă.
Dacă sunteţi sănătos, cel mai probabil nu este cazul să vă faceţi probleme pentru palpitaţiile care apar din când în când şi care durează doar câteva secunde. Însă, în cazul în care apar durerile în piept, respiraţii scurte, oboseală şi stări de leşin trebuie mers de urgenţă la medic.
