Ludovic Orban îl critică pe liderul PSD, Liviu Dragnea, pentru ameninţările făcute la adresa procurorilor şi a protestatarilor #rezist.
Ludovic Orban a numit ameninţările lui Liviu Dragnea la adresa procurorilor drept „un gest incredibil”, adăugând că este „inadmisibil să intimidezi procurori care îşi desfăşoară activitatea în baza legii”. De asemenea, liberalul a afirmat că poziţiile anti-NATO şi anti-UE îl pun pe Dragnea în „adevărata lumină” şi îl cataloghează ca fiind „un personaj vetust, omul cu şobolanii, care vede numai şobolani în jurul lui”.
Liviu Dragnea ameninţă pe toată lumea: NATO, UE, Iohannis, procurori ş...
Liderul PNL Ludovic Orban a criticat afirmaţiile preşedintelui PSD Liviu Dragnea, potrivit cărora protestatarii #rezist sunt nişte „şobolani”, şi a declarat că acesta şi-a arătat în ultimele zile „chipul schimonosit care nu are nicio legătură cu România europeană”.
„Liviu Dragnea şi-a arătat în ultimele zile faţa retrogradă, chipul schimonosit care nu are nicio legătură cu România europeană, cu România democratică, ci are legătură cu trecutul comunist şi cu o vedere feudală asupra modului în care trebuie să funcţioneze instituţiile în România. Ameninţarea, intimidarea fără precedent la adresa procurorilor, pe care a făcut-o la o emisiune televizată este un gest incredibil, care îl descalifică ca om politic într-o democraţie. Este inadmisibil să intimidezi, să ameninţi procurori care îşi desfăşoară activitatea în baza legii şi care au obligaţia legală să cerceteze orice sesizare care este depusă la Parchet”, a susţinut Ludovic Orban.
Orban a catalogat felul în care a vorbit Liviu Dragnea despre cei care protestează împotriva PSD ca fiind „calificative incredibile" şi „greu de imaginat”.
„Calificativele incredibile la adresa cetăţenilor români care au ieşit să protesteze împotriva agresiunii politice permanente a PSD împotriva justiţiei, independenţei justiţiei. Calificativele greu de imaginat la adresa acestor cetăţeni arată situaţia în care acest om nu are niciun fel de respect asupra niciunui cetăţean român, care îndrăzneşte să exprime o opinie”, a mai adăugat acesta.
Totodată, liderul PNL a precizat că poziţiile anti-NATO şi anti-UE îl pun pe Dragnea în „adevărata lumină” şi îl cataloghează ca fiind „un personaj  vetust, omul cu şobolanii, care vede numai şobolani în jurul lui”, în acest sens sfătuindu-l să se lase de politică şi să se apuce de deratizare.
„Poziţiile anti-NATO şi anti-UE ale preşedintelui Dragnea îl pun în adevărata lumină pentru că astea. Liviu Dragnea este împotriva apartenenţei României la UE şi NATO. Dragnea nu înţelege că România este membră UE, membru al NATO şi că datorită poziţiei noastre de membră UE şi NATO avem nişte obligaţii, pe lângă foarte multele drepturi pe care le avem. Obligaţii pe care trebuie să le respectăm ca ţară şi că niciun lider politic nu poate să calce în picioare democraţia, principiile fundamentale care stau la baza funcţionării statului de drept şi de asemenea nu poate să calce în picioare independenţa justiţiei. Ceea ce face zi de zi acest personaj  vetust, omul cu şobolanii, care vede numai şobolani în jurul lui şi pe care îl sfătuiesc să se lase de politică şi să se apuce de deratizare, dacă tot vede numai şobolani în jurul lui”, a mai explicat el.
Ludovic Orban a somat PSD să se delimiteze de declaraţiile lui Liviu Dragnea, în caz contrar PSD riscă să fie considerat un partid anit-NATO şi anit-UE.
„Somez conducerea PSD să ia poziţie imediat să se delimiteze de declaraţiile acestui iresponsabil care simte că i se apropie sfârşitul şi care este în stare să facă orice este posibil ca să scape de urmările faptelor sale ilegale. Altfel întreg PSD riscă să fie considerat aşa cum este considerat Dragnea, un partid anti UE, anti-NATO”, a conchis Orban.
