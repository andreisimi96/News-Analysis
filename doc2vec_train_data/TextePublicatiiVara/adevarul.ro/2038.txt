8 iunie 2018, 00:20
Vladimir Putin FOTO EPA
Preşedintele rus s-a exprimat împotriva mişcării #MeToo, care a zdruncinat instituţii puternice din toată lumea, dezvăluind o cultură universală a hărţuirii şi abuzului sexual, relatează The Guardian.
Putin citează din Einstein: Al Patrulea Război Mondial va avea loc „cu...
Putin a întrebat de ce femeile au făcut dezvăluiri la zeci de ani după presupusele atacuri şi a spus că el crede că aceste acuze ar trebui să fie discutate în tribunale, nu în campanii media.
„Anumiţi oameni sau anumite organizaţii care se specializează în protecţia drepturilor femeilor dezvoltă, în prezent, un întreg proces în diferite state vestice şi la Hollywood, abordând probleme vechi de 10, 20 sau 30 de ani”, le-a declarat el reporterilor puţin după o sesiune anuală de întrebări şi răspunsuri, numită „Linia directă”.
„Cred că trebuie să susţinem interesele tuturor cetăţenilor, indiferent de gen, religie, vârstă, dar o întrebare rămâne valabilă: de ce se întâmplă acest lucru abia acum? De ce nu acum 10 ani, când se presupune că o parte din aceste incidente au avut loc?”
Putin a spus că „în orice ţară civilizată”, poliţia şi tribunalele trebuie să se ocupe de cazuri similare.
„Nu cred că trebuie să transformăm aceste probleme, mai ales cazurile concrete, într-un fel de campanie”, a adăugat liderul de la Kremlin.
Sute de femei au făcut dezvăluiri  în legătură cu abuzurile sexuale ale unor bărbaţi puternici din politică şi media, dar şi din alte domenii.
Harvey Weinstein, un celebru producător de la Hollywood, a fost acuzat de peste 13 femei de viol, hărţuire sexuală şi abuzuri sexuale. Acesta a pledat nevinovat într-o curte de justiţie din New York, marţi.
Putin a fost întrebat direct şi de câteva acuzaţii de hărţuire sexuală, făcute împotriva lui Leonid Slutsky, om politic din Parlamentul rus. Numeroase jurnaliste au spus că au fost pipăite şi sărutate de către Slutsky, însă o comisie de etică din parlament nu l-a găsit vinovat pe politician.
Preşedintele rus le-a răspuns jurnaliştilor: „Nu am auzit despre povestea aceasta.”
