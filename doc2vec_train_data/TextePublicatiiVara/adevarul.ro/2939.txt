Evaluarea Naţională 2018: subiectele care s-au dat la Matematică. Exam...
Cea de-a două probă a Evaluării Naţionale, cea la Matematică, a dat cele mai mari emoţii elevilor şi părinţilor acestora deopotrivă. Ultimii au aşteptat într-o căldură infernală ca elevii să iasă din sala de examen şi să-i liniştească. Între timp, s-au tot întrebat  despre subiecte, până când cineva le-a şi prezentat în fotocopie şi au început „dezbaterile“. „Nu par grele, aici e formulă, aici era nevoie de puţină atenţie...“, „piramida, nu ştiu dacă se aşteptau...“, „asta au făcut prin clasa a VI-a...“, şi-au dat părinţii cu părerea.
Aproape de ora 11,00, la Şcoala Gimnazială „Eugen Ionescu“ din Slatina au început să iasă şi primii candidaţi care au finalizat proba.
„Cam greu, partea de geometrie. Ultimele exerciţii erau mai grele la algebră. Cred că iau un 6- 7, aşa“, a spus primul elev care a ieşit din sala de examen, menţionând că nu s-a pregătit în particular. La câteva minute au apărut şi alţi colegi, unii mai veseli, alţii mai trişti, cu toţii însă cu gândul la notă şi la media finală, hotărâtoare pentru locul la liceul dorit.
„Au fost mai grele, aşa, pentru nivelul de Evaluare, dar puteau fi făcute. Au fost şi la funcţie şi la geometrie nişte subpuncte mai grele, bine, eu le-am făcut, dar... Eu, cu cine am vorbit, şi aşa mi s-a părut şi mie, a fost de părere că au fost mai grele decât la toate simulările“, a apreciat Vlad Coneschi, şi el proaspăt absolvent al clasei a VIII-a, elev al Şcolii Gimnaziale „Eugen Ionescu“ din Slatina şi ani la rând medaliat cu aur la olimpiadele şi concursurile naţionale de matematică şi informatică.
„Subiectele mi s-au părut un pic mai ridicate decât nivelul mediu. Şi decât simularea care s-a dat oficial de la minister, şi decât celelalte simulări. Au fost un pic problematice anumite subiecte, de la subiectul III - două subpuncte şi de la subiectul al II-alea un alt subpunct. Eu zic că iau 10, acum, să sperăm că am dreptate“, a spus, la ieşirea din examen, Diana Ţolu, eleva care la sfârşitul acestei luni va reprezenta România la Olimpiada Balcanică de Matematică pentru Juniori, după ce a ocupat în acest an locul I la faza naţională a Olimpiadei de Matematică şi a trecut mai multe probe de baraj pentru a face parte din lotul naţional.
„Faţă de anii anteriori, anul acesta au geometria pură de clasa a VII-a,  nu cu aplicaţii practice, şi s-ar putea să le pună probleme. Dar problema asta, nu. Nu sunt foarte grele. Eu cred că majoritatea trebuie să facă peste 7“, a apreciat profesoara de matematică Ludmila Popa, la o primă vedere a subiectelor, fără să studieze baremul.
