Mariano Rajoy FOTO EPA-EFE
Personaj central în politica spaniolă în ultimii 14 ani, fostul şef al Guvernului central de la Madrid şi-a anunţat marţi retragerea de la conducerea Partidului Popular (PP).
Socialistul Pedro Sanchez a depus jurământul şi a devenit noul premier...
Decizia lui Rajoy vine la câteva zile de la demiterea sa din fruntea Guvernului prin moţiunea de cenzură.
„A venit momentul să închei această etapă. Partidul Popular trebuie să meargă înainte şi să-şi construiască istoria în serviciul spaniolilor sub conducerea unei alte persoane“, a declarat Mariano Rajoy, în vârstă de 63 de ani, într-o intervenţie foarte aşteptată la finalul unei reuniuni a liderilor PP, o formaţiune conservatoare, la Madrid.
„Aşa este mai bine pentru Partidul Popular, pentru mine şi, cred, pentru Spania“, a adăugat el, citat de AFP.
Preşedinte al PP din 2004, Rajoy a anunţat ţinerea unei reuniuni a conduceriii partidului său în scopul „convocării unui congres extraordinar“. El nu a precizat o dată pentru desfăşurarea acestui congres.
Retragerea lui Rajoy pune capăt unui capitol din istoria politicii spaniole. La mijlocul lui mai, 86% dintre persoanele intervievate de institutul Metroscopia şi 63% dintre electorii PP s-au exprimat pentru retragerea fostului premier spaniol din prim-planul scenei politice.
„Timp de 37 de ani, am servit partidul în toate funcţiile posibile, de la militant de bază la preşedinte local şi până la preşedintele vostru naţional“, a subliniat Rajoy, care a fost ales pentru prima oară în 1981 în Galicia natală.
Şef al Executivului spaniol din decembrie 2011, el a rezistat mai multor crize de amploare, între care recesiunea, blocajele politice din 2016 şi tentativa Cataloniei de a se separa de Spania.
A fost doborât în cele din urmă de o moţiune de cenzură, adoptată vinerea trecută în Parlament.
Trei nume sunt vehiculate în prezent pentru succesiunea lui Rajoy, şi anume fostul ministru al Apărării Maria Dolores de Cospedal, vicepreşedinta guvernului recent demis Soraya Saenz de Santamaria şi preşedintele Galiciei Alberto Nuñez Feijoo.
