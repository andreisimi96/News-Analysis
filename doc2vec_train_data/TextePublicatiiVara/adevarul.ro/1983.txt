Profesorul Bologna care şcoleşte sociologii de mâine. Coordonează bursele Erasmus, iar evaluarea profesională i-o fac studenţii
7 iunie 2018, 17:07
Luminiţa Iosif Foto: arhiva personală
Luminiţa Iosif (33 de ani), lector universitar doctor la Facultatea de Istorie, Filozofie şi Teologie din Galaţi, specializarea Sociologie, a fost desemnată recent profesor Bologna, pentru că a reuşit să se apropie de studenţi prin modul său de a fi ca om, dar şi pentru creativitatea metodelor de predare, prin jovialitatea şi uşurinţa cu care se face înţeleasă la cursuri.
Profesorul care transformă nămolul în materiale de construcţie. A inve...
Luminiţa Iosif, lector universitar doctor la Facultatea de Istorie, Filozofie şi Teologie din Galaţi, are o experienţă didactică de opt ani la cei 33 de ani ai săi. Şi-a dorit dintotdeuna să devină profesor, iar lucrurile au curs în această direcţie. ”În liceu, profesorul de Fizică, domnul Onuţ Atanasiu, ne-a pus să scriem pe o hârtiuţă ce vrem să ne facem când vom fi mari, iar eu am scris profesor”, îşi aminteşte dascălul.
A urmat Liceul ”Dunărea” din Galaţi, iar din clasa a XI-a a participat la Olimpiada de Sociologie, însă după absolvire nu şi-a putut urma imediat visul de a urma Facultatea de Sociologie din cauza constrângerilor financiare, astfel că a aplicat la Facultatea de Istorie din Galaţi. A fost bursieră Erasmus şi a absolvit apoi şi Facultatea de Sociologie, având un masterat şi un doctorat în Sociologie, ambele obţinute la Iaşi, având stagii de pregătire şi perfecţionare şi la Paris.
”Îmi plac foarte mult oamenii şi interacţiunea. Am ales Sociologia pentru că am avut profi tari în liceu, care ne-au insuflat pasiunea pentru ştiinţele socio-umane. Este o disciplină cara studiază evidentul, realitatea, grupurile sociale, colegii, familia şi societatea. La prima vedere pare uşoară, dar nu este chiar aşa, pentru că avem nişte metode de cercetare, nişte tehnici destul de riguroase, dar este un domeniu şi un drum pe care nu îl regret absolut deloc”, ne mărturiseşte Luminiţa.
Crede că are importanţă ce facultate termini, dar şi mai mult contează cum termini şi ce faci în timpul studiilor de licenţă. Dascălul merge pe ideea că, în timpul facultăţii, este esenţială practica, iar dacă studenţii obţin şi burse în străinătate, va fi şi mai bine pentru ce va urma pentru ei după absolvire. Anul trecut, şi-a implicat studenţii în muncă de cercetare pe teren şi în interacţiuni cu oamenii. Tinerii au analizat, de pildă, gradul de satisfacţie al procesului de învăţământ din cadrul Universităţii Vârstei a Treia. 
Studenţii îi evaluează munca la catedră
Îşi analizează permanent studenţii, dar şi pe sine însăşi, pentru a descoperi ce trebuie corectat şi înbunătăţit la procesul de predare. Săptămâna trecută şi-a rugat studenţii de anul III la Sociologie să scrie fiecare pe o foaie de hârtie cum li s-a părut colaborarea cu Luminiţa Iosif. ”Le-am cerut să nu se semneze şi să schimbe între ei pixurile, pentru că nu m-a interesat să fac examene grafologice. Aşa cred eu că se face o evaluare adevărată a unui profesor”, punctează dascălul.
Studenţii au scris despre ce fel li s-a părut cursul, despre metodele de predare şi interacţiunea cu profesorul lor, dar şi despre ce cred despre acesta ca persoană. Luminiţa face acest lucru de când a intrat în învăţământ pentru că este cea mai simplă, corectă şi directă evaluare pe care o poate avea chiar de la cei cărora li se adresează.
”Eu le spun mereu studenţilor mei că suntem parteneri în procesul educaţional. Eu vin cu ceva, voi daţi mai departe şi o să vedem apoi dacă am sădit ceea ce trebuia”, susţine profesoara. Studenţii săi au ales-o profesor Bologna pentru pasiunea cu care predă, dar şi pentru onestitatea şi transparenţa de care dă dovadă în relaţia cu tinerii care vin la cursul său. Îi motivează implicându-i în tot felul de activităţi extracurriculare şi îi trimite la sesiuni de comunicări ştiinţifice, dar şi lucrează cot la cot alături de ei, iar rezultatele nu au întârziat să apară. 
Coordonator al burselor Erasmus
Este în prezent coordonator al burselor Erasmus în cadrul Facultăţii de Istorie, Filozofie şi Teologie din Galaţi, o nouă dovadă a aprecierii de care se bucură la doar doi ani de când s-a alăturat echipei de la instituţia de învăţământ gălăţeană. ”Alinierea studiilor cu practica este un lucru pe care eu îl văd ca obligatoriu. Mă uit şi la elevii de liceu, care sunt implicaţi din ce în ce mai mulţi în activităţi de voluntariat şi acesta este un lucru foarte bun. Chiar dacă elevul merge la un cămin de bătrâni şi vorbeşte cu o persoană vârstnică, îl formează pe el ca om şi îi dezvoltă nişte abilităţi şi modul de relaţionare, dar şi empatia şi toleranţa. Sunt nişte lucruri pe care dacă ţi le formezi de mic, le ai tot timpul”, ne dezvăluie Luminiţa.
Este puţin dezamăgită că în România nu există încă o deschidere totală a companiilor şi firmelor mai mici pentru a primi studenţi în practică. Tinerii care vin la cursul său au făcut practică în departamentele de resurse umane de la instituţii publice, dar şi la institutele de sondare a opiniei publice. ”Studentul este imaginea facultăţii. Oricâtă promovare am face noi, dacă ei sunt mulţumiţi de ce facem noi aici, nu va mai fi nevoie să mergem în licee ca să ne promovăm activitatea şi facultatea, pentru a-i convinge pe adolescenţi să o urmeze”, crede dascălul.
Crede că este foarte mportant ca studenţii români să aibă experienţa învăţământului din afară, pentru a face o comparaţie, dar şi pentru a aduce în ţară, dacă vor decide să se întoarcă, numai ce e bun şi fezabil la noi. Îşi propune pe viitor să facă cunoscută Facultatea de Istorie, Filozofie şi Teologie din Galaţi în străinătate prin bursele Erasmus, proiecte cu alte universităţi şi schimburi de experienţă cu studenţii şi profesorii din alte zone ale lumii. A avut recent proiecte cu mai multe ţări din Africa, fiind câştigat şi un proiect pe America Latină, Egipt, Vietnam şi India.
”Vrem ca mobilitatea studenţilor să fie din ce în ce mai mare, să atragem oarecum atenţia pe Universitatea ”Dunărea de Jos” la nivel internaţional. Facem lucruri bune, dar trebuie să ştie lumea că facem lucruri bune. Trebuie să vadă şi alţii de pe alte continente că facem lucruri superfaine. În ceea ce mă priveşte, vreau să îmi menţin aceeaşi vervă şi pasiune, dar şi acelaşi mod de lucru cu studenţii”, conchide profesorul Bologna.
