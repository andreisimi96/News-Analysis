13 iunie 2018, 14:31
Victor Ciorbea, şeful instituţiei AvocatulPoporului. FOTO Inquam Photos
Plenul Camerei Deputaţilor a adoptat miercuri, cu 182 de voturi „pentru“, 82 de voturi „împotrivă“ şi 10 abţineri, proiectul de lege prin care pensia Avocatului Poporului se stabileşte la nivelul celei a judecătorilor Curţii Constituţionale (CCR) şi care îi permite acestuia cumularea pensiei de serviciu cu indemnizaţia.
VIDEO Olguţa Vasilescu recunoaşte că randamentul Pilonului I de pensii...
„Avocatul Poporului, precum şi persoanele care au exercitat funcţia de Avocat al Poporului, îndeplinind condiţiile de numire prevăzute pentru judecători la Curtea Constituţională la data pensionării sau recalculării pensiei anterior acordate, beneficiază de pensie calculată şi stabilită în aceleaşi condiţii cu cea a judecătorilor Curţii Constituţionale. Pensia de serviciu poate fi cumulată cu indemnizaţia pentru mandatul în curs de exercitare”, se arată în modificarea legii nr. 35/1997 privind organizarea şi funcţionarea instituţiei Avocatului Poporului.
După vot, deputatul USR Cristian Seidler a spus să le fie ruşine celor care votează pensii speciale şi i-a cerut ministrului Muncii, Lia Olguţa Vasilescu, să vină să explice dacă asta înseamnă „justiţie socială".
Senatul a adoptat, pe 27 iunie anul trecut, cu majoritate de voturi, modificările la Legea de organizare şi funcţionare a Avocatului Poporului, potrivit cărora persoana care va îndeplini această funcţie va avea rang şi indemnizaţie de ministru şi pensie egală cu a judecătorilor de la Curtea Constituţională (CCR).
Actul normativ prevedea că ”funcţia de Avocat al Poporului este asimilată ca rang şi salarizare cu funcţia de ministru”. În ceea ce priveşte pensia Avocatului Poporului, legea prevedea că acesta „beneficiază de pensie calculată şi stabilită în aceleaşi condiţii cu cea a judecătorilor Curţii Constituţionale (…) Pensia de serviciu astfel stabilită poate fi cumulată cu indemnizaţia pentru mandatul în curs de exercitare”.
Actul normativ prevede şi faptul că pensia de serviciu a Avocatului Poporului se actualizează ori de câte ori se majorează indemnizaţia brută lunară a judecătorilor de la Curtea Constituţională, iar dacă în urma actualizării rezultă o pensie de serviciu mai mică, Avocatul Poporului îşi păstrează pensia aflată în plată.
