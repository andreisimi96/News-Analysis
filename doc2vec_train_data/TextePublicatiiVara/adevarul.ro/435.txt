30 mai 2018, 09:59
Valer Dorneanu, preşedintele CCR
Curtea Constituţională (CCR) va stabili azi dacă există un conflict juridic de natură constituţională între preşedintele Klaus Iohannis şi Guvern, după ce şeful statului a refuzat să o revoce pe Laura Codruţa Kovesi la propunerea ministrului Justiţiei, Tudorel Toader. În cazul în care CCR va da dreptate Guvernului, Iohannis va fi obligat să o demită pe şefa DNA.
Iniţial, CCR a dezbătut sesizarea Guvernului în 10 mai. La acel termen, consilierul prezidenţial Simina Tănăsescu a arătat că Tudorel Toader una spunea ca judecător CCR, în 2008, şi cu totul alta susţine acum, ca ministru al Justiţiei.
În 2008, Tudorel Toader era magistrat CCR şi judeca o sesizare la Legea privind statutul judecătorilor şi procurorilor. În urmă cu 10 ani, pe acea speţă, Tudorel Toader făcea opinie separată faţă de restul judecătorilor CCR şi susţinea că procedura de numire sau de revocare a procurorilor-şefi (Parchetul General, DNA şi DIICOT) nu este prevăzută direct în Constituţie, ci este explicitată printr-o lege, mai pecis în Legea privind statulul magistraţilor, pe care Curtea o analiza în acel moment.
În esenţă, Tudorel Toader spunea atunci că numirea procurorilor în funcţii de conducere nu este prevăzută în Constituţie (după cum nici revocarea nu este), deci Parlamentul nu are constrângeri constituţionale de a o reglementa cum vrea prin lege. În consecinţă, a spus Simina Tănăsescu, diferendul dintre Tudorel Toader şi preşedinte nu rezidă în Constituţie, ci în lege - deci nu are cum să fie conflict juridic de natură constituţională. E cel mult conflict de natură legală, care se rezolvă în contenciosul administrativ, nu la CCR.
La distanţă de 10 ani, Tudorel Toader, de această dată din postura de ministru al Justiţiei în Guvernul PSD-ALDE, susţine că refuzul preşedintelui Iohannis de a accepta revocarea Laurei Codruţa Kövesi a generat un conflict de natură constituţională între două instituţii ale statului: pe de o parte Guvernul, care a propus revocarea, de cealaltă parte instituţia Preşedintelui, care a refuzat revocarea.
