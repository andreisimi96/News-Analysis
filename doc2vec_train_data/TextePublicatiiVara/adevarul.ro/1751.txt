Cum evitaţi spargerea maşinii de către hoţi. De ce este indicat să blocaţi uşile în timpul deplasării cu autovehiculul
6 iunie 2018, 18:45
Foto: arhivă Adevărul
Mulţi şoferi fac greşeli, pe care de multe ori nu le realizează decât prea târziu, de regulă după ce maşina le-a fost spartă de infractori, iar bunurile le-au fost furate.
Poliţiştii brăileni au continuat şi astăzi campania ”100 de zile de mesaje preventive”, cu informaţii şi recomandări pentru şoferi.
Pentru siguranţa autoturismului dumneavoastră, poliţiştii brăileni vă recomandă:
-Nu lăsaţi la vedere, în interiorul maşinii, bunuri care pot atrage atenţia (borsete, genţi, telefoane mobile, sisteme GPS, detectoare de radar), chiar dacă lipsiţi pentru scurt timp;
-Nu parcaţi autoturismul în zone izolate, retrase;
-Pe perioada deplasării cu autoturismul, acţionaţi sistemul de blocare a uşilor, pentru a evita să fiţi deposedaţi de diferite bunuri în timp ce staţionaţi la semafor, treceri de pietoni;
-Când părăsiţi autoturismul, închideţi complet geamurile şi asiguraţi portierele, chiar dacă lipsiţi;
-În staţiile de alimentare cu carburanţi, nu lăsaţi maşina neasigurată pe timpul achitării contravalorii combustibilului;
-Pe timpul nopţii, parcaţi autoturismul în zone iluminate corespunzător;
-Montaţi un sistem de alarmă, apelând la o firmă specializată;
-Când lăsaţi autoturismul la spălătorie sau la un atelier auto, asiguraţi-vă că în interiorul acestuia nu au rămas obiecte tentante pentru persoanele rău-intenţionate.
”Posesorii de autoturisme trebuie să ştie că prin achiziţionarea componentelor auto la preţuri foarte mici, de la vânzători ambulanţi, încurajează furtul acestor componente, pe de o parte, dar pot  comite şi infracţiunea de tăinuire, potrivit. 270, alin (1) din Codul penal al României”, precizează purtătorul de cuvânt al IPJ Galaţi.
Constituie infracţiunea de tăinuire-primirea, dobândirea, transformarea ori înlesnirea valorificării unui bun, de către o persoană care fie a cunoscut, fie a prevăzut din împrejurările concrete că acesta provine din săvârşirea unei fapte prevăzute de legea penală, chiar fără a cunoaşte natura acesteia şi se pedepseşte cu închisoare de la unu la 5 ani sau cu amendă.
