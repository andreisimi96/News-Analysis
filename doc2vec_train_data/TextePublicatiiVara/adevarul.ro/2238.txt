9 iunie 2018, 09:18
Procurorii DNA l-au trimis în judecată pe Nicuşor Constantinescu, fostul  preşedinte al Consiliului Judeţean Constanţa, pentru abuz în serviciu.  Prejudiciul s-ar ridica la 400.000 de lei.
Tatiana Răducanu: Nu avem în prezent o independenţă reală a judecătoru...
Procurorii din cadrul Direcţiei Naţionale Anticorupţie – Serviciul Teritorial Constanţa au dispus trimiterea în judecată a inculpatului Nicuşor Constantinescu, fost şef al CJ Constanţa, pentru săvârşirea infracţiunii de abuz în serviciu dacă funcţionarul public a obţinut pentru sine ori pentru altul un folos necuvenit.
„În perioada decembrie 2009 – noiembrie 2010, inculpatul Constantinescu Nicuşor Daniel, în calitate de preşedinte al Consiliului Judeţean Constanţa, în exercitarea atribuţiilor de serviciu, cu încălcarea dispoziţiilor legale în materia achiziţiilor publice, a achiziţionat şi a plătit servicii de publicitate în valoare de 401.700 lei. Suma respectivă reprezintă un prejudiciu adus bugetului Consiliului Judeţean Constanţa concomitent cu obţinerea de către firma prestatoare a serviciilor a unui folos necuvenit în acelaşi cuantum”, arată procurorii în rechizitoriu.
Concret, în perioada respectivă, Consiliul Judeţean Constanţa a achiziţionat servicii de publicitate în presa scrisă locală, pentru care a achitat integral un număr de 12 facturi fiscale. Ca urmare a dispoziţiilor emise de Curtea de Conturi a României, Consiliul Judeţean Constanţa s-a adresat instanţei civile şi a obţinut o hotărâre judecătorească definitivă de obligare a fostului preşedinte CJ la plata sumei de 401.700 lei, ce reprezintă întregul prejudiciu al faptei penale.
Procurorii DNA au dispus instituirea sechestrului asigurător asupra mai multor bunuri imobile ce aparţin lui Nicuşor Constantinescu. Dosarul se va judeca la Tribunalul Constanţa.
Nicuşor Constantinescu este în prezent în închisoare fiind condamnat la 5 ani în dosarul Centrului MIlitar Zonal, pe care voia să-l mute din clădirea centrală ocupată actualmente, lângă Parchetul Constanţa.
De asemenea, în urmă cu o lună, fostul preşedinte al Consiliului Judeţean, a fost condamnat în prima instanţă la 8 ani de închisoare pentru abuz în serviciu, constituire de grup infracţional şi conflict de interese în dosarul finanţării unor fundaţii din Constanţa.
Pe aceeaşi temă:
