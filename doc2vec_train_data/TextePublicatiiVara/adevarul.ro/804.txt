2 iunie 2018, 16:47
Tudorel Toader FOTO Inquam / Octav Ganea
Ministrul Justiţiei Tudorel Toader a avut o reacţie pe Facebook, după ce G4Media a scris că unul dintre judecătorii CCR, Petre Lăzăroiu, se află în funcţie de 10 ani, în condiţiile în care în Constituţie scrie că mandatele sunt de 9 ani.
G4Media a pus sub semnul întrebării legalitatatea deciziei CCR privind revocarea şefei DNA, în contextul în care, din luna martie, un judecător CCR funcţionează ilegal, punându-se în discuţie însăşi legalitatea constituirii Curţii. 
Lăzăroiu a fost numit în funcţie în 2008 pe un rest de mandat şi reinvestit în 2010, dar CCR a decis în martie că judecătorii nu pot adăuga un mandat întreg la un rest de mandat şi că limita maximă este de 9 ani.
În urma acestor acuzaţii, Tudorel Toader a explicat sâmbătă, pe Facebook, că legea din martie nu a fost promulgată şi se află sub reexaminare, fiind trimisă la Senat. În plus, ministrul Justiţiei precizează că „decizia Curţii produce efecte numai pentru viitor, de la data publicării acesteia în Monitorul Oficial, fără să afecteze mandatele în curs“. 
Redăm integral mesajului ministrului:
„Decizia nr.136 din din 20 martie 2018, prin care Curtea a stabilit că «dispoziţiile legale criticate, care reglementează posibilitatea înnoirii în funcţie, cu un mandat de 9 ani, a judecătorului care a deţinut deja un mandat corespunzător restului de mandat al unui alt judecător, constituie o încălcare a dispoziţiilor constituţionale cuprinse în art.142 alin. (2) referitoare la interdicţia înnoirii mandatului şi în art.1 alin.(5) din Constituţie. (...). Nu este admis ca, pe calea unei norme infraconstituţionale, legiuitorul să eludeze o interdicţie de natură constituţională. Mai mult, acesta are obligaţia de a elimina din dreptul pozitiv soluţia legislativă constatată ca fiind neconstituţională, precum cea care se regăseşte în actualul art.68 alin.(3) din Legea nr.47/1992, republicată» a fost pronunţată în controlul de constituţionalitate a priori, preventiv, înainte de promulgare.
Efectele deciziei – legea nu a fost promulgată, nu a fost publicată în Monitorul Oficial al României, nu a intrat în vigoare, iar Parlamentul este obligat să reexamineze dispoziţiile respective pentru punerea lor de acord cu decizia Curţii Constituţionale.
Astfel, legea pentru modificarea şi completarea Legii nr.47/1992 privind organizarea şi funcţionarea Curţii Constituţionale se află în procedura de reexaminare pentru punerea în acord cu decizia Curţii Constituţionale, fiind trimisă în data de 23 mai 2018 la Senat. Astfel cum se poate constata studiind fişa actului, la adresa http://www.cdep.ro/pls/proiecte/upl_pck2015.proiect…, în forma proiectului adoptată de Camera Deputaţilor apare :”2. La articolul 68, alineatul (3) se abrogă”.
Prin urmare, Legea 47/1992 privind organizarea şi funcţionarea Curţii Constituţionale nu a făcut obiectul controlului de constituţionalitate, aceasta putând fi contestată numai în temeiul şi în condiţiile prevăzute de art.146 lit.d) din Constituţie. 
Legea nr.47/1992, în integralitatea ei, se bucură în continuare de prezumţia de constituţionalitate, care se ataşează oricărui act de reglementare ce face parte din dreptul pozitiv.
Altfel spus, procedura constituţională şi legală este în curs, iar până la adoptarea şi intrarea în vigoare a normelor de modificare a Legii nr.47/1992, aceasta continuă să se aplice în redactarea în vigoare.
Decizia Curţii produce efecte numai pentru viitor, de la data publicării acesteia în Monitorul Oficial, fără să afecteze mandatele în curs!“
Un membru CSM arata că Toader ignoră o decizie CCR
Judecătorul Bogdan Mateescu, membru în Consiliului Superior al Magistraturii (CSM), arată că, deşi Tudorel Toader susţine că „ţine enorm“ la deciziile Curţii Constituţionale, în realitate, însă, ministrul Justiţiei nu le aplică, scrie ziare.com . 
Magistratul dă exemplu cazul unei decizii CCR din februarie 2018, care interzice judecătorilor şi procurorilor să fie numiţi în funcţiile de secretari de stat sau ministru. Decizia nu ar fi respectată de Tudorel Toader, unul dintre secretarii de stat din Ministerul justiţiei fiind judecător. 
