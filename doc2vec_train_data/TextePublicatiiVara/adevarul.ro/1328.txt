Preşedintele PSD Vrancea, Marian Oprişan.
Preşedintele PSD Vrancea, Marian Oprişan, a declarat, marţi, că la mitingul PSD de sâmbătă se bazează pe cetăţenii care vor să protesteze împotriva abuzurilor unora dintre instituţiile statului, refuzând însă să precizeze câte persoane ar urma să ajungă în Capitală. Cu toate acestea, întrebat despre oamenii din Vrancea, Oprişan a răspuns că „sunt foarte mulţi cetăţeni nemulţumiţi”.
Iohannis, despre mitingul PSD: Într-o democraţie, un miting de protest...
Preşedintele PSD Vrancea, Marian Oprişan, a declarat, marţi, că la mitingul de sâmbătă se bazează pe cetăţenii care vor să protesteze împotriva abuzurilor unora dintre instituţiile statului, refuzând să avanseze un număr de persoane care urmează să meargă în Capitală, dar spunând că în Vrancea „oho, sunt foarte mulţi cetăţeni nemulţumiţi”.
Întrebat cum va fi realizat transportul vrâncenilor spre Capitală, unde sâmbătă va avea loc un miting organizat de PSD, Marian Oprişan, a declarat că „fiecare vine cu ce poate”.
„Mă bazez pe cetăţenii care vor să protesteze împotriva abuzurilor unora dintre instituţiile statului. De unde să ştiu eu câţi cetăţeni vor participa? Suntem în măsură să mergem împreună cu toţi cetăţenii nemulţumiţi. Ohoo, sunt foarte mulţi nemulţumiţi în Vrancea. Fiecare va veni cu ce poate. Important e să apărăm statul de drept, democraţia libertăţii şi drepturile cetăţenilor”, a spus Marian Oprişan.
Întrebat dacă a recomandat participanţilor la miting cu ce să se îmbrace, recomandarea de la Centru fiind ca protestatarii să se îmbrace în alb, liderul PSD Vrancea a declarat că ”nu face niciun fel de recomandare”.
„Nu fac niciun fel de recomandare, vreau ca alături de mine să vină şi ceilalţi colegi, să participe toţi cetăţenii care vor să-şi exprime nemulţumirea cu privire la abuzurile făcute de unele instituţii ale statului. Va fi un miting pentru că în Romania, definitiv şi irevocabil, să fie respectate drepturile si libertăţile fundamentale ale cetăţenilor”, a mai spus Oprişan.
Mitingul anunţat de PSD va avea loc în 9 iunie de la ora 20:00, în Piaţa Victoriei, şi va avea ca temă apărarea democraţiei şi a statului de drept, a afirmat luni, după şedinţa Comitetului Executiv Naţional, liderul partidului, Liviu Dragnea.
