Dieta este importantă în celulită. Ce alte metode ajută la reducerea aspectului de „coajă de portocală“ al pielii
13 iunie 2018, 06:14
Alimentaţia bogată în fibre ne menţine în formă
Atât femeile, cât şi bărbaţii pot fi afectaţi de celulită. La femei însă, din pricina compoziţiei ţesutului gras subcutanat, deformările sunt mai evidente.
Apa este cel mai important nutrient. Când trebuie să bei mai multă apă...
Celulita nu este o boală, ci un status al pielii şi apare mai ales în zonele „clasice“ hormono dependente. Adică pe coapse, dar şi pe fese, pe addomen sau pe genunchi.  Aspectul vălurit este dat de celulel grase care cresc în volum prin acumulare excesivă de lipide.
„Celulita este mult mai frecventă la femei decât la bărbaţi, tocmai din pricina conditionării ei hormonale, deoarece sunt implicaţi dominant estrogenii, prolactina, dar şi hormonii tiroidieni, cortizolul şi noradrenalina. Se consideră că 85-90% din femeile peste 20 ani au un anumit grad de celulită“, explică dr. Diana Plăcintescu, medic dermatolog la Clinica Medicum.
Care este diferenţa între celulită şi vergeturi
Celulita presupune, de regulă, un ţesut fibros rigid în septurile din grăsimea de sub piele, pe când vergeturile sunt determinate de un colagen de slabă calitate, fragil, care se deşiră uşor, al stratului de suprafaţă, adaugă medicul.  „Apar şi la tineri pentru că, pentru ambele tipuri de defecte, din păcate, există şi o predispoziţie genetică, ce se manifestă la vârste din ce în ce mai fragede deoarece ne maturizăm hormonal mai devreme“.
Ce funcţionează şi ce nu
Dieta este importantă în celulită, deoarece ea influenţează nu doar acumularea de grăsimi, dar şi echilibrul hormonal. „Excesul de zahăr în plus creează inflamaţie şi predispune astfel, pe de o parte, la îngroşarea septurilor, pe de altă parte, la creşterea volumului fiecărei unităţi adipoase din piele. Dieta bogată în fibre, săracă în zahăr, cu mese multe şi puţine calorii per masă este ideală. Mişcarea şi masajul activează circulaţia în zonă şi topesc grăsimile, favorizând în acelaşi timp drenajul. Limfodrenajul ajută la eliminarea excesului de apă care caracterizează stadiile incipiente ale celulitei“. 
Dacă se schimbă stilul de viaţă, dacă suntem atenţi să nu facem excese alimentare, dacă facem mişcare şi ne folosim în plus de tehnica medicală modernă, avem şanse să facem celulita neobservabilă. „Depinde evident şi din ce stadiu pornim: celulita veche, fibroasă, adăugată peste supraponderabilitate sau chiar obezitate are şanse mici să se amelioreze complet rapid“.
În ceea ce priveşte aparatele, trebuie diferenţiate aparatele medicale omologate de cele cosmetice. „Aparatura medicală de ultimă generaţie combină diverse tehnologii, precum vacuumul, ultrasunetele, radiofrecvenţa şi infraroşiile pentru a creşte tonusul colagenului de suprafaţă, a rupe septurile şi a topi grăsimea în acelaşi timp. Cu cât aparatele sunt mai performante, cu atât e nevoie de mai puţine şedinţe şi rezultatele persistă mai mult, dar este de reţinut că, deoarece ne luptăm cu o predispoziţie, este nevoie de şedinţe de întreţinere. Grăsimea în exces se poate topi şi prin criolipoliză sau mezotreapie. Septurile fibroase se pot rupe şi prin mici incizii. Toate acestea se pot combina în cadrul unui plan de tratament care să includă monitorizarea endocrinologică şi nutriţională“.
Cât priveşte cremele, acestea ne ajută să păstrăm elasticitatea pielii, iar cele care conţin cafeină şi zantine activează circulaţia superficială, având un oarecare efect în stadiile incipiente ale celulitei. „Din păcate, mai mult nu s-a putut demonstra. Resveratrolul din seminţele de sâmburi este un puternic antioxidant care poate susţine colagenul de suprafaţă şi creşte tonusul şi fermitatea pielii, dar, din păcate nici el nu poate face minuni. Nu în celulită, în orice caz!“
