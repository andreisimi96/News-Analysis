Emil Rengle a fost principalul coregraf al show-ului „Vocea României“ în 2014
Coregraful şi dansatorul Emil Rengle, în vârstă de 27 de ani, originar din Oradea, a fost desemnat câştigătorul „Românii au talent“ de anul acesta, iar reacţiile utilizatorilor din mediul online sunt împărţite.
Cine este Emil Rengle, câştigătorul „Românii au talent“ 2018. A s...
În timp ce unii îl felicită pe tânărul coregraf pentru câştigarea marelui premiu, alţii sunt de părere că regulamentul show-ului de la ProTV nu ar trebui să permită profesioniştilor să se înscrie în concurs. Mai mult, unele voci susţin că nu este corect ca un fost colaborator al postului de televiziune să fie desemnat marele câştigător. 
Emil Rengle a câştigat marele premiu de 120.000 de euro de la „Românii au talent“, în urma voturilor telespectatorilor. 
Totodată, Emil a fost desemnat şi cel mai original concurent din sezonul opt şi i-a fost acordat premiul de 10.000 de euro: „În primul rând, aş vrea să-i mulţumesc Lui Dumnezeu pentru că m-a ales să fiu mesager. Astăzi am câştigat mai mult decât bani sau un trofeu, am câştigat iubire mai multă şi pot doar să fiu recunoscător că am fost eu ales să treacă acest mesaj prin mine (...). Şi prin faptul că românii m-au votat au făcut un lucru extrem de curajos, mi-au demonstrat că în ţara noastră există multă iubire. Sunt convins că de acum înainte vom avea mult mai mult curaj să o împărtăşim cu oamenii din jurul nostru“, a declarat Rengle. 
După plecarea lui Edi Stancu la echipa Antenei 1, Rengle a fost desemnat, în septembrie 2014, coregraful baletului ProDance, care evoluează în show-ul  „Vocea României“.  „Sunt extrem de fericit că datorită acestei colaborări voi avea oportunitatea de a face ceea ce mi-am propus. Sunt convins că proiectul va fi unul de succes şi că vom face împreună un sezon de neuitat al «Vocii României»“, declara tânărul. 
Emil Rengle FOTO ProTV
În 2017, a participat alături de Dana Budeanu în show-ul „Uite cine dansează“, de la ProTv , însă, la scurt timp cei doi au abandonat concursul după ce Dana a suferit o accidentare serioasă rupându-şi o coastă în timpul repetiţiilor.
Deşi Rengle a fost desemnat marele câştigător„Românii au talent“ prin voturile celor de acasă, rezultatul i-a nemulţumit pe mulţi dintre telespectatori, care s-au grăbit să lase mesaje pe pagina de Facebook a emisiunii. Astfel, cei mai mulţi dintre aceştia spun că situaţia este nedreaptă, dat fiind faptul că dansatorul este un fost colaborator al ProTV. 
„Am fost un telespectator destul de fidel al acestui show. Personal consider că emoţia şi calitatea transmise s-au dilualt de la o ediţie la alta. Dar asta este altă discuţie. Mi-a plăcut numărul lui Emil. Deşi a început un pic patetic, spre final a reuşit să mă emoţioneze. Azi am aflat însă de colaborarea lui cu ProTv. Ca telespectator, care a investit timp şi trăire în această emisiune, cer şi am dreptul să ştiu dacă a fost respectat regulamentul concursului. Şi asta pentru că, în acest moment, trăiesc cu impresia, şi nu cred că sunt singura, că nu e ok ca un om din culisele ProTV să aibă dreptul să participe la această competiţie“, a fost unul dintre mesaje. 
„De obicei când sunt premii în bani există şi nişte reguli ca să nu ajungem la conflict de interese şi ilegalităţi, gen nu au voie sa participe rude de gradul I şi nici angajaţii. Desigur, nu ii contest talentul dar nu e o victorie corectă“, a scris o altă persoană. 
„Nu calitatea actului artistic e subiectul aici, nici măcar rezultatul votului. Întrebarea e, avea sau nu dreptul să participe?“, a fost un alt mesaj. 
„Nu cunosc regulamentul acestui concurs, dar consider că are o hibă importantă la condiţiile de înscriere. Români talentaţi cu profesii specifice sunt foarte mulţi, dar în această emisiune normal trebuie promovaţi autodidacţii, nu talentele deja consacrate, profesioniştii“, e de părere un internaut. 
„Îmi e foarte greu să cred că suntem o majoritate atât de slabă, noi, tineretul româniei, azi, în an centenar, când ar trebui să ne vibreze sufletele la gândul Unirii, al partiotismului, al vitejiei şi bărbăţiei înaintaşilor, la gândul măreţiei şi al valorii, noi să ovaţionăm un băiat pe tocuri şi să ne «topim» la un aşa-zis manifest al «iubirii»?! Ce reprezintă crezul copilului/ tânărului aceluia? Pe cine reprezintă ceea ce a transmis el? Este ceea ce manifestă el ceea ce noi credem? Dansul...dans. Îmi este, sincer, milă de noi“, a scris o altă persoană. 
„Este fără cuvinte, mă întreb oare cum s-au simţit ceilalţi finalişti ştiind că acest individ va câştiga, ţinând cont de faptul că e colaboratorul Pro TV. Oare cum s-au simţit finaliştii când Andra şi-a exprimat dorinţa de a câştiga nenea Emil?“, a fost un alt comentariu. 
Şi Mihai Vasilescu a scris un articol pe blogul său în care chestionează credibilitatea trustului, în condiţiile în care câştigătorul show-ului de la ProTV este un fost colaborator. 
„Nu înţeleg de ce Protv-ul şi-a asumat suspiciunile care ar putea plana asupra participării la o emisune, din cadrul trustului, a unui concurent care lucrează în acelaşi trust. Pentru că mulţi oameni din această ţară ar putea trage nevinovata concluzie că a fost un aranjament. Şi nici măcar nu-i poţi învinui pentru asta, nu? Doar suntem singura ţară din lume în care cuvântul «pilă» are şi alt înţeles în afară de cel clasic din Dex. Sincer, mie mi-ar plăcea să iasă cineva de la Protv să explice cum au stat lucrurile, dar mă îndoiesc c-o să se întâmple vreodată. P.S. Tot ca să fim bine înţeleşi, sub nicio formă nu-i contest talentul omului. Tot ce-am scris este o simplă chestiune de credibilitate“, a scris Mihai Vasilescu. 
„Este foarte importantă vizibilitatea persoanelor LGBT în toate sferele sociale“
Pe de altă parte, mulţi telespectatori sunt de părere că victoria coregrafului este binemeritată şi îl felicită pentru talentul său. „Bravo! Oriunde în lume poţi da un spectacol de milioane!“, a fost unul dintre mesaje. 
În plus, Vlad Levente Viski, director executiv al asociaţiei MozaiQ, ONG care apără drepturile minorităţilor sexuale, l-a felicitat pe Rengle pentru premiul câştigat, potrivit DC News.  
„Considerăm că este foarte importantă vizibilitatea persoanelor LGBT în toate sferele sociale. Îl felicităm din suflet pe Emil Rengle! Credem că este o persoană extrem de talentată. Faptul că reprezintă o comunitate nu înseamnă că talentul lui poate fi pus la îndoială. Emil Rengle este un coregraf fantastic şi cu foarte mult curaj. Iată că toate aceste lucruri duc la succes! Ne bucurăm pentru Emil Rengle, îl felicităm şi îl aşteptăm la Bucharest Pride, pe 9 iunie", a spus Vinski. 
Recent, câştigătorul „Românii au talent“ a mărturisit că este bisexual, într-un video postat pe canalul său de YouTube, declarând că acest „secret“ din viaţa sa personală i-a adus numeroase suferinţe şi l-a împiedicat „să se bucure de viaţă. 
