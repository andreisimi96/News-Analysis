12 iunie 2018, 04:29
Experimentele s-au făcut pe musculiţa de fructe. FOTO Pxhere
Oamenii de ştiinţă canadieni au hrănit musculiţele de fructe cu o combinaţie de probiotice şi un supliment pe bază de plante care a reuşit să le prelungească viaţa cu 60% şi să le protejeze de bolile cronice asociate cu îmbătrânirea. Musculiţa de fructe este similară cu mamiferele în proporţie de aproximativ 70% în ceea ce priveşte sistemul biochimic.
Trump, faţă în faţă cu Kim. Cei doi lideri au dat mâna într-o întâlnir...
Un aforism spune că eşti ceea ce mănânci. Ştiinţa ne spune acum că suntem ceea ce mănâncă bacteriile care trăiesc în tractul nostru intestinal şi acest lucru ar putea influenţa cât de bine îmbătrânim. Oamenii de ştiinţă din cadrul Universităţii McGill, din Canada, au hrănit musculiţe de fructe cu o combinaţie de probiotice şi un supliment pe bază de plante numit „Triphala” care a reuşit să prelungească viaţa muştelor cu 60% şi să le protejeze împotriva bolilor cronice asociate îmbătrânirii, relatează Science Daily.
Studiul, publicat în „Scientific Reports”, aduce încă o dovadă în ceea ce priveşte influenţa pe care bacteriile intestinale o pot avea asupra sănătăţii. Cercetătorii au încorporat un simbiotic - format din probiotice şi un supliment bogat în polifenoli - în dieta musculiţelor de fructe.
Muştele hrănite cu acest amestec au trăit până la 66 de zile – cu 26 de zile mai mult decât cele fără supliment. De asemenea, au prezentat caracteristici reduse ale îmbătrânirii, cum ar fi rezistenţa la insulină, rezistenţa la inflamaţie şi stresul oxidativ.
O viaţă lungă şi sănătoasă 
„Probioticele schimbă dramatic arhitectura florei intestinale, nu numai în ceea ce priveşte compoziţia sa ci şi în ceea ce priveşte modul în care alimentele pe care le mănâncă sunt metabolizate”, spune Satya Prakash, profesor de inginerie biomedicala la Facultatea de Medicina McGill şi autor principal al studiului.
Musculiţa de fructe este similară cu mamiferele în porpoţie de aproximativ 70% în ceea ce priveşte căile lor biochimice, făcându-l un bun indicator în ceea ce priveşte efectul asupra omului, adaugă Prakash.
„Efectele la om ar putea să nu fie la fel de dramatice, dar rezultatele noastre sugerează cu siguranţă că o dieta care încorporează în mod specific Triphala împreună cu aceste probiotice va promova o viaţă lungă şi sănătoasă”, spune cercetătorul.
Autorii spun, de asemenea, ca rezultatele pot fi explicate prin „axa intestin-creier”, un sistem bidirecţional de comunicare între microorganismele care locuiesc în tractul gastrointestinal şi creier. În ultimii ani, studiile au arătat că axa intestin-creier este implicată în modificări neuropatologice şi o varietate de afecţiuni cum ar fi sindromul intestinului iritabil, bolile neurodegenerative şi chiar depresia. 
Au învăţat din medicina tradiţională
Suplimentul pe bază de plante utilizat în studiu, Triphala, este o formulă realizată din amalaki, bibhitaki şi haritaki, fructe utilizate ca plante medicinale în Ayurveda, o formă de medicină tradiţională indiană.
Susan Westfall, fost doctorand la McGill şi autorul principal al studiului, spune că ideea de a combina Triphala şi probiotice provine din interesul ei îndelungat de a studia produsele naturale derivate din medicina tradiţională indiană şi impactul lor asupra bolilor neurodegenerative.
Efecte în boli precum diabetul, obezitatea sau chiar cancer
„La începutul acestui studiu, am avut speranţa că combinarea Triphala cu probioticele ar avea un efect mai benefic decât doar folosirea individuală a componentelor, dar nu ne-am imaginat cât de mare succes va avea acest amestec”, spune Westfall, care este acum cercetător post-doctoral la Şcoala de Medicina Icahn de la „Mount Sinai” din New York, SUA.
Noul studiu, care include date depuse într-un brevet provizoriu în SUA printr-o companie co-fondată de autori, are potenţialul de a influenţa domeniile microbiomului, probioticelor şi sănătăţii umane.
Având în vedere efectele fiziologice largi ale acestei formule prezentate la musculiţele de fructe, Prakash speră că pornind de aici se vor dezvolta aplicaţii interesante într-o serie de tulburări umane, cum ar fi diabetul, obezitatea, neurodegenerarea, inflamaţia cronică, depresia, sindromul intestinului iritabil şi chiar cancerul.
