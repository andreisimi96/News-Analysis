6 iunie 2018, 18:05
Marile magazine vând aproximativ 10 milioane de pungi de plastic anual. Curând însă li se va interzice acest lucru prin lege, drept urmare vânzătorii ne vor pune cumpărăturile în pungi de hârtie, din amidon de porumb sau în sacoşe de cârpă.
Un pui de balenă a murit după ce a înghiţit 8 kilograme de plastic în ...
În mai puţin de o lună va intra în vigoare legea prin care va fi interzisă introducerea pe piaţă a pungilor de transport din plastic subţire şi foarte subţire, cu mâner, drept pentru care magazinele caută soluţii salvatoare. Unele au şi găsit: pungile din hârtie sau punga biodegradabilă, fabricată din amidon de porumb şi imprimată cu cerneală de soia, care se descompune complet în trei-şase luni, fără să polueze mediul înconjurător. Punga biodegradabilă, care vine în varianta de cinci şi şapte litri, aşa cum erau şi vechile pungi de plastic, va costa fie 59 de bani, fie un leu şi 19 bani, arată un lanţ de hipermarketuri de la noi din ţară.
Însă această pungă ar trebui să fie ultima soluţie pentru cumpărători, susţine Andrei Coşuleanu, directorul executiv al organizaţiei neguvernamentale Let's do it Romania. Cea mai bună variantă, în opinia activiştilor de mediu, este sacoşa din material, utilizabilă pe termen mediu şi lung. 
„Acele sacoşe care se pot utiliza pe termen mediu şi lung, sunt din materiale durabile. Acea sacoşă trebuie să o procurăm cu toţii şi să o avem tot timpul la noi - se poate strânge foarte uşor şi e foarte practică. Problema cu acele pungi din plastic subţire şi foarte subţire este că ele nu sunt reciclabile, ci se mărunţesc foarte mult, dar nu pot fi reciclate. Mai mult, ele îngreunează în sine procesul de reciclare. Acesta e şi motivul pentru care se încearcă o inovare în alternativele pentru plastic. Au apărut deja, pe piaţa din România tacâmuri din trestie de zahăr şi amidon de porumb, sunt o alternativă clară împotriva plasticului. Legislaţia este în tranziţie, de la permisiv către interzis. Dacă vorbim despre marile lanţuri comerciale, ele se vor alinia într-un timp scurt, discuţia apare când vorbim despre micii comercianţi. Pe lângă interzicerea pungilor din plastic subţire şi foarte subţire cu mâner, este nevoie de o campanie de conştientizare, prin care să fie prevenită generarea de deşeuri. Trebuie găsite soluţii prin care să fie diminuate cantităţile de plastic care sunt puse pe piaţă. Avem nevoie de măsuri clare împotriva generării de plastic pe următorii cinci-zece ani pentru că altfel, procesul de degradare al mediului înconjurător şi a planetei poate fi ireversibil şi ne poate afecta pe fiecare dintre noi”, a explicat, pentru „Adevărul”, Andrei Coşuleanu. 
Noile pungi biodegradabile ar trebui monitorizate 
La rândul său, Sorin Mierlea, preşedintele Asociaţiei Naţionale pentru Protecţia Consumatorilor - InfoCons susţine că noile pungi biodegradabile ar trebui monitorizate iar agenţii economici controlaţi în perioada următoare pentru a vedea în ce măsură legea chiar se respectă. „Sper ca imediat de la punerea în aplicare să vedem şi nişte monitorizări şi controale nu numai în hipermarketuri şi supermarketuri, ci şi în magazinele mai mici”, susţine Mierlea. Specialistul susţine, pe de altă parte, că românii nu vor face diferenţa între pungile biodegradabile şi cele care în curând vor dispărea de pe piaţă. 
„E o problemă tehnică, e greu să faci diferenţa între o pungă din plastic şi una din material biodegradabil. Pentru consumatori sper să nu fie nicio problemă din punct de vedere al costurilor şi să ajungă să plătească ceva în plus pentru această tranziţie la care suntem obligaţi şi care este una târzie pentru România, unde tot ceea ce înseamnă colectare este la pământ”, a spus Mierlea.
Preşedintele Klaus Iohannis a promulgat în luna aprilie actul prin care se interzice introducerea pe piaţă a pungilor de transport din plastic subţire şi foarte subţire, cu mâner, începând cu 1 iulie, respectiv comercializarea acestora de la 1 ianuarie 2019. Retailerii vor putea comercializa în continuare pungi, chiar şi de plastic, dar care să fie reutilizabile.
