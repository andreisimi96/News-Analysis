Pompierii au intervenit pentru evacuarea apei din case şi gospodării, dar şi pentru îndepărtarea copacilor doborâţi de vânt. Au fost emise 65 de atenţionări şi avertizări hidro-meteorologice, care au vizat manifestarea fenomenelor periculoase imediate.
Potrivit IGSU, în ultimele 24 de ore, vremea nefavorabilă - caracterizată de intensificări ale vântului, ploi abundente şi scurgeri de pe versanţi - a produs efecte în 12 localităţi din judeţele Argeş, Maramureş, Mureş, Prahova, Satu Mare, Sălaj, Timiş şi Vâlcea.
Totodată, în această perioadă au fost emise 65 de atenţionări şi avertizări hidro-meteorologice, care au vizat manifestarea fenomenelor periculoase imediate.
În urma ploilor abundente, pompierii au acţionat pentru evacuarea apei din 7 case, 18 curţi, şi 10 subsoluri. De asemenea, în judeţele Mureş, Prahova şi Timiş s-a intervenit cu accesorii grele de descarcerare pentru îndepărtarea a 3 arbori căzuţi pe căile de transport.
”O situaţie deosebită s-a înregistrat în localitatea prahoveană Bobolia, unde în urma unei viituri produse pe pârâul Tisa, un bărbat de 65 de ani a fost surprins de viitură, însă a fost recuperat imediat de către localnici. Ulterior sosirii la faţa locului a pompierilor militari, bărbatul a fost asistat medical de către un echipaj SMURD şi a fost transportat la spital”, anunţă IGSU. 
Sursa citată precizează că la această oră nu sunt persoane blocate, evacuate sau rănite din cauza manifestării fenomenelor meteorologice periculoase.
