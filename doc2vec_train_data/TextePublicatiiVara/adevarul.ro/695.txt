1 iunie 2018, 12:32
Arkadii Babcenko apărând viu la nici 24 de ore de la anunţarea morţii sale FOTO Captură YouTube
Cazul lui Arkadii Babcenko se mută în instanţă. Un tribunal din Kiev a dat undă verde joi unei solicitări a procurorilor cu privire la încarcerarea pentru o perioadă de două luni a unui bărbat suspectat de complot pentru asasinarea jurnalistului rus.
Înscenarea morţii lui Babcenko are un precedent de pe vremea lui Ceauş...
Suspectul este Boris Herman, coproprietarul unei fabrici de arme, relatează Reuters.
Reţinut pe stradă , bărbatul a fost adus în faţa instanţei. El a negat că avut intenţia de a-l ucide pe Babcenko. Ba dimpotrivă, a spus că a acţionat în interesul Ucrainei.
Herman a declarat că cineva apropiat Kremlinului l-a contactat şi i-a propus să participe la un complot pentru uciderea lui Babcenko. El susţine însă că a furnizat informaţia autorităţilor ucrainene şi a colaborat la operaţiune.
„Ştiam perfect că nu va fi omorât nimeni. Acest lucru a fost făcut în interesul Ucrainei“, a spus el.
La rândul lor, procurorii afirmă că au dovezi că Herman a primit peste 15.000 de dolari pentru a plăti pe cineva ca să-l asasineze pe Babcenko.
Boris Herman FOTO EPA-EFE
Babcenko: „Scopul meu a fost să rămân în viaţă“
Vizat de critici, Arkadii Babcenko a precizat joi că a acceptat această strategie controversată pentru a „rămâne în viaţă“.
„Scopul meu a fost să rămân în viaţă şi să asigur securitatea familiei mele. Este primul lucru la care m-am gândit. Standardele jurnalistice, acesta este ultimul lucru la care m-am gândit în acel moment“, s-a apărat jurnalistul rus într-o conferinţă de presă, la Kiev.
Declarat mort după un presupus atac în faţa apartamentului său din Kiev, Arkadii Babcenko a „reînviat“ în nici 24 de ore.
Serviciile secrete ucrainene susţin că au inventat moartea sa pentru a dejuca o tentativă de asasinare.
Federaţia Internaţională a Jurnaliştilor (FIJ) a calificat joi drept „intolerabil şi inadmisibil“ cazul lui Arkadi Babcenko, un cunoscut critic al Kremlinului.
„Nu mai suntem într-un caz jurnalistic, ci într-un mare circ orchestrat de militari şi de un jurnalist care era ameninţat cu moartea de câteva săptămâni“, a denunţat secretarul general al FIJ, Anthony Bellanger, potrivit AFP.
Simţindu-se hărţuit şi ameninţat cu moartea, Arkadii Babcenko a părăsit Rusia în februarie 2017. El s-a refugiat iniţial în Cehia, apoi în Israel. Într-un final, s-a instalat la Kiev, unde moderează o emisiune TV.
Ministerul rus de Externe a calificat această afacere drept o „mascaradă (…) cu elemente de propagandă“.
