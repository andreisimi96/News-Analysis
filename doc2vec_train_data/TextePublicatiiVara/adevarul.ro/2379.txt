Realizatorul postului Antena 3 a transmis din mijlocul mulţimii adunate în Piaţa Victoriei pentru a-şi arăta susţinerea faţă de partidul aflat la guvernare. Mircea Badea a fost de-a dreptul extaziat şi s-a declarat convins că mitingul PSD a distrus mişcarea #rezist şi a pus capăt unei „ere a stalinismului“.
Mircea Badea a intrat în direct din mijlocul mitingului PSD, precizând că lumea este prietenoasă şi ştie de ce se află acolo. 
Vedeta Antenei 3 a făcut o comparaţie între manifestaţia pusă în scenă pe linie de partid şi protestele #rezist. Badea a vorbit şi despre faptul că mitingul PSD este o lecţie pentru preşedintele României, Klaus Iohannis, şi pentru şefa DNA, Laura Codruţa Kovesi.  
„Atmosfera e una bună, umană. Ţin minte ce probleme au avut reporterii Antena 3 la protestele #rezist. Nu e cazul aici. Am văzut oameni de la alte televiziuni făcându-şi treaba fară să le fie ameninţată integritatea aşa cum s-a întâmplat în cazul nostru. La cât de multă lume este se va alege praful şi pulberea de poza #rezist. Singurul lucru adevărat pe care îl au este poza cu luminiţele. Se va alege praful de poza lor. Sper să se încheie această eră a stalinismului. Sper ca văzând această demostraţie de forţă lucrurile se vor întâmpla de la sine. Preşedintele României nu cred că îşi mai poarte permite după protestele de azi declaraţii ca «nişte penali atacă justiţia» sau că «nu-l interesează aşa ceva» cum nici Laura Codruţa Kovesi nu îşi va mai permite să ţopăie prin sufragerii. Cred că şi ambasadele vor vedea o altă realitatea. În Piaţa Victoriei lumea este hotărâtă, dar calmă“, a transmis Badea din Piaţa Victoriei. 
Întors în studioul Antena 3, Mircea Badea a admis că a atins Nirvana văzându-i pe susţinătorii #rezist „tăvălindu-se în chinuri“, replica preferată a vedetei. De notat că pe burtiera postului era afişat, „pe surse“, numărul participanţilor la mitingul PSD - 430.000. Agenţiile de presă spun că au fost doar 130.000 de persoane. 
„S-a întâmplat o chestie foarte, foarte tare azi în Piaţa Victoriei. Mă uit la cum înjură ăştia pe Facebook, toţi hashtagienii ăştia descreieraţi, absolut scoşi din minţi sunt. şi îmi place mult chestia asta, trăiesc o Nirvana văzându-i pe ăştia cum se tăvălesc în chinuri, mă desfăt cu chinurile lor. Ei anunţau foarte şmecheri, pentru că nu li s-a opus nimeni până acum şi li s-a permis o şmecherie absolută şi ilegitimă, cum or să facă ei duminică un mare miting de susţinere a lui Kovesi. D-abia aştept“, a spus Badea.  
Peste 130.000 de oameni au participat sâmbătă la mitingul PSD din Piaţa Victoriei, care s-a desfăşurat sub sloganul „Vrem prosperitate, NU Securitate!”, iar filialele partidului au primit instrucţiuni ca participanţii - care sunt aduşi din toată ţara - să vină îmbrăcaţi în bluze albe sau în costume populare, să aibă steguleţe tricolore, să poarte în piept un autocolant cu logo-ul partidului şi să aibă la ei lanterne sau telefoane cu blitz.
