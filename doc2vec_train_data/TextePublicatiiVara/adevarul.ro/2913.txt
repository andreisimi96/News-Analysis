13 iunie 2018, 11:42
Numărul mediu al pensionarilor a scăzut FOTO Adevărul
Numărul mediu al pensionarilor a scăzut, informează Institutul Naţional de Statistică, ajungând, în primele trei luni din an la 5,2 milioane, în scădere cu  6.000 de persoane faţă de trimestrul precedent. În ceea ce priveşte pensia medie lunară, aceasta s-a situat la 1.122 de lei, arată sursa citată.
Hoţi specializaţi în furturi din locuinţe prin metoda „verificări la i...
Potrivit INS, raportul pe total dintre numărul mediu de pensionari de asigurări sociale de stat şi cel al salariaţilor a fost de 9 la 10, acest raport având variaţii semnificative în profil teritorial, de la numai 5 pensionari la 10 salariaţi în municipiul Bucureşti, la 16 pensionari la 10 salariaţi în judeţul Teleorman, 15 la 10 în Giurgiu şi Vaslui şi 14 la 10 în Botoşani, Călăraşi, Dâmboviţa şi Neamţ.
În ceea ce priveşte pensia medie de asigurări sociale de stat, aceasta a variat cu discrepanţe semnificative în profil teritorial, ecartul dintre valoarea minimă şi cea maximă fiind de 503 de lei (860 lei în judeţul Botoşani, 864 lei în judeţul Giurgiu şi 885 lei în judeţul Vrancea, faţă de 1.363 de lei în Capitală, 1.356 lei în judeţul Hunedoara şi 1.279 de lei în judeţul Braşov).
Totodată, pensionarii de asigurări sociale deţin ponderea majoritară (99,9%) în numărul total de pensionari, iar pensionarii de asigurări sociale de stat reprezintă 89,8% în totalul celor de asigurări sociale.
Pe categorii de pensii, numărul pensionarilor pentru limită de vârstă a fost preponderent (76,5%) în cadrul pensionarilor de asigurări sociale. Pensionarii cuprinşi în categoriile de pensii - anticipată şi anticipată parţial - au reprezentat 2,1%.
