6 iunie 2018, 15:07
Un bărbat din judeţul Iaşi este acuzat că a înşelat prin metoda ”Accidentul” două românce din Diaspora, după ce le-a contactat telefonic pretinzându-se a fi un poliţist din judeţul Bacău.
Cum a ajuns o bandă de cămătari extrem de violenţi să pună stăpânire p...
Mihai Butnaru (31ani) şi-a recunoscut faptele în faţa anchetatorilor şi a judecătorilor, fiind condamnat, în primă instanţă, la doi ani de închisoare cu suspendare, după ce le-a înşelat pe cele două femei cu 7.250 de euro.
Cele două victime sunt originare din judeţul Bacău, însă în prezent sunt rezidente în Germania, respectiv Italia. Mihai Butnaru le-a contactat telefonic, după ce a reuşit să facă rost de numerele lor de telefon din străinătate, de la rude. Bărbatul le-a sunat pretinzându-se a fi un poliţist din cadrul Inspectoratului de Poliţie al Judeţului Bacău. 
În cazul româncei din Germania a invocat că tatăl acesteia a fost victima unui accident rutier grav, fiind transferat la spitalul Elias din Bucureşti, unde necesită o intervenţie chirurgicală, dar pentru aceasta este nevoie să plătească medicului  o sumă substanţială de bani. Timp de mai bine de o oră a stat de vorbă cu femeia în telefon, până când s-a asigurat că aceasta a transferat suma de 4.850 de euro.
În cazul româncei stabilită în Italia, ieşeanul a invocat că soţul acesteia, rămas în România a provocat un accident rutier şi pentru cheltuielile medicale, precum şi pentru soluţionarea problemelor legale este nevoie de o sumă importantă de bani.
În timpul anchetei, bărbatul inculpat a restituit victimelor câte 2.000 de lei, însă restul prejudiciului a rămas nerecuperat.  Deşi a scăpat de închisoare, Mihai Butnaru a contestat sentinţa Judecătoriei Bacău, Curtea de Apel urmând a pronunţa sentinţa definitivă după judecarea căii de atac.
