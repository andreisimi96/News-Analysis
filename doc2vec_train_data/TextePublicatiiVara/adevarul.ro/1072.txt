Mai bine de trei sferturi din maşinile care circulă pe şosele patriei au vechime mai mare de 10 ani
S-a umplut ţara de hârburi. Trei sferturi din maşinile care circulă pe şosele din România sunt mai vechi de 10 ani, arată un raport al Institutului Naţional de Statistică. În acelaşi timp, analiza relevă că numărul accidentelor a crescut în 2017.
Cât cere ANAF pe nişte rable bune de casat
România tinde să se tranforme în cimitirul auto al Europei. Un raport al Institutului Naţional de Statistică (INS) arată că mai bine de trei sferturi din maşinile care circulă pe şosele patriei au vechime mai mare de 10 ani. Mai exact, vorbim de 75,6% din numărul total de vehicule rutiere înmatriculate în circulaţie în România anul trecut.
„Numărul total de vehicule rutiere înmatriculate în circulaţie, existente în evidenţele Direcţiei Regim Permise de Conducere şi Înmatriculare a Vehiculelor la 31 decembrie 2017, a fost de 7,6 milioane (7.635.775) de vehicule, din care 77,3% aparţineau persoanelor fizice, autoturismele reprezentând 78,6% din total. Din numărul total de vehicule rutiere înmatriculate în circulaţie, 75,6% aveau o vechime mai mare de 10 ani“, arată studiul.
După tipul de combustibil, 57,8% din numărul total de autoturisme au utilizat benzină, în timp ce 41,9% - motorină, care poluează mai mult.
Numai 0,3% din maşinile din România sunt propulsate de electricitate, gaz petrolier lichefiat sau gaz natural. Ponderea autocamioanelor care au utilizat combustibil motorină a fost de 85,9%.
Unde sunt cele mai multe maşini
Potrivit analizei INS, în regiunea de dezvoltare Bucureşti-Ilfov sunt înmatriculate cele mai multe autovehicule – aproape 1,5 milioane, adică 19,5% din totalul parcului auto naţional. Regiunea Bucureşti-Ilfov deţine supremaţia la mai multe categorii: vehicule rutiere pentru scopuri speciale (29,6%), autovehicule pentru transportul mărfurilor (20,1%), autoturisme (19,9%), autobuze şi microbuze (19,3%) ṣi semiremorci (18,2%). Persoanele particulare deţin cele mai multe autoturisme - 85,6%, dar şi mopede şi motociclete - 82,4%.
De ce avem cele mai multe rable
Specialiştii explică învechirea parcului auto naţional prin eliminarea taxei de mediu. Asta a dus la o explozie a numărului de înmatriculări a maşinilor secănd-hand. „Eliminarea timbrului de mediu este pricipalul factor care a impulsionat înmatriculările de maşini second-hand. O altă cauză ţine de creşterea economică, de puterea de cumpărarea românului. Tot mai mulţi români şi-au permis să dea câteva mii de euro pe o maşină la mâna a doua. Evident, cu toţii ne dorim maşini noi, dar nu toţi avem bani pentru acestea“, spune Mihai Cune, director general al portalului InspectorAuto.ro.
A crescut numărul accidentelor
Îngrijorătoare este şi creşterea numărului de accidente rutiere soldate cu victime.
„În cursul anului 2017 s-au înregistrat 31.106 accidente de circulaţie rutieră cauzatoare de vătămări corporale, rezultând un număr de 42.162 de persoane accidentate, din care 4,6% persoane accidentate mortal“, arată studiul INS.
Faţă de anul 2016, numărul accidentelor de circulaţie rutieră cauzatoare de vătămări corporale a crescut cu 1,2%, cel al persoanelor rănite cu 1,6%, iar cel al persoanelor accidentate mortal a crescut cu 2%.
Scăderi a înregistrat doar numărul de accidente în care au fost implicaţi pietoni.
Cele mai multe dintre accidentele grave s-au produs în localităţi: 82,2%.
În ceea ce priveşte momentul producerii, cele mai multe accidente s-au înregistrat în lunile august (10,6% din numărul total de accidente), iulie (10,2%) şi septembrie (9,7%).
Specialiştii spun că trăim în secolul vitezei, iar asta se vede şi pe stradă. Şoferii nu mai au răbdare, iar agresivitatea în trafic este o constantă. „Oamenii nu mai au răbdare şi asta se reflectă şi în modul în care se comportă la volan. Aglomeraţia, numărul tot mai mare de maşini pe şosele şi lipsa timpului determină un comportament agresiv în trafic, ceea ce creşte enorm riscul de accident. Şoferii ajung să nu mai realizeze riscurile la care se expun. Mulţi au diverse probleme şi nu se pot detaşa de ele când sunt la volan. Alţi şoferi ajung să considere că regulile de circulaţie nu li se aplică şi lor. Nu este numai o problemă de educaţie, dar şi una care ţine de percepţia de sine şi de anumite complexe. Mulţi dintre şoferii care provoacă accidente au convingerea că lor nu li se poate întâmpla nimic şi îşi supraapreciază abilităţile de conducere. În general, vorbim de persoane cu vârsta între 25 şi 30 de ani“, a explicat, pentru „Adevărul“, psihologul Keren Rosner.
