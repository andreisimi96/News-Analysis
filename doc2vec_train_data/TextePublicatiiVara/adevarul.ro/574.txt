31 mai 2018, 11:56
Donald Trump, preşedintele Casei Albe Foto: AFP
Administraţia americană s-ar pregăti să anunţe joi aplicarea de taxe vamale suplimentare la importurile de oţel şi aluminiu din Uniunea Europeană, cu o zi înainte de data-limită a exceptării acordate europenilor de către Washington, a relatat „Wall Street Journal“.
Românul care a plecat în SUA ca să zboare pe Marte, prins într-o nebun...
Potrivit publicaţiei amintite, care citează surse apropiate acestui dosar, administraţia de la Washington este pregătită să încheie perioada de exceptare. Deşi un acord de ultim moment este încă posibil, respectivele surse spun că este foarte puţin probabil să se ajungă la o înţelegere, notează France-Presse.
Liderul Casei Albe, Donald Trump, a anunţat în luna martie taxe vamale suplimentare de 25% în cazul oţelului şi de 10% în cazul aluminiului, înainte de a acorda exceptări unora dintre aliaţii Statelor Unite.
Exceptarea temporară de care UE beneficiază deocamdată expiră vineri, 1 iunie, dar europenii nu au încetat, în ultimele săptămâni, să ceară o exceptare permanentă.
Însă marţi, comisarul european pentru comerţ, Cécilia Malström, apreciase deja că este puţin probabil ca Statele Unite să acorde UE o exceptare permanentă de la taxele pentru oţel şi aluminiu, subliniind că, în cel mai bun caz,  se aşteaptă la „cote“ din partea americanilor.
Apeluri făcute în zadar
Miercuri, la Paris, Statele Unite au rămas surde la apelurile de apărare a multilateralismului lansate de Franţa şi restul ţărilor din Organizaţia pentru Cooperare şi Dezvoltare Economică în cadrul reuniunii anuale a acestui for.
Dovadă a tensiunilor, administraţia americană a blocat comunicatul final al organizaţiei, care prevedea în special condamnarea protecţionismului.
Preşedintele Franţei, Emmanuel Macron, a lansat un apel vibrant în favoarea multilateralismului, dar şi în vederea reformării Organizaţiei Mondiale a Comerţului, care ar trebui să reglementeze comerţul mondial şi care a fost ţintă a criticilor administraţiei Trump.
„Ameninţările cu război comercial nu vor rezolva nimic“, a avertizat Emmanuel Macron.
Uniunea Europeană a ameninţat deja cu posibile măsuri de retorsiune la decizia lui Trump. Astfel, ar putea fi introduse taxe pentru aproximativ 200 de produse, printre care se numără bourbonul, pasta de arahide şi anumite articole de îmbrăcăminte.
