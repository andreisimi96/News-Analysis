3 iunie 2018, 15:42
Blocurile ANL fără utilităţi din Botoşani FOTO Cosmin Zamfirache
Două investiţii de peste 10 milioane de lei au rămas nefolosite în Botoşani, pentru că nu sunt racordate la utilităţi. E vorba de o sală de atletism şi un cartier ANL.
Electricitatea şi gazele la români: preţuri mari, pierderi de sistem, ...
În anul 2016 la Botoşani erau finanţate prin fonduri guvernamentale, dar şi de la Compania Naţională de Investiţii (CNI), două obiective importante şi costisitoare. Este vorba despre o sală de atletism moderă, pentru Liceul cu Program Sportiv din municipiul Botoşani, şi despre un cartier cu blocuri ANL, la ieşirea din oraş. Ambele investiţii valorau peste 10 milioane de lei.
În momentul de faţă sala de atletism a fost finalizată, iar lucrările la ANL-uri sunt pe ultima sută de metri. Deşi au costat o mulţime de bani, clădirile au toate şansele să zacă nefolosite, pentru că nu sunt branşate la utilităţi. De asemenea, racordarea ANL-urilor la apă curentă, gaz şi energie electrică costă mai mult decât ridicarea blocurilor în sine. Deocamdată Primăria Botoşani nu are niciun ban pentru a conectat la utilităţi clădirile.
Cea mai gravă situaţie este cea a ANL-urilor de la marginea oraşului. Povestea lor începe la alegerile locale din 2012. În plină campanie electorală, Ovidiu Portariuc, candidatul PSD promitea atunci botoşănenilor locuinţe ieftine pentru tineri. Locuinţele, spunea la aceea dată Portariuc, urmau să fie construite pe nişte terenuri ale MaPN, în câmp, la ieşirea din municipiul Botoşani, pe drumul ce duce la Iaşi. Portariuc a ajuns primar al Botoşaniului şi, după doi ani de mandat, a reuşit să obţină terenul respectiv de la MaPN, cu condiţia ca jumătate din locuinţe să fie oferite Armatei.
În 2016, când primar al Botoşaniului a ajuns Cătălin Flutur, Ministerul Devoltării a alocat în jur de 8 milioane de lei pentru construirea a şase blocuri cu 82 de apartamente. Acestea urmau să fie oferite în sistem ANL tinerilor din Botoşani. Într-un final au început şi lucrările, iar din luna mai 2018 patru blocuri ANL sunt aproape gata. Abia în anul 2017, noul executiv al Primăriei a făcut o constatare: nu există apă în zonă, iar blocurile nu pot fi racordare la utilităţi. De altfel era singura sarcină a Primăriei să racordeze pe cheltuială proprie aceste blocuri la utilităţi.
E nevoie de un credit
Prin zonă trece o singură magistrală de apă care însă nu poate face faţă alimentării cu apă a unui cartier de locuinţe. Ar trebui amenajată o conductă nouă, care să vină din cealaltă parte a oraşului. Pe deasupra, locuinţele nu au nici gaz sau curent electric. Racordarea blocurilor la toate aceste utilităţi ar costa municipalitatea mai mult decât ridicarea blocurilor în sine. „Toate blocurile de acolo, cele care sunt în această etapă, costă în jur de 8 milioane de lei, iar ca să aducem utilităţile în această zonă costă municipalitatea peste 9 milioane de lei. Bani pe care bineînţeles nu-i avem, bani pe care vom fi nevoiţi să-i contractăm printr-un credit“, spune primarul Cătălin Flutur. Tot Flutur mai spune că amplasarea blocurilor ANL s-a făcut la întâmplare fără ca fostul executiv al Primăriei să se gândească şi la modul cum vor fi racordate la utilităţi aceste blocuri.
Sală de sport cu lacăt pe uşă
Cea de-a doua investiţie care nu poate fi folosită este sala de atletism a Liceului cu Program Sportiv Botoşani. În anul 2016 CNI a aprobat finanţarea sălii şi au fost alocaţi peste 2,2 milioane de lei. În toamna anului 2017, lucrările au fost finalizate. Sala beneficiază de piste de alergare indoor, de zone şi amenajări pentru practicarea săriturii cu prăjina, a săriturii în înălţime şi alte ramuri olimpice. Totodată dispune de o sală de forţă modernă, dar şi vestiare şi grupuri sanitare, plus tribune. De mai bine de 7 luni, sala de atletism stă însă cu lacătul pe uşă, pentru că Primăria Botoşani nu a racordat-o nici până în prezent la utilităţi.
„Vin elevii şi se uită din uşă la tot ce este acolo. Şi-ar dori să înceapă şi tot ne întreabă când pot intra. Eu sunt nevoit să-i tot amân. Anul acesta nu avem nicio şansă. Sala este gata, dar nu sunt utilităţi, nici gaz, nici apă“, spune Ioan Huncă, directorul Liceului cu Program Sportiv. „Fondurile pentru utilităţi o parte vin de la Primăria Botoşani, o parte sperăm că vor fi asigurate prin PNDL. Avem un proiect întocmit în acest sens şi aşteptăm finanţarea de acolo“, spune viceprimarul Maria Murariu.
Vă recomandăm să citiţi şi următoarele ştiri:
