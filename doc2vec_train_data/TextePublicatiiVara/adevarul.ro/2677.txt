12 iunie 2018, 07:29
Poloiştii tricolori vor evolua în grupa D, alături de campioana en-titre, Serbia, Rusia şi Slovacia
Naţionala masculină de polo este una dintre puţinele care mai reprezintă România la marile competiţii. Acum se pregăteşte la Târgovişte, la Complexul Turistic de Nataţie, pentru Campionatul European din Spania, găzduit de Barcelona, în perioada 16-28 iulie.
România este o prezenţă obişnuită la turneele continentale, cu participare numai după Revoluţie la Atena 1991, Sheffield 1993, Viena 1995, Florenţa 1999, Budapesta 2001 şi 2014, Kranj 2003, Belgrad 2006 şi 2016, Malaga 2008, Zagreb 2010 şi Eindhoven 2012. 
Cea mai importantă clasare, locul 4, a fost reuşită de România la ediţiile 1993 şi 2006. În timp ce, la Campionatul Mondial, s-a obţinut un loc 6 în 2005 la Montreal, însă au mai fost participări la Barcelona 2003 şi 2013, Melbourne 2007, Roma 2009 şi Shanghai 2011. 
Poziţia a 6-a a fost ocupată şi la Jocurile Olimpice de la Montreal 1976, România mai fiind prezentă la Moscova 1980, Atlanta 1996 şi Londra 2012.
În grupă cu Serbia, Rusia şi Slovacia
România a fost repartizată la Campionatul European de la Barcelona într-o grupă cu Serbia, Rusia şi Slovacia. Colectivul tehnic este alcătuit din Dejan Stanojevic (antrenor principal şi coordonator al loturilor naţionale masculine), Alexandru Matei (antrenor secund), Cristian Iordache (antrenor federal şi manager al loturilor naţionale masculine), Dumitru Paizan (maseur), Matei Cristescu şi Dan Anghelescu (medici). Lotul de jucători îi cuprinde pe Marius Ţic (portar, 22 de ani, Dinamo Bucureşti), Tudor Popescu (portar, 21 ani, Steaua Bucureşti), Şerban Abrudan (portar, 18 Corona Sportul Studenţesc), Raul Gavriş (portar, 20 ani, CSM Digi Oradea), Andrei Prioteasa (inter, 21 ani, Dinamo Bucureşti), Tudor Fulea (inter, 20 ani, Dinamo Bucureşti), Alexandru Ghiban (inter, 32 ani, Steaua Bucureşti), Gheorghe Mihnea (inter, 24 ani, Steaua Bucureşti), Vlad Georgescu (inter, 19 ani, Corona Sportul Studenţesc), Robert Gergelify (inter, 22 ani, CSM Digi Oradea), Tiberiu Negrean (inter, 29 ani, Wasferfreunde Spandau 04 Berlin – Germania), Vlad Dragomirescu (fundaş central, 22 ani, Dinamo Bucureşti), Nicolae Oanţă (fundaş central, 27 ani, Corona Sportul Studenţesc), Mihnea Chioveanu (centru, 30 ani, Steaua Bucureşti), David Bota (centru, 18 ani, Corona Sportul Studenţesc), Levente Vancsik (centru, 23 ani, CSM Digi Oradea), Silvian Colodrovschi (centru, 17 ani, Air En Provence – Franţa), Cosmin Radu (centru, 36 ani, Mladost Zagreb – Croaţia), Victor Antipa (extremă, 18 ani, Steaua Bucureşti) şi Daniel Teohari (extremă, 25 ani, Steaua Bucureşti). Chiar dacă în România sub foarte puţini sportivi legitimaţi la polo, aproximativ 600, naţionala a prins aproape toate turneele finale de Campionat European, organizate după 1989.
Poloiştii tricolori vor evolua în grupa D, alături de campioana en-titre, Serbia, Rusia şi Slovacia. Echipa antrenată de Dejan Stanojevic va întâlni în primul meci de la Barcelona, programat pe 16 iulie, chiar deţinătoarea titlului, Serbia.
Câştigătoarele grupelor se vor califica direct în sferturile de finala, în timp ce locurile 2 şi 3 vor juca incrucişat pentru un loc între cele mai bune 8 echipe ale continentului.
Grupa A: Germania, Georgia, Italia, Ungaria
Grupa B: Muntenegru, Malta, Franţa, Spania
Grupa C: Croaţia, Turcia, Olanda, Grecia
Grupa D: Rusia, Serbia, Slovacia, Romania
Romania s-a calificat la Campionatul European după ce a învins Cehia cu 20-5 (5-1, 5-2, 6-2, 4-0). Principalii marcatori ai echipei lui Dejan Stanojevici au fost Tiberiu Negrean – cinci goluri, Mihnea Chioveanu – patru goluri, Cosmin Radu si Robert Gergelyfi – cate trei goluri.
