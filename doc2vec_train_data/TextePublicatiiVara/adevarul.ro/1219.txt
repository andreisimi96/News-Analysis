5 iunie 2018, 13:37
Eliminat din examenul de Bacalaureat din 2017, după ce a fost prins răsfoind manualul de Biologie, în toaletă, în timpul probei, un tânăr a susţinut, în fals, în faţa instanţei că a avut probleme medicale.
Un poliţist şi-a fracturat degetul într-o încăierare. Sindicaliştii de...
Mama unui absolvent de liceu eliminat în vara anului trecut din Bacalaureat, pentru fraudă, şi medicul lui de familie sunt urmăriţi penal într-un dosar de fals intelectual, după ce, spun anchetatorii, au "complotat" pentru emiterea unei adeverinţe medicale false. Documentul i-a folosit tânărului în procesul intentat Inspectoratului Şcolar Judeţean Sălaj, prin care cerea anularea sancţiunii aplicate, precum şi corectarea lucrării.
Tânărul a fost surprins de către profesorul supraveghetor în timp ce răsfoia în toaletă, împreună cu un alt candidat, manualul de biologie, disciplină din care dădeau, de altfel, examen. "Sub pretextul că merg la toaletă, ei se informau dintr-o carte de biologie, disciplină la care tocmai susţineau proba scrisă", declara, la acea dată, Marcel Lucaciu, purtătorul de cuvânt al ISJ Sălaj. Conform Metodologiei de organizare şi desfăşurare a Bacalaureatului, tinerii pierdeau, astfel, nu doar sesiunea din 2017, ci şi dreptul de a participa la următoarele două sesiuni, iar notele obţinute la probele anterioare nu li se recunoşteau.
Ambii candidaţi au dat în judecată Inspectoratul şi au avut câştig de cauză, instanţa anulând procesele verbale de sancţionare şi dispunând corectarea şi notarea lucrărilor.
Cercetările ulterioare efectuate de către poliţiştii de la Serviciul de Investigaţii Criminale, sub supravegherea procurorului de caz, au scos la iveală detalii surprinzătoare. Potrivit anchetatorilor, în susţinerea cauzei sale, tânărul a prezentat în faţa instanţei o adeverinţă medicală ce atesta că în ziua probei la biologie ar fi avut diaree. "Aşa s-ar fi explicat de ce candidatul a fost nevoit să se ceară la toaletă de trei ori în timpul probei. Cercetările au evidenţiat că documentul fusese emis după ziua examenului, dar antedatat", ne-a declarat prim-procurorul Parchetului de pe lângă Judecătoria Zalău, Tiberiu Corda. Acesta susţine că documentul a fost emis de către medicul de familie Elena Moldovan, la solicitarea mamei candidatului, Anuţa Petre. Amândouă sunt acum urmarite penal pentru fals intelectual şi uz de fals.
Contactaţi pentru a-şi exprima punctul de vedere pe marginea subiectului, oficialii ISJ Sălaj ne-au transmis prin intermediul purtătorului de cuvânt Marcel Lucaciu: „Cei doi elevi, chiar dacă au fost prinşi cu manualul de Biologie în baie, au contestat acest lucru. Imediat după încheierea probei scrise, au depus doar o plângere la Inspectoratul Şcolar, nu şi respectivele adeverinţe medicale. Este datoria celor în drept să se autosesizeze, dacă aceste adeverinţe sunt false, şi problema medicului care le-a eliberat”.
Mai puteţi citi:
