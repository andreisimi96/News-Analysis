9 iunie 2018, 06:11
Hipnoza utilizată în scop terapeutic se numeşte hipnoterapie
Hipnoza utilizată în scopuri terapeutice se numeşte hipnoterapie. Este folosită pentru modificarea comportamentului sau atitudinilor unui subiect, precum şi într-o serie de afecţiuni, printre care se numără oanxietatea, bolile asociate cu stresul, controlarea durerii şi dezvoltarea personală.
FOTO Şofer român de TIR decedat într-un accident cu cinci autotrenuri ...
Deşi termenul hipnoză provine din cuvântul grecesc "hypnos", care înseamnă somn, în realitate hipnoza este o stare profundă de relaxare, care poate avea niveluri diferite. De fapt, chiar şi în timpul unei transe foarte profunde, persoana rămâne întotdeauna conştientă de ceeea ce se întâmplă cu ea.
Majoritatea teoriilor psihologice afirmă că numeroase probleme personale şi relaţionale îţi au originea în subconştient, unde sunt stocate sute de mii de date care controlează o mare parte a existenţei noastre. Normele familiale şi culturale, de exemplu, pot fi asimilate atât de puternic de subconştient încât dau naştere unor comportamente ce influenţează hotărârile pe care le luăm în viaţă fără să fim cu adevărat "conştienti" de acest lucru.
Hipnoterapeutul invită subconştientul pacientului să renunţe la ideile dăunătoare şi să le înlocuiască cu altele care corespund mai bine valorilor sale. Între şedintele de hipnoză, pacientul este sfătuit să întreprindă un efort personal, în functie de tipul de problemă cu care se confruntă, uneori cu ajutorul unei casete, alteori a autohipnozei. În timpul unei şedinţe de hipnoză se pot crea anumite sugestii ce pot fi reactivate în caz de necesitate. De exemplu, o persoană care doreşte să renunţe la ronţăitul dintre mese poate, în timpul hipnozei, să asocieze cuvântul "opreşte-te", urmat de o respiraţie profundă, cu o stare de saţietate şi de calm.
Pentru ca hipnoterapia să aibă succes, pacientul trebuie să fie voluntar şi să aibă încredere în persoana care îl hipnotizează. Orice sugestie neconformă cu valorile sale ar fi imediat refuzată, iar persoana ar ieşi din transa hipnotică. Prin urmare, facultăţile mentale ale subiectului nu pot fi controlate. În starea de hipnoză, subconştientul se află în prim-plan, lăsând în urmă conştientul în general hiperactiv. Datorită tehnicilor de hipnoterapie, resursele puţin exploatate de creier pot deveni accessibile, activând de exemplu puterea de autovindecare.
Potrivit romedic.ro, cu ajutorul unor tehnici simple, o persoană formată în mod adecvat poate induce starea de hipnoză aproape oricărei persoane. Se consideră că cel puţin 80% din persoane pot fi hipnotizate, unele mai uşor decât altele. La prima şedinţă, hipnoterapeutul întreabă pacientul despre antecedentele sale medicale şi psihologice, apoi discută cu acesta problemele ce trebuie tratate. O şedinţă durează în medie 50 -60 minute. Majoritatea persoanelor obţin primele rezultate dupa patru şedinţe. La copii, în general mai uşor de hipnotizat, se constată deseori schimbări după doar una sau două şedinţe. Printre factorii care joacă un rol în succesul sau insuccesul hipnoterapiei, trebuie menţionată importanţa unei relaţii de încredere între pacient şi terapeut. Starea de hipnoză este plăcută şi poate fi comparată cu ceea ce simţim dimineaţa atunci când ne trezim şi nu vrem încă să deschidem ochii, dar toate percepţiile sunt extrem de clare. În starea de hipnoză, totuşi, realitatea şi imaginile create de creier au tendinţa de a se confunda.
Hipnoterapia este o practică destul de populară astăzi, cu o largă utilizare, începând de la tratamentul fobiilor până la tratamentul unor afecţiuni grave aflate în stadiu terminal, de la curele de slăbire până la îmbunătăţirea memoriei martorilor în sistemul judiciar. Literatura de specialitate abundă în cercetări şi analize despre efectele şi rezultatele hipnoterapiei asupra afecţiunilor fizice, a stării de sănătate şi mentale generale, a anxietăţii, depresiei, calităţii vieţii etc. Rezultatele obţinute însă nu merg toate în aceeaşi direcţie, iar de multe ori cercetările care afirmă un eventual efect benefic sunt criticate pentru lipsa unei metodologii riguroase. De asemenea, se pune problema efectului placebo care poate afecta rezultatele, mai ales acolo unde nu este controlat.
