Prevederea este menţionată în ultimele modificări aduse legii băncilor pentru locuinţe, aprobate spre sfârşitul anului trecut de Senat şi săptămâna trecută de Camera Deputaţilor.
Ultimele modificări arată că pentru a beneficia în mod constant de prima de stat, contractele de economisire-creditare trebuie să aibă o durată de minimum 5 ani, prima de stat de 25% din valoarea depunerii (dar nu mai mare de 250 euro pe an) putând fi alocată mai devreme exclusiv clienților care solicită acordarea unui credit în domeniul locativ, cu finanțare anticipată sau intermediară, înainte de împlinirea celor 5 ani de economisire.
O altă modificare adusă legii este aceea că la calculul primei de stat se iau în considerare toate depunerile efectuate de client cu excepția celor destinate acoperirii costurilor legate de deschiderea, administrarea și încetarea contractului de economisire-creditare. 
”Scopul acordării primei de stat este desfășurarea deactivități în domeniul locativ, iar includerea comisioanelor bancare la calculul primelor de stat excede acestuia, fiind un beneficiu necuvenit, drept pentru care propunem dispoziții exprese prin care comisioanele sunt excluse de la calculul primei”, se arată în document. 
Ministerul Dezvoltării poate suspenda acordarea primei de stat pentru un client în cazul căruia Ministerul Finanţelor sau Curtea de Conturi efectuează verificări cu privire la legalitatea acordării primei de stat, la sesizarea unei persoane fizice sau juridice.
Ce prejudicii a descoperit Curtea de Conturi
Sistremul de economisire-creditare Bauspar a fost blocat în urmă cu mai mult de doi ani, după ce Curtea de Conturi a impus respectarea anumitor decizii restrictive, în urma unui control efectuat în 2015 asupra BCR Banca pentru Locuinţe şi Raiffeisen Banca pentru Locuinţe).
Atunci, Curtea a stabilit că băncile pentru locuinţe ar fi pus la punct un mecanism prin care au acordat primele oferite de stat în mod ilegal, creând un prejudiciu de aproape 269 de milioane de lei în cazul BCR BpL şi de circa 60 de milioane de lei - prejudiciul produs de RBL. 
Instituţia de control apreciază că cele două bănci au solicitat în mod nelegal subvenţia reprezentând primă de la stat calculată în procent de 25%, inclusiv asupra comisionului de deschidere, raportul reclamând şi că băncile pentru locuinţe au încheiat contracte de economisire-creditare cu persoane care aveau vârsta mai mică de 18 şi, respectiv, mai mare de 65 de ani.
Cele două bănci au contestat la Curtea de Apel Bucureşti măsurile recomandate de Curtea de Conturi în urma controalelor efectuate, RBL şi BCR BpL având câştig de cauză, în primă instanţă. 
În acest context, statul a virat circa 80% din primele aferente anului 2014, ulterior nefiind virată nicio primă de la stat în sistemul Bauspar.
Sistemul de economisire-creditare Bauspar este folosit în prezent de circa 500.000 de români. Valoarea medie a creditelor acordate de băncile pentru locuinţe se ridică la peste 20.000-30.000 de euro, iar perioada de acordare poate fi şi de 30-40 de ani, în funcţie de destinaţia împrumutului (renovare sau achiziţie).
