Incidente în Piaţa Victoriei
Momente tensionate la protestul de miercuri seară din Piaţa Victoriei din Capitală, când manifestanţii au forţat gardurile montate de jandarmi şi au ocupat strada, iar unii au încercat să intre în curtea Guvernului.
Incidentele au avut loc în jurul orelor 21.30, când oamenii din Piaţa Victoriei s-au îmbrâncit cu jandarmii, rupând cordonul. Câţiva protestatari s-au aşezat pe asfalt, iar alţii au încercat să sară gardul pentru a intra în curtea Palatului Victoria, ei fiind însă blocaţi de jandarmi.
Miercuri seară, peste 2.000 de oameni au manifestat în Piaţa Victoriei în urma deciziei Curţii Constituţionale în cazul şefei DNA, Laura Codruţa Kovesi. Oamenii au scandat lozinci împotriva PSD şi CCR şi au afişat pancarte cu mesaje referitoare la judecătorii Curţii, dar şi la actuala putere. 
