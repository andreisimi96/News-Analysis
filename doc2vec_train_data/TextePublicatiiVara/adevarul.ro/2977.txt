13 iunie 2018, 14:00
Pictoriţa Ramona Magdalin şi directorul Spitalului, Constantin Mîndrilă
Este pentru a doua oară în acest an când Secţia de Pediatrie este înveselită de desene cu personaje din desenele animate.
Când sistemul sanitar e în colaps, salvarea vine de la oameni de bine....
După gestul din primăvară al jurnalistei Ana Manolachi, care a donat Secţiei de Pediatrie mai multe picturi cu personaje din desenele animate, realizate chiar de ea, astăzi pereţii aceleaşi secţii au fost înveseliţi cu noi tablouri.
Pictoriţa Ramona Magdalin, absolvent a Facultăţii de Arte Plastice din Iaşi, a realizat şase tablouri, tot cu personaje din desenele animate,  respectiv Tom şi Jerry, Eroi în pijamale , Mica sirenă sau Alba ca Zăpada, bucurându-i astfel, dacă se poate spune aşa, pe copiii internaţi aici.
“Mi-a făcut o reală plăcere să pot ajuta cu picturile mele secţia de Pediatrie a Spitalului din Focşani. Mă regăsesc în fiecare personaj desenat şi am pus mult suflet pentru a ieşi cât se poate de bine pentru a mai diminua suferinţa micilor pacienţi”, a spus Ramona Magdalin.
Pânza şi culorile folosite au fost achiziţionate de Spital, iar munca i-a aparţinut artistei.
“Se îndeplineşte un vis al nostru, de a beneficia de aceste minunate tablouri pentru copilaşii din secţia de pediatrie. Îi mulţumim din suflet doamnei”, a spus Constantin Mîndrilă, managerul Spitalului de Urgenţă.
