Israelienii „fierb“ după ce, spre bucuria palestinienilor, vedetele Argentinei au refuzat să facă deplasarea la Ierusalim pentru un ultim amical al „pumelor“ înainte de Mondialul din 2018.
Potrivit „Haaretz“, care a citat publicaţia argentiniană „Clarin“, stafful şi jucătorii argentinieni au fost împotriva acestui amical încă din start. Nu le-a plăcut ideea că, după plecarea din cantonamentul de la Barcelona, în drum spre Rusia, să facă o oprire în Israel. Într-o primă fază însă, au fost convinşi de utilitatea amicalului din raţiuni financiare pentru federaţie.
Apoi însă, jucătorii, în frunte cu Messi, au început să primească ameninţări şi datele problemei s-au schimbat radical. 
„Iniţial, meciul trebuia să se joace la Haifa. Apoi, s-a creat mult zgomot în jurul lui, fiindcă locul de disputare a devenit Ierusalim. Trebuie să înţelegem că jucătorii au fost îngrijoraţi, fiindcă mulţi dintre ei au şi familii. Argentina n-are nicio problemă cu Israelul şi a jucat de mai multe ori acolo. N-am vrut să jucăm însă acum în Ierusalim“, a explicat ministrul de Externe al Argentinei, Jorge Faurie.
Replica israelienilor a venit imediat din partea ministrului Sportului, Miri Regev. „Nu există o minciună mai mare decât ceea ce susţin acum argentinienii. Adevăratul motiv pentru anularea amicalului nu e Ierusalim sau Haifa, ci ameninţările primite de Messi“, a declarat oficialul israelian.
