7 iunie 2018, 13:23
Primăria a ajuns la concluzia că cele 39 de camere de supraveghere deja existente (instalate odată cu „unda verde” de pe principalele bulevarde) au ajutat la prevenirea incidentelor în trafic, aşa că va investi în montarea a încă 118 astfel de camere.
Cum a eşuat lamentabil o investiţie de 6,25 de milioane de euro, anunţ...
Municipalitatea din Galaţi este dispusă să investească „pentru eficientizarea activităţii Poliţiei Locale şi pentru reducerea infracţiunilor şi contravenţiilor din oraş”. După cum a anunţat primarul Ionuţ Pucheanu, în următorii doi ani vor fi cheltuiţi 200.000 de euro pentru instalarea în oraş a 118 camere de supraveghere care se vor adăuga, astfel, celor 39 deja existente în oraş şi instalate în cadrul proiectului „Undă verde”.
Edilii vizează mai ales intersecţiile intens circulate, precum şi străzile unde noaptea au loc „raliuri” ilegale. Toate dispozitivele vor fi cuplate la un dispecerat de supraveghere.
Interesant este că potrivit noilor reglementări europene instalarea de camere de supraveghere a zonelor publice se poate face doar cu acordul persoanelor ale căror proprietăţi sunt în raza din care sunt captate imaginile. De asemenea, legea cere ca imaginile să fie şterse după 30 de zile.
Ionuţ Pucheanu, a precizat că se vor aloca şi 10.000 de euro pentru dotarea cu GPS-uri a maşinilor Poliţiei Locale, astfel încât intervenţiile să fie făcute operativ şi, totodată, să se ştie în orice moment unde se află agenţii, în teren, fără ca aceştia să mai fie suspectaţi că aşteaptă să treacă ziua, stând în maşină, pe vreo stradă lăturalnică.
„Această investiţie va fi o formă prin care sper că vor dispărea acele suspiciuni că Poliţia Locală pierde timpul. Dacă, de pildă, se observă staţionarea timp de mai multe zeci de minute într-un anumit loc, ori e o situaţie neanunţată prin staţie, ori, mai pe româneşte, se trage chiulul şi atunci se poate interveni, se pot lua măsurile care se impun”, a declarat primarul.
