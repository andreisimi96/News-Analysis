Guvernatorul BNR, Mugur Isărescu
Românii care au plecat la muncă în străinătate au trimis bani în ţară inclusiv pentru a face investiţii şi pentru a demara mici afaceri, din patriotism sau din aspiraţia de a reveni cândva în ţară, a afirmat vineri guvernatorul Băncii Naţionale a României (BNR), Mugur Isărescu, în cadrul conferinţei cu tema „Migraţia şi antreprenoriatul - o valoare semnificativă”.
Scandal pe transferurile de bani ale românilor. Ce tranzacţii vor fi m...
Afirmaţia guvernatorului a venit în contextul discuţiilor din ultimele zile purtate în jurul unui proiect de lege care face referire la monitorizarea tranzacţiilor de peste 2.000 de euro, în cazul românilor care trimit, în ţară, bani din străinătate.
Isărescu a precizat că analiza fluxurilor de capital, în cazul banilor trimişi din străinătate, arată informaţii precum repartiţia geografică a trimiterilor de bani, dar şi componenţa remiterilor.
„Îţi dai seama, dacă te uiţi la cifre, care este componenţa remiterilor. Multe au fost iniţial pentru a ajuta familiile din România. Ulterior, s-a constatat că oamenii au vrut să facă mici investiţii. Mici investiţii însemnând case. Din patriotism local, din patriotism general, din nevoie, din aspiraţie. Aspiraţia că vor reveni cândva în ţară”, a spus Isărescu.
Mai mult de atât, unii românii au trimis bani în ţară pentru a demara mici afaceri, a subliniat Isărescu.
„Uitându-ne şi mai adânc la aceste cifre, constatăm că unii au trimis bani în România pentru a începe mici activităţi de afaceri, un lucru foarte bun. Acestea sunt investiţii productive”, a spus guvernatorul.
Isărescu a subliniat că banii trimişi de românii care muncesc în străinătate ajută la echilibrarea balanţei de plăţi a României.
