9 iunie 2018, 13:51
Aeroportul Bacău Foto Facebook Petre Relu
Unul dintre cele trei aeroporturi din Regiunea de Nord-Est a primit undă verde de la Comisia Europeană pentru o susţinere financiară de 57 de milioane de euro.
Nou record de trafic pe Aeroportul din Iaşi. Ce curse charter sunt dis...
Potrivit unui anunţ al Reprezentanţei Comisiei Europene în România , ajutorul de stat acordat drept compensare pentru serviciu public Aeroportului „George Enescu“ Bacău a fost aprobat de Comisia Europeană. Astfel, compensaţia a fost apreciată de Comisia Europeană ca fiind „în linie cu normele UE privind ajutorul de stat“.
În acest context, fondurile publice, care se ridică la aproximativ 57 milioane euro, acordate pentru un termen de 10 ani, vor facilita conexiunile în regiune şi vor contribui la dezvoltarea aerogării „fără a distorsiona în mod nejustificat concurenţa de pe piaţa unică“.
Potrivit constatărilor Comisiei, „compensaţia în cauză oferă condiţile pentru furnizarea unui serviciu de interes economic general autentic, deoarece cele mai apropiate aeroporturi se află la mare distanţă de fapt, la Iaşi şi Suceava, într-o regiune în care infrastructura rutieră este deficitară şi în care nu există trenuri de mare viteză. În plus, aeroportul din Bacău este important pentru mobilitatea locuitorilor săi şi a numeroşi cetăţeni români care lucrează în străinătate şi sunt originari din regiune“.
Lucrările de modernizare de la Aeroportul Bacău au fost tergiversate mai mulţi ani după o concesiune păguboasă. Au fost reluate modernizările în 2015 şi finalizate în noiembrie 2017. Proiectul a vizat un nou turn de control, un terminal de pasageri, o parcare auto, anexe administrative, garaje, un terminal pentru transportul rutier, un drum de acces la radiofar, o uzină electrică, o centrală termică, un rezervor de apă antiincendiu şi o staţie de pompare.
Noul terminal al Aeroportului Bacău are o capacitate minimă de 300 pasageri/oră/flux şi o suprafaţă totalǎ de 6300 mp. Sălile de aşteptare au o capacitate de 300 locuri- în sala Plecări Internaţionale şi 150 locuri în sala Plecări Interne.
