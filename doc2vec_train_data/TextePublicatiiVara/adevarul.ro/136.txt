ANALIZĂ Cât costă să câştigi titlul în România: Ce bugete au avut CFR ...
Pentru prima dată după 36 de ani, o echipă de liga a doua, AFC Hermannstadt, a reuşit să joace finala Cupei României. Din păcate pentru formaţia din Sibiu, miza meciului de duminică seară s-a dovedit a fi prea mare pentru trupa pregătită de Alexandru Pelici.
Hermannstadt a reuşit să se bată de la egal la egal cu Craiova în prima jumătate de oră. Mai mult, divizionara secundă, care deja şi-a asigurat promovarea în Liga I, a lăsat chiar o impresie mai bună în startul întâlnirii. Sibienii au avut un joc mai legat şi, chiar dacă nicio formaţie nu şi-a creat mari ocazii, Hermannstadt a practicat un joc mai plăcut ochiului.
În minutul 30 însă, Craiova şi-a arătat experienţa superioară, dată de nivelul mai înalt în care a evoluat în acest sezon, şi a punctat dintr-o jumătate de ocazie. După un atac construit în viteză, balonul a sărit la Gustavo, iar acesta a finalizat cu un şut din primă, în diagonală (30).
Până la finalul reprizei, Craiova a trecut pe lângă majorarea scorului, însă pasa lui Băluţă în gura porţii pentru Mitriţă a fost deviată în corner. Exact aceeaşi combinaţie avea să aducă, totuşi, golul doi, la reluare.
Craiova a ieşit din cabine, preocupată de conservarea rezultatului, lăsând ofensiva pe seama contraatacului. Iar tactica gândită de Devis Mangia a dat roade. Gustavo l-a lansat pe Băluţă, acesta a scăpat pe dreapta şi, singur cu portarul, a centrat în gura porţii de unde Mitriţă a făcut 2-0 (58).
Craiova şi-a gestionat, fără probleme, avantajul până la finalul întâlnrii şi a câştigat primul trofeu fotbalistic pe plan intern după o pauză de 27 de ani. Oltenii triumfaseră, ultima dată, în sezonul 1990-1991, atunci când au realizat eventul.
Victoria din finala Cupei României va uşura misiunea Craiovei şi în viitorul sezon al cupelor europene. Băluţă şi compania vor intra în turul III al Ligii Europa (9 şi 16 august), în timp ce FCSB a fost „retrogradată“ în turul II (26 iulie şi 2 august).
Pentru Hermannstadt, învinsa din finală, rămâne satisfacţia unui parcurs de vis în cupă, acolo unde sibienii au trecut, pe rând, de Industria Galda de Jos, Voluntari, Juventus Bucureşti, FCSB şi Gaz Metan Mediaş.
VEZI GOLURILE MECIULUI CS U CRAIOVA - HERMANNSTADT
