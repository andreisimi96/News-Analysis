„Credinţa e una, Biserica e alta”
„Un pas în urma serafimilor”, pelicula de debut a regizorului Daniel Sandu, este cel mai premiat film românesc la Gala Gopo 2018: a obţinut 9 trofee, inclusiv la categoriile „cel mai bun film”, „cel mai bun regizor” şi „cel mai bun actor într-un rol principal”. 
Pelicula a obţinut, sâmbătă seara, la Gala TIFF 2018, şi „Premiul publicului pentru cel mai popular film în secţiunea Zilele Filmului Românesc, în valoare de 1500 de Euro, oferit de Dacin Sara. 
„Credinţa era una şi instituţia Bisericii sau a seminarului era alta. Rareori mai şi coincideau”, spune regizorul Daniel Sandu într-un interviu pentru „Adevărul”. El ne povesteşte cum a renunţat să devină preot după 5 ani de seminar teologic şi a devenit regizor, dar şi cum îi vede pe preoţii de astăzi. 
„Am fost întrebat de ce nu am băgat şi un abuz sexual. Răspunsul e foarte simplu”
Adevărul: Credeţi că datorită faptului că relataţi o poveste personală, experienţele dumneavoastră la seminarului teologic pe care l-aţi absolvit, filmul este mai autentic?
Da. Pentru că asta a fost o mare ambiţie de-a mea, să nu mă las tentat să aduc în poveste elemente prea mari e ficţiune, pentru că dacă aş fi făcut asta, ar fi ieşit într-adevăr un film ca un atac asupra instituţiei Bisericii. Dacă aş fi făcut aşa. aş fi ajuns la un alt tip de poveste, mai agresivă, slavă Domnului, au scandaluri din care să ne inspirăm pentru a face filme, însă eu nu am căutat un scandal pe baza căruia să fac un film– aceasta era formula cea mai simplă. Am fost întrebat de ce nu am băgat şi un abuz sexual. Răspunsul e foarte simplu: pentru că atunci când eu am fost acolo, nu s-a întâmplat niciunul. Nu am văzut niciunul, prin urmare ar fi fost nedrept din partea mesa să mă apuc să bag eu un scandal doar de dragul de a face filmul mai controversat, mai vandabil. Nu aşa am vrut să fac filmul şi era foarte important pentru mine să-l ţin mai din scurt în aşa fel în care să spun povestea cât mai aproape de adevărul pe care l-am văzut eu şi să ofer publicului acel tip de experienţă. 
Filmul a fost răsplătit cu cele mai importante filme la Premiile Gopo, ce efecte are această recunoaştere? 
Premiile Gopo au atras atenţia oamenilor din industrie asupra filmului – nu neapărat din industria de la noi, ci din industria de afară, oameni care monitorizează ce se întâmplă la noi. Deodată, au început să-şi pună întrebarea: <<Ce e cu filmul  ăsta, de ce a câştigat atât de multe premii şi cele mai importante şi care e faza cu el>>. E adevărat filmul are o latură comercială şi, prin urmare, nu se încadrează întotdeauna pe gusturile selecţionerilor de festival. Apoi, are o lungime de 2 ore jumate şi sunt unii selecţioneri care strâmbă din nas la această lungime. Argumentul meu preferat este: nu e cel mai lung film românesc. Apoi, am tot tăiat până când am ajuns în punctul în care am zis că nu mai tai, cu orice risc, chiar cu riscul de a nu mai fi luat în festivaluri, prefer să nu mai tai din poveste. Am decis de comun acord cu producătorul, Ada Solomon, să rămânem la două ore şi 27 de minute şi cine va dori să-l vadă în lungimea asta, bine, cine nu va dori să-l vadă, la fel de bine. Nu există nişte standarde în privinţa lungimii filmelor care merg la festivaluri, dar se preferă 1,30 – 2 ore pentru că sunt mai uşor de  distribuit. Pentru mine prioritară era povestea, nu lungimea. Unii mi-au spus că eu sunt regizor debutant şi ar trebui să mai tai din el. La mine nu merge argumentul ăsta. N-am nimic cu regizorii consacraţi, Doamne fereşte, îi respect pe ei, le respect munca, le respect inclusiv lungimea filmelor la care ei mă sun să mă uit şi atunci vreau şi eu să fac această lungime şi nu neapărat că vreau, povestea cere această lungime şi atunci, aşa iese filmul. 
„Un pas în urma serafimilor” a luat 9 premii Gopo şi premiul publicului la TIFF
Structura unui film cu mafioţi de-al lui Scorsese
Adevărul: Filmul are un subiect specific românesc – prezentând realităţi din culisele uneia dintre cele mai puternice instituţii din România – Biserica Ortodoxă. Din acest punct de vedere se încadrează în ceea ce se numeşte noul  val al regizorilor români, care au câştigat premii importante la festivaluri. Din punctul de vedere al modului în care este relatată povestea - imagine, coloana sonoră, ritm – filmul se apropie mai mult de stilul comercial. A existat tentaţia să faceţi un film mai „greu” pentru a avea şanse să câştigaţi un premiu la un festival internaţional?
În principiu, eu când fac filme le fac pentru că am o poveste foarte bună pe care vreau s-o spun. Mi se pare că povestea îţi spune şi genul în care vrea să fie spusă. Când am început să scriu primul draft al acestei poveşti aveam în minte structura lui „Goodfellas” – al lui Scorsese. Ăla e un film, care mă rog este despre mafioţii, dar are o tentă aspiraţională.  Pentru a putea aplica tendinţa aia aspiraţională într-un film despre maturizare aveam nevoie să-i dau o atmosferă mai pozitivă şi cumva mai comercială. Eu îmi doresc să găsesc nişte poveşti care să nu fi exclusiv orientate către publicul de festival sau către publicul comercial, ci să le găsesc undeva la   intersecţia celor două, care de fapt e pariul cel mai greu şi cu toţii ne dorim ca filmul să aibă succes şi la festivaluri şi la public. Nu există o formulă, doar un cumul de pariuri şi în final vezi câte pariuri ţi-au ieşit câştigătoare şi câte, necâştigătoare.  
„Mi-a fost temă că o să mă trezesc într-o dimineaţă şi nu o să mai fiu fericit”
Care a fost parcursul dumneavoastră, de la tânăr absolvent de seminar teologic la regizor de film? Cum aţi reuşit să renunţaţi la o carieră sigură în preoţie pentru a vă reprofila pe ceva care vă pasionează?
Cheia a fost să am curaj să fiu sincer cu mine, să am curajul să caut ce anume îmi doresc să fac în viaţă, ce anume m-ar face fericit, ce anume m-ar împlini din punct de vedere profesional, dacă este preoţia ceva ce mă reprezint şi aş putea face cu respectul pe care eu îl am faţă de această misiune. Preoţia eu o văd ca pe o misiune. Cred că la o adică aş fi putut să accept, să mă preoţesc, e mai comod, e mai nu ştiu ce. Mi-a fost temă că o să mă trezesc într-o dimineaţă şi nu o să mai fiu fericit şi n-o să ştiu de ce. Atunci am căutat să descopăr ce anume mă inspiră pe mine acum la momentul deciziei, ce mă scoate din casă, de mă face fericit. M-am gândit la pasiunile mele: cutare, cutare şi mersul la film. Mi-am dat seama că dacă asta e pasiunea mea numărul 1 ar trebui să caut cumva să activez în acest domeniu pe orice funcţie, în niciun caz nu aveam gânduri de regie, pentru că mi se părea prea mult, prea pretenţios. M-aş fi mulţumit cu un job decent, dacă se poate pe creaţie sau pe execuţie, ceva legat de a construi poveşti spuse, scrise sau filmate. Evident, când am spus asta părinţilor erau destul de sceptici şi supăraţi.
