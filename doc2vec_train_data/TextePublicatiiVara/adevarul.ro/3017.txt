13 iunie 2018, 15:37
Captură video dintr-un clip al campaniei europene
O campanie împotriva hoţilor de buzunare a fost lansată la nivelul Uniunii Europene miercuri, 13 iunie, la câteva zile după ce ambasadorul Rusiei în România a fost furat în centrul Sibiului.
Pe străzile din mai multe oraşe mari ale României au fost amplasate panouri publicitare de promovare a unei campanii împotriva hoţilor de buzunare.
Debutul campaniei are loc la câteva zile după ce ambasadorul Federaţiei Ruse în România, Valerii Kuzmin, a fost furat de hoţii de buzunare chiar în Piaţa Mare din Sibiu , în timpul Festivalului Internaţional de Teatru.
Clipurile fac pare dintr-o campanie europeană, lansată astăzi, anunţă Poliţia Română, iar mesajul este simplu – „Aveţi grijă la buzunare!“.
Campania europeană de prevenire a furturilor din buzunare „Protect Your Pocket!” este o iniţiativă a Reţelei Europene de Prevenire a Criminalităţii (EUCPN), din cadrul Comisiei Europene. Scopul proiectului este ca oamenii să înveţe să aplice măsuri de autoprotecţie atunci când se află în locuri aglomerate. Astfel, în 25 de state europene, printre care şi în România, campania se va desfăşura în mediul urban.
Oamenii vor putea viziona pe ecrane stradale trei videoclipuri. Fiecare film demonstrează, cu umor, cum un personaj animat nu acordă atenţie obiectelor din buzunarele lui, în timp ce se află într-o mare mulţime.
„Apreciem că o atenţie sporită trebuie acordată bunurilor dumneavoastră mai ales atunci când vă aflaţi în aglomeraţie, la evenimente (concerte, spectacole, festivaluri, pe stadion, în mijloacele de transport în comun etc.), unde hoţii de buzunare pot profita de orice moment pentru a acţiona. Nu purtaţi bani sau valori în buzunarele laterale ale hainelor”, mai anunţă Poliţia Română.
