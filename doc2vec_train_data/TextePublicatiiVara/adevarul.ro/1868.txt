7 iunie 2018, 11:18
Se pregăteşte o competiţie haioasă pe Bega FOTO Eco Stuff
Eco Stuff Romania organizează pe malul Begăi, a 3-a ediţie „Make it! Race it! Recycle it!”, care va avea loc sâmbătă, în 9 Iunie, de Ziua Internaţională a Mediului.
Primarul Robu compară USR cu PSD: „Este noul grup împotriva Timişoarei...
Eco Stuff Romania va celebra mediul printr-o competiţie sportivă neconvenţională, în care participanţii se vor întrece pe Bega în ambarcaţiuni confecţionate din materiale recuperate şi reciclabile. „Vor fi cel puţin trei ore de lupte crâncene între Spartani, „piRats, animale de toate felurile, SuperEroi, maşini şi alte minunăţii”, spun cei de la Eco Stuff.
Patru ONG-uri (Pieces of Heaven, Pet Hope, Liga AC, Clubul Sportiv Daniela Zaharie), o şcoală (Colegiul Tehnic Energetic Regele Ferdinand I susţinuţi de Continental) şi 15 companii (AMSC, Studio Arca, MGI Coutier, Hella, Kimball Electronics, Valeo, ZF, DS Smith, ArtMatch, Softvision, IBM, Litens, Mahle, Veoneer şi ACI) vor participa la cea de-a a 3-a ediţie a competiţiei şi vor concura pentru cele şase trofee puse în joc de organizatori: Cea mai rapidă ambarcaţiune, Cea mai faină temă, Cel mai inovator design, Premiul special EcoStuff, Titanic Award şi People's Choice Award. 
Spectatorii vor putea admira ambarcaţiunile sâmbătă, 9 Iunie, începând cu ora 9.00, pe malul Begăi, vizavi de Parcul Copiilor. 
Startul primei curse se va da la ora 10.00. 
Ambarcaţiunea care va parcurge distanţa dată în cel mai scurt timp va câştiga titlul de "Cea mai rapidă ambarcaţiune". 
Condiţia de participare pentru această probă este de a nu folosi la realizarea ambarcaţiunii lemn sau metal. 
Premiile pentru "Cea mai faină temă", "Cel mai inovator design" şi "Premiul special Eco Stuff" vor fi decise de juriul competiţiei. 
Tot la ora 10.00, va începe votul online pentru premiul People's Choice. 
Întregul eveniment va fi transmis live pe pagina de Facebook EcoStuff Romania, şi tot pe această pagina de Facebook suporterii îşi vor putea vota ambarcaţiunea preferată printr-un simplu like. 
După curse, fiecare echipaj îşi va demonta ambarcaţiunea şi va da spre reciclat deşeurile din care a fost construită.
Premierea va avea loc la „Şură”, începând cu ora 15.
Make it! Race it! Recycle it! este singura competiţie de acest gen din România şi militează pentru un stil de viaţa prietenos cu mediul. 
Conştientizarea importanţei protecţiei mediului şi implicit a colectării selective şi a refolosirii/reciclării a stat la baza ideii de organizare a acestui eveniment.
„Gândit ca un exerciţiu de educaţie ecologică alternativă, în care participanţii învaţă să refolosească într-un mod care stimulează creativitatea şi lucrul în echipă, proiectul te scoate puţin din zona de confort, încurajează gândirea laterală şi stimulează creativitatea. Ne bucurăm că numărul participanţilor a crescut faţă de prima ediţie şi sperăm să prindă curaj cât mai mulţi şi să participe la viitoarele ediţii”, mai spun cei de la Eco Stuff Romania
