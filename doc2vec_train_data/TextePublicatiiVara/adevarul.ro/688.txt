Atac în sediul Poliţiei. Doi agenţi au fost loviţi cu o şurubelniţă în zona gâtului de un bărbat supărat că a rămas fără permis
1 iunie 2018, 11:31
Bărbatul a lovit poliţiştii cu o şurubelniţă
Un ieşean de 29 de ani a lovit cu şurubelniţa, în zona gâtului, doi poliţişti care îl escortau, doar intervenţia unui al treilea agent făcând ca scena să nu se transforme într-o tragedie.
Ameninţarea cumplită a unui golan la adresa unui poliţist: „Îţi ştiu f...
Bogdan Loghin, din Ţigănaşi, a fost condamnat, recent, la 2 ani şi 6 luni de închisoare cu executare, însă a formulat apel. Conform motivării primei instanţe, fapta sa a avut loc în data de 12 iulie 2017, pe raza comunei Ţigănaşi. La orele prânzului, Loghin conducea un vehicul Matiz când a fost oprit de un echipaj de Poliţie. După doar câteva secunde de la oprirea maşinii, mimând că ar căuta ceva în portbagaj, Loghin a plecat cu maşina, echipajul urmărindu-l şi oprindu-l în zona cimitirului din Ţigănaşi. Oamenii legii au aflat că Loghin nu avea asigurarea de răspundere civilă auto, dar şi că îi lipseau alte dotări ale vehiculului.
Loghin i-a înjurat pe poliţişti şi a aruncat cu cheile şi actele în aceştia. Tot şoferul a fost cel care a sunat la 112, invocând că a fost amendat pe nedrept. Ca urmare a apelului, patru agenţi au plecat spre locul incidentului. Lui Loghin i s-a cerut să meargă spre sediul Poliţiei, unde s-a prezentat, în cele din urmă, chiar dacă nu a urmat maşinile de poliţie.
„Şeful de post i-a înmânat inculpatului procesul-verbal de contravenţie şi dovezile înlocuitoare, comunicându-i că i-a fost reţinut permisul de conducere deoarece nu a respectat indicaţiile poliţiştilor şi i-a fost reţinut certificatul de înmatriculare deoarece era deteriorat. Inculpatul a început să plângă, a aruncat pe jos actele înmânate, le-a călcat în picioare şi a început să gesticuleze. Ca urmare a acestui comportament, inculpatului i s-a cerut sa părăsească sediul postului de poliţie, fiind însoţit spre ieşire de şeful postului de poliţie“, se arată în motivare.
Pe hol, fiind în continuare agitat, individul a scos şurubelniţa cu care demontase plăcuţele de înmatriculare ale maşinii şi l-a lovit pe şeful de post în zona omoplatului stâng. Un alt agent de poliţie a intervenit pentru a-l imobiliza, fiind şi el lovit cu şurubelniţa, de două ori, în zona gâtului şi a claviculei.
Cei doi poliţişti agresaţi au avut plăgi minore şi vânătăi, având nevoie de 3-4 zile de îngrijiri medicale. Ulterior, Loghin a fost reţinut şi arestat.
