A impresionat cu expoziţiile sale de la Cannes, Annecy şi Sttutgart 
Şi totuşi, ai parcurs până acum cel puţin o bună bucată de drum. Care sunt expoziţiile de care îţi aminteşti cu cea mai mare plăcere?
Au fost mai multe expoziţii ţară, dar şi afară, îmi amintesc cu plăcere de câteva. La Cannes am expus într-o piaţă, e un loc în care foarte multă lume merge. Am fost foarte mândru de faptul că mi-a fost selectată animaţia la Annecy, în Franţa, la un festival foarte mare şi important. Şi am mai avut expoziţie şi la Consulatul României de la Munchen, o expoziţie despre defrişările de la noi. Şi am primit o menţiune specială la Sttugart, la festivalul ITFS. Sincer, mult timp n-am crezut că sunt în stare să fac asta, mi-au explicat unii că nu sunt prea talentat şi că poate că nu m-a ales neapărat pe mine desenul în viaţă. Dar m-am încăpăţânat şi mai tare atunci când au venit unii şi mi-au spus: „Uite, tu n-ai niciun stil, ce faci tu acolo sunt numai nişte mâzgălituri”. Şi atunci mi-am zis: „Bine, dacă doar asta ştiu face, atunci ăsta să-mi fie stilul, nişte mâzgălituri!” Oricum, cel puţin din punctul meu de vedere, viaţa e tot un fel de mâzgăleală. Şi de asta îmi place să lucrez mai mult pe hârtie, e la fel ca în viaţă, unde noi facem foarte multe greşeli. Dacă am putea să ştergem şi în viaţă ce ne place, să ne ştergem erorile ca de pe tabletă, nu ar mai fi real. Şi poate că nici n-am mai aprecia lucrurile frumoase care ni se întâmplă în viaţă. Şi atunci, eu văd cumva în mediul ăsta ca ceea ce ni se întâmplă nouă în general. Mai faci greşeli, mai mâzgăleşti, te mai murdăreşti, însă mergi înainte şi încerci să fii mai bun, să progresezi şi să înveţi din propriile greşeli.
„Suntem imperfecţi, dar e bine aşa”
Acesta e unul dintre mesajele pe care încerci să le transmiţi prin artă?
Da, e şi ăsta un mesaj. Mie mi se pare că aş avea multe de zis despre cât de stricat e capul omului… mi se pare că suntem ca nişte ceasuri stricate. Mergem înainte, mergem înapoi, nu prea avem nicio direcţie. Şi se întâmplă şi când efectiv suntem cu cineva şi în loc să trăim în prezent noi suntem fie înainte, fie înapoi, exact ca nişte mecanisme stricate. 
Eu mă întreb câteodată dacă merit să desenez, dacă asta trebuie să fac de fapt. Mi se pare că dacă ar fi să fiu într-adevăr talentat şi să iasă desenele de la sine, probabil că eu nu sunt ales pentru asta, deci nu m-am născut talentul ăsta. Dar am lucrat foarte mult şi mi se pare că, în realitate, poate că nu contează dacă eşti talentat sau foarte muncitor, ci contează de fapt ce vrei să spui prin ceea ce faci. De exemplu, eu vreau să invit oamenii în capul meu, să vadă că sunt un pic speriat, poate un pic speriat de mine, speriat de ceea ce gândesc. Şi atunci, ei vor spune, probabil: „Vai, şi eu am chestii din astea nasoale în cap”. Pentru că, de fapt, noi vrem să dăm impresia că suntem foarte echilibraţi, că nu avem niciun fel de probleme, că nu avem trăiri contradictorii, că suntem mereu calmi şi că avem totul sub control, dar în realitate nu suntem chiar aşa. Iar atunci, dacă putem să recunoaştem asta şi să o spunem onest, poate chiar prin desen… atunci eu asta vreau să spun, că suntem un pic „stricaţi”, că suntem imperfecţi, dar că e în regulă aşa cum suntem. 
