5 iunie 2018, 13:30
Poliţistul ultragiat FOTO Facebook Europol Mehedinţi
Un incident recent din judeţul Mehedinţi, cu un poliţist care a fost agresat în timpul unei altercaţii, readuce în discuţie dotările oamenilor legii.
Un bărbat care a intrat cu motocicleta în zona pietonală din Piaţa  Sf...
Incidentul care s-a petrecut zilele trecute la Schela Cladovei, un cartier mărginaş al municipiului Drobeta-Turnu Severin, a fost făcut public pe o reţea de socializare de către reprezentanţii Europol Mehedinţi. O patrulă auto, formată dintr-un poliţist de Ordine Publică şi un jandarm, a fost direcţionată de ofiţerul de serviciu să asigure primele măsuri în cazul unui accident rutier soldat cu pagube materiale.
“La sosirea organelor de poliţie, incidentul care părea la prima vedere a fi unul banal, degenerează într-un confict. Componenţii patrulei îi solicită uneia dintre persoane să se legitimeze. Aceasta refuză şi devine recalcitrantă, motiv pentru care oamenii legii sunt nevoiţi să folosească spray-ul iritant-lacrimogen şi să procedeze la încătuşarea persoanei în cauză. În câteva fracţiuni de secundă, zona este împânzită de zeci de oameni "binevoitori" care "sar să-l salveze" pe individul deja violent din mâinile organelor de poliţie. Oamenii formează un scut uman în jurul poliţiştilor şi al maşinii de poliţie, lovind cu pumnii autospeciala de poliţie şi urcându-se cu picioarele pe aceasta”, spun reprezentanţii Europol Mehedinţi.
Componenţii patrulei reuşesc să solicite sprijin celorlalte patrule de poliţie aflate în serviciu. Între timp, poliţistului i se fracturează un deget în învălmăşeala creată.
“La sosirea sprijinului, reuşesc a mai fi capturate doar un număr de trei persoane implicate în eveniment, faţă de care se efectuează cercetări sub coordonarea unui procuror din cadrul Parchetului de pe lângă Judecătoria Drobeta-Turnu Severin. Sperăm să fie identificate toate persoanele implicate şi să fie luate măsuri drastice împotriva acestora”, mai spun reprezentanţii Europol Mehedinţi.
Purtătorul de cuvânt al IPJ Mehedinţi, Mădălina Viziru, precizează că se fac cercetări în acest caz pentru comiterea infracţiunii de ultraj.
Reprezentanţii Europol Mehedinţi adresează un mesaj, deopotrivă guvernanţilor şi membrilor societăţii civile:
„Oameni buni, pentru ca un stat să le poată asigura cetăţenilor săi protecţie este imperios ca legile acelui stat să le asigure, înainte de toate, protecţie şi autoritate în faţa oamenilor fărădelegii organelor investite cu aplicarea legii. Sper să realizaţi, măcar în al 13-lea ceas, de ce este atât de important ca fapta de <<împiedicare a organelor de poliţie din a-şi exercita prerogativele conferite de lege>> să fie transformată din contravenţie în infracţiune. Poate conştientizaţi, totodată, de ce este atât de necesară dotarea oamenilor legii cu pistoale cu electroşocuri (tasere) şi bodycam-uri”.
