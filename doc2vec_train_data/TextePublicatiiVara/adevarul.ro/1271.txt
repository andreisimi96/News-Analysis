Tăriceanu: Ambasadele şi-au nuanţat poziţiile după ce legile justiţiei...
"Practic se deschide o cutie a Pandorei în care statul naţionalizează banii privaţi ai unor oameni şi numai după primele declaraţii s-a văzut impactul pe Bursă. Bursa a scăzut. Ce impact are asupra unui investitor străin care se gândeşte să investească în România. Acesta poate gândi că statul îi poate naţionaliza oricând propria investiţie. Şi cam ăsta este mesajul de care trebuie să ne ferim. Fiecare organizaţie a mediului de afaceri a avut o poziţie puternică faţă de această măsură. Cred că o problemă este şi la societăţile de gestionare a fondului de pensii al căror management nu a discutat cu patronatele, nu a comunicat despre randamente, unde sunt investiţi banii. Au venit acum, când au avut nevoie. Dar nu trebuie să cădem într-o capcană. Este nevoie în economia românească de continuarea pilonului II de pensii ", a declarat preşedintele Consiliului Naţional al Întreprinderilor Private Mici şi Mijlocii din România (CNIPMMR), Florin Jianu.
Reprezentanţii Consiliului Naţional al Întreprinderilor Private Mici şi Mijlocii (CNIPMM) spun că eliminarea Pilonul II de pensii va avea un impact negativ asupra calităţii vieţii românilor şi asupra economiei ţării. 
"Vorbim, aici, despre un program în trei paşi. Primul este cel al diminuarii nivelului contribuţiilor la Pilonul II. Al doilea este transformarea acestui pilon de pensii într-unul opţional. Iar al treilea este desfiinţarea sa. În aceste condiţii, din punctul meu de vedere, întreaga societate ar trebui să aibă o reacţie extrem de puternică, astfel încât să nu se ajungă nici măcar la pasul al doilea din acest plan. Daca se va ajunge la acest pas şi se va continua, impactul negativ pe care eliminarea Pilonul II de pensii îl va avea asupra calităţii vietii românilor şi asupra economiei va fi unul major”, a explicat Florin Jianu, Preşedintele Consiliului Naţional al Întreprinderilor Private Mici şi Mijlocii (CNIPMM). 
Potrivit reprezentanţilor Consiliului, investiţiile pe care fondurile de pensii private le fac în economie asigură pe de o parte nevoia de finanţare pentru firme, asigurând în acelaşi timp randamentul pensiilor private. 
“Aceste fonduri sunt, de fapt, unii dintre marii investitori. Şi nu e o chestiune valabilă doar în România. Până la acest moment, în SUA, fondurile care administrează echivalentul Pilonului II de pensii private sunt pe locul al treilea în topul celor mai mari investitori. Dacă le iei banii investitorilor, nu te mai poţi aştepta ca ei să obţină performanţe la fel de însemnate", a afirmat Ovidiu Nicolescu, preşedintele de onoare al CNIPMM. 
Pe de altă parte, Pilonul II reprezintă principalul instrument de economisire pentru populaţie, în contextul în care România înregistrează una din cele mai scăzute rate de economisire a populaţiei pe termen lung la nivel european (73,7% din PIB, media europeană fiind de 227% din PIB, în anul 2016). 
“Pilonul II are şi o importanţă economică deosebită, fiind unul dintre cele mai importante instrumente de economisire. Sigur că poţi lăsa economisirea în seama cetăţeanului, dar în aceste condiţii ar trebui să te aştepţi la rezultate diferite. Dacă îi laşi omului posibilitatea de a opta, sunt şanse destul de mari să nu mai economisească, să nu mai contribuie, ci sa folosească banii în alt scop”, spune Ovidiu Nicolescu. 
Cum funcţionează Pilonul II
Pilonul II de pensii investeşte fondurile în numele participanţilor, astfel încât activele să aducă randamente. Activele, împreună cu randamentul investiţional, sunt returnate participanţilor la vârsta pensionării sub formă de pensie, completând veniturile din pensia de stat. De asemenea, dreptul la pensia privată se moşteneşte, în caz de deces. 
Acest model de economisire pentru pensionare este uzual în majoritatea ţărilor dezvoltate şi reprezintă principala formă de asigurare a unui trai decent la pensionare în multe dintre acestea, explică reprezentanţii CNIPMMR. Potrivit acestora, este vital ca Pilonul II să completeze Pilonul I de pensii, care se bazează pe un sistem de transfer al contribuţiilor actualilor angajaţi către actualii pensionari, sistem care este susceptibil riscului demografic. 
După 10 ani de activitate a Pilonului II, acesta a generat un randament mediu anual de 8,15%, având active nete de 42,7 miliarde de lei în beneficiul a 7,1 milioane de asiguraţi.
