Angela Merkel, încadrată de Donald Trump (stânga) şi Emmanuel Macron la summitul G20 de la Hamburg FOTO EPA-EFE
Administraţia republicană Trump a anunţat joi impunerea de taxe vamale suplimentare împotriva unor aliaţi, care au început să răspundă, precipitând economia mondială spre un război comercial în contextul apropierii summitului G7 din Canada, comentează AFP.
UPDATE Statele Unite au impus taxe vamale pentru importurile de alumin...
Noile taxe vamale la importurile de aluminiu şi de oţel, de 10% şi respectiv 25% pentru Uniunea Europeană, Canada şi Mexic, au intrat în vigoare la 1 iunie în Statele Unite.
Luată în numele securităţii naţionale şi lovind în trei parteneri comerciali tradiţionali, această decizie a stârnit nedumeriri inclusiv în tabăra republicană.
„Decizia ţinteşte aliaţi ai Statelor Unite, aliaţi cu care trebuie să ne ocupăm de practicile comerciale inechitabile ale unor ţări precum China“, a denunţat preşedintele Camerei Reprezentanţilor, Paul Ryan.
Guvernul canadian a răspuns deja, anunţând taxe suplimentare de 12,8 miliarde de dolari pentru produse provenind din Statele Unite.
Premierul canadian Justin Trudeau s-a arătat profund deranjat, calificând aceste taxe drept „inacceptabile“ şi „un afront la parteneriatul de securitate“ dintre ţara sa şi Statele Unite.
Donald Trump a răspuns într-un comunicat. Potrivit preşedintelui american, premierul canadian a fost informat că Statele Unite îşi doresc „un acord echitabil“.
„Statele Unite au fost exploatate timp de numeroase decenii în domeniul comerţului. Acele zile au trecut“, a avertizat liderul de la Casa Albă.
„Nu putem înţelege cum noi, aliaţi ai Statelor Unite, să fim loviţi de taxele americane“, a reacţionat ministrul francez al Economiei Bruno Le Maire.
Această decizie este „o eroare“ şi „ilegală“, i-a transmis preşedintele francez Emmanuel Macron omologului său american în cursul unei conversaţii telefonice. Şeful statului francez a insistat că Uniunea Europeană va riposta „ferm şi proporţional“.
„Naţionalismul economic înseamnă război“, a apreciat Macron.
Cancelarul german Angela Merkel s-a declarat îngrijorată, afirmând că s-ar putea ajunge la „o escaladare care va afecta lumea“.
„Uniunea Europeană nu poate rămâne fără reacţie. Suntem capabili să procedăm la fel. Statele Unite nu ne dau altceva de ales decât să ducem acest conflict la OMC (Organizaţia Mondială a Comerţului) şi să impunem tarife vamale suplimentare pentru produse provenind din Statele Unite“, a declarat la rândul său preşedintele Comisiei Europene, Jean-Claude Juncker.
„Am purtat discuţii cu Comisia Europeană şi chiar dacă am făcut progrese, nu am ajuns până la punctul unei justificări fie pentru prelungirea perioadei de exceptare, fie pentru acordarea unei exceptări permanente“, a explicat secretarul american pentru Comerţ, Wilbur Ross.
„M-am întâlnit în această dimineaţă cu Wilbur Ross şi i-am spus clar că statele din Uniunea Europeană nu vor accepta niciodată să negocieze sub presiune“, a subliniat Bruno Le Maire.
Guvernul german a precizat că răspunsul la „America înainte de toate“ va fi „Europa unită“.
Wilbur Ross susţine că nu este îngrijorat de riscurile unor represalii din partea ţărilor vizate, estimând că importurile din UE reprezintă „puţin lucru“ în raport cu deficitul comercial american (cel puţin trei miliarde de dolari).
Gazdă până sâmbătă a unei reuniuni a miniştrilor de Finanţe din G7 (cele mai industrializate şapte ţări ale lumii), Canada intenţionează să profite de acest eveniment pentru a convinge administraţia americană să revină asupra deciziei.
