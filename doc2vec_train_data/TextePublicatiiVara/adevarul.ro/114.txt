27 mai 2018, 15:33
Casa de bilete centrală a clubului Rayo Vallecano a fost spartă, noaptea trecută, iar hoţii au furat aproximativ 40.000 de euro, anunţă Marca.
Suma furată reprezintă o parte din încasările din vânzarea de bilete pentru meciul de pe teren propriu cu Lugo, programat la ora 21.30, în penultima etapă a ligii secunde din Spania.
Un bilet la partida cu Lugo costă 15 euro pentru însoţitorii abonaţilor şi între 30 şi 50 de euro pentru publicul general. Tichetele au putut fi achiziţionate fie cu bani cash fie folosindu-se un card bancar, astfel că hoţii nu au avut posibilitatea de a sustrage toate încasările.
Cu două etape înainte de finalul sezonului, Rayo Vallecano ocupă locul doi în clasamentul ligii secunde, cu 73 de puncte şi are şanse mari să obţină promovarea direct în LaLiga.
