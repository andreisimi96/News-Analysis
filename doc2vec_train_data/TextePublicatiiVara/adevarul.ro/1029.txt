4 iunie 2018, 19:32
Scandal aplanat de poliţişti, la policlinica Spitalului Judeţean. Un tânăr a scos un cuţit şi l-a ameninţat pe un agent de pază, însă a fost oprit la timp de colegii veniţi în sprijin. Incidentul s-a produs luni, la prânz.
Un bărbat care venise la policlinica spitalului pentru a ridica un rezultat, a devenit agresiv faţă de un agent care asigura paza în aripa respectivă a unităţii medicale. 
Bărbatul a agitat la un moment dat un cuţit, gest care i-a determinat pe agenţi să solicite sprijinul echipei de intervenţie.
Poliţiştii au sosit şi ei la faţa locului şi l-au calmat pe bărbat, după care l-au introdus în maşină şi l-au condus la secţie pentru cercetări.
În urma incidentului, bărbatul se va alege cu dosar penal pentru port fără drept de obiecte periculoase.
