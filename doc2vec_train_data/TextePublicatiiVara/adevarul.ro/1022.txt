Deputat Oana Vlăducă Foto: Facebook Oana Vladuca
Deputatul PSD de Dâmboviţa Oana Vlăducă a declarat luni, într-o conferinţă de presă susţinută la Târgovişte, că CCR va fi sesizată încă o dată dacă preşedintele Klaus Iohannis va amâna foarte mult revocarea procurorului şef al DNA.
''Dacă domnul Iohannis va amâna foarte mult semnarea decretului, există varianta unei noi sesizări la CCR privind termenul rezonabil în care preşedintele poate să îşi exercite această obligaţie, precum şi calea de urmat în cazul în care preşedintele depăşeşte acest termen'', a precizat Oana Vlăducă.
Parlamentarul social-democrat a adăugat că, la acest moment, nu există în PSD discuţii privind suspendarea preşedintelui Iohannis. 
''În momentul de faţă nu există o discuţie în PSD despre suspendarea preşedintelui Iohannis. Vom încerca prin toate mijloacele legale să evităm un astfel de demers. Prioritatea noastră este să guvernăm bine, nu să alimentăm un conflict politic din care nu are nimeni de câştigat'', a spus Vlăducă.
"Preşedintele trebuie să respecte legea”
„Curtea Constituţională elimină tocmai deciziile acestea discreţionare. Nici domnul Iohannis nu poate respinge o revocare doar pentru că aşa îşi doreşte el, după cum nici ministrul Justiţiei nu poate cere o revocare fără să aibă o bază legală şi să fie în afara procedurii legale. Preşedintele trebuie să respecte legea, nefiind nici el mai presus de lege”, a punctat deputata Oana Vlăducă.
