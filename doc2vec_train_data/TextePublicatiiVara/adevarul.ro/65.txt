Trei locuri pe care să nu le ratezi dacă vii în vizită în judeţul Braşov
27 mai 2018, 06:02
Peştera Valea Cetăţii este o minune a naturii. FOTOSimona Suciu
Pe lângă obiectivele turistice foarte cunoscute deja, Braşovul are atracţii naturale care merită vizitate de turiştii care ajung în zonă.
FOTO Ce minunăţii ale naturii ne aşteaptă în Parcul Naţional Piatra Cr...
Pe lângă Biserica Neagră, Piaţa Sfatului, Cetatea Râşnov, cetatea Făgăraş sau Castelul Bran, care sunt în topul preferinţelor turistice, Braşovul are şi alte atracţii care merită vizitate.
Dacă veniţi la Braşov cu maşina merită să faceţi câteva vizite în judeţ. Peştera Valea Cetăţii este un loc pe care nu trebuie să îl rataţi.   Peştera Valea Cetăţii, situată pe drumul dintre Poiana Braşov şi Râşnov, are câteva caracteristici care o fac unică la noi în ţară. Face parte din rezervaţia naturală cu acelaşi nume care se întinde pe 18.000 de hectare. În total, peştera se întinde pe un kilometru, dar turiştii pot vizita o porţiune de 330 de metri. Potecile sunt din fibră de sticlă, un material care a fost folosit şi la construirea primelor avioane invizibile.
Iluminatul este şi el unul unic la noi în ţară, pe bază de led, prietenos cu mediul, un sistem care nu deranjează coloniile de lilieci care locuiesc în peşteră. Potrivit reprezentanţilor peşterii, sistemul de iluminat îi face pe turişti să se simtă ca într-un palat de cleştar şi în plus elimină sentimentul de claustrofobie. Pereţii nu mai par a fi foarte aproape, iar modul în care este iluminată peşteră dă senzaţia se spaţiu deschis, chiar dacă este sub pământ. Biletul de intrare costă 10 lei.
Locul unde mergi pe apă
Un alt obiectiv de neratat este Cascada Urlătoarea din Vama Buzălului.  Deşi nu este la fel de cunoscută ca surata ei cu acelaşi nume din Munţii Bucegi, aflată în apropierea staţiunii Buşteni, este mult mai spectaculoasă. Puteţi ajunge la cascadă din Vama Buzăului atât cu maşina, cât şi pe jos. 
Canionul 7 Scări, locul perfect de relaxare
Drumul din Vama Buzăului până la cascadă are 3 kilometri şi este superb. Drumul la pas nu este unul abrupt şi nu durează mai mult de 20 de minute. Puteţi admira pe traseu dealurile din Vama Buzăului şi culmile Munţilor Ciucaş. Drumul trece şi prin pădure, iar dacă aveţi noroc de o zi cu soare, atunci spectacolul este şi mai impresionant. Razele soarelui răzbat printre ramurile copacilor şi veţi avea o senzaţie de linişte deplină. Nu veţi auzi decât păsările şi susurul apei.
Odată ajunşi la Cascada Urlătoarea, pregătiţi-vă să vedeţi ceva cu adevărat unic. Izvoarele de apă ies direct din munte, se sparg pe stânci şi ajung în pârâul Urlătoarea. Cascada este formată din mai multe izvoare liniare care se întind pe zeci pe metri. Pe alocuri, rocile au culoarea roşiatică. Puteţi merge fără teamă până în vârful cascadei. La Urlătoarea din Vama Buzăului este singurul loc din ţară unde puteţi spune cu adevărat că aţi mers pe apă. Ar fi bine însă să aveţi încălţăminte impermeabilă. La Urlătoarea se poate ajunge uşor cu maşina şi este situată la 45 de kilometri de Braşov.
Canionul unic în Europa de Est
Canionul Şapte Scări este un defileu săpat în calcar situat în Masivul Piatra Mare. Lungimea acestuia este de 160 de metri, cu o diferenţă de nivel de 58 de metri, la o altitudine de 1.050 de metri. Defileul este format din şapte scări din metal cu înălţimi între 2,5 şi 15 metri, care îi dau numele şi care se transformă în cascade când volumul de apă al pârâului Şapte Scări creşte. Se spune că datează de pe vremea dinozaurilor.  Aici se află cea mai mare tiroliană din ţară care depăşeşte 2 kilometri. Tiroliana porneşte de la canion, urmează traseul drumului forestier din zonă, trece pe lângă cabană şi traversează pârâul Şapte Scări prin mai multe puncte. 
Accesul la Canionul Şapte Scări se face extrem de simplu, dinspre localitatea Timişul de Sus şi Dâmbul Morii, de pe Drumul Naţional 1 (traseu banda galbenă). Turiştii ajung la canion în aproximativ o oră de mers lejer. Drumul este accesibil chiar şi copiilor. Nu este nevoie de echipament special, dar bocancii de munte sunt recomandaţi, deoarece potecile pot fi alunecoase mai ales atunci când plouă. Drumul până la canion este de o frumuseţe cum puţin mai vezi în România. Potecile te duc printr-o pădure deasă de-a lungul unui râu. Liniştea te înconjoară imediat ce intri în pădure, iar în jur nu se aud decât susurul apei şi ciripitul păsărelelor. Din loc în loc, sunt zone de relaxare unde vizitatorii îşi pot trage sufletul şi pot admira priveliştea, luminişuri pline de flori, dar şi cele trei cascade mai mici care preced canionul. Canionul este deschis între orele 10.00 şi 17.00, iar biletul de intrare costă 10 lei.
