Şapte ani de închisoare pentru piromanul Polonic. A fost eliberat în baza legii recursului compensatoriu, apoi a sechestrat şi violat o adolescentă
5 iunie 2018, 15:36
Piromanul „Polonic”. FOTO www.monitorul.sv.ro
Judecătoria Vatra Dornei l-a condamnat pe Petrică Mândrilă, zis Polonic (35 de ani), din oraşul Broşteni, judeţul Suceava, la şapte ani şi o lună de închisoare pentru viol, lipsire de libertate şi ameninţare. El a fost trimis în judecată, după ce în luna februarie a acestui an, a ademenit o minoră în apartamentul lui, unde a obligat-o să întreţină întreţină relaţii sexuale cu el.
Piromanul Polonic, la un pas să rămână pe drumuri, după ce i-a luat fo...
În luna februarie a acestui an, Geanina B. (15 ani), din oraşul Broşteni, a depus o plângere la Poliţia oraşului Broşteni cu privire la faptul că în cursul zilei de 11 februarie a.c., a fost violată de un tânăr pe care îl ştie sub numele de „Polonic”. În urma investigaţiilor făcute de poliţişti a reieşit că la data de 11 februarie 2018, în intervalul orar 16.30 – 19.00, adolescenta a fost ademenită într-un apartament din oraşul Broşteni, unde  a fost constrânsă de către Petrică Mândrilă să întreţină relaţii sexuale cu el . După consumarea actului sexual şi în seara zilei de 14 februarie a.c., minora a fost ameninţată cu acte de violenţă dacă va reclama la Poliţie cele petrecute.
În urma probelor administrate de oamenii legii, Parchetul de pe lângă Judecătoria Vatra Dornei a confirmat continuarea urmăririi penale faţă de suspect sub aspectul comiterii infracţiunilor de viol, lipsire de libertate în mod ilegal şi ameninţare. Petrică Mândrilă a fost reţinut pentru 24 de ore, acesta fiind introdus în Centrul de Reţinere şi Arestare Preventivă al IPJ Suceava. Cercetările sunt continuate de către poliţiştii Serviciului Investigaţii Criminale şi ai Poliţiei oraşului Broşteni pentru stabilirea tuturor împrejurărilor comiterii faptei şi a întregii activităţi infracţionale a persoanei reţinute.
Piromanul Petrică Mândrilă are la activ o condamnare de şapte ani de închisoare pentru că a incendiat o vilă şi o pensiune din apropierea municipiului Suceava şi alta de cinci ani şi patru luni pentru incendierea unui bloc din Broşteni.
La sfârşitul lunii iulie a anului 2008, Petrică Mândrilă a dat foc în mai puţin de 24 de ore pensiunii „La Dolce Vita” din municipiul Suceava şi unei vile din comuna Şcheia ce îi aparţinea omului de afaceri Gheorghe Berbece. Pentru incendierea celor două imobile, Petrică Mîndrilă a primit şapte ani de închisoare cu executare, însă decizia nu a fost definitivă.
În luna noiembrie 2014, acesta s-a ales cu o nouă pedeapsă de cinci ani şi patru luni de detenţie, tot cu executare, pentru că a dat foc la un bloc de locuinţe din oraşul Broşteni.
„Polonic” a dat foc la o pensiune şi la o vilă din Suceava din ordinul unui afacerist local
Petrică Mândrilă a devenit cunoscut opiniei publice din Suceava în vara anului 2008. În noaptea de 27 spre 28 iulie 2008, din ordinul patronului pensiunii „Casa de Piatră” din Suceava, Ioan Popovici, Mândrilă a intrat în curtea familiei Berbece, care era proprietară a pensiunii „Dolce Vita”, aflată în directă concurenţă cu stabilimentul lui Popovici.
Piromanul din Broşteni a dat foc la mai multe obiecte din interiorul casei familiei Berbece, nu înainte de a fura din locuinţă un ceas şi două telefoane mobile. Cum incendiul nu a produs pagube foarte mari, Ioan Popovici l-a pus pe Mândrilă să incendieze pensiunea Dolce Vita. Astfel, în noaptea de 28 spre 29 iulie 2008, individul a pătruns prin efracţie la etajul clădirii, unde a împrăştiat substanţe inflamabile, cărora le-a dat foc. Pensiunea a ars în întregime, prejudiciul fiind estimat la aproximativ 700.000 de euro.
Deşi i s-a promis un apartament în Broşteni, precum şi o sumă consistentă de bani, „Polonic” a încasat de la Ioan Popovici 3.000 de euro şi circa 8.500 de lei. Mândrilă a fost prins de către poliţişti, fiind ulterior condamnat la şapte ani de închisoare pentru distrugere calificată şi furt.
Bloc din Broşteni plin cu oameni incendiat de „Polonic”
În noaptea de 22 spre 23 martie 2014, pe la ora 01.30, Petrică Mândrilă a dat foc unui cauciuc pe care l-a aruncat lângă un bloc din oraşul Broşteni. Flăcările au cuprins rapid izolaţia exterioară a imobilului, extinzându-se la toată clădirea. Aproape 50 de persoane se aflau în interiorul blocului în momentul izbucnirii incendiului.
Pompierii au stins focul în jurul orei 05.30, stabilind că focul a fost pus intenţionat. Au ars circa 300 de metri pătraţi din acoperişul blocului, izolaţia exterioară a imobilului, mai multe garaje şi o magazie, prejudiciul fiind estimat la 250.000 de lei. Din fericire, nimeni nu a fost rănit. Pentru incendierea blocului din Broşteni, „Polonic” a fost condamnat la cinci ani şi patru luni de închisoare.
Petrică Mândrilă face parte dintr-o familie în care problemele s-au transmis din tată în fiul. Fratele său a fost condamnat în urmă cu doi ani de zile la 25 de ani de închisoare după ce a înjunghiat patru femei în Timişoara, una dintre ele pierzându-şi viaţa. Acesta a mai petrecut zece ani şi şase luni după gratii pentru o tentativă de omor şi o tentativă de viol. Tatăl fraţilor Mândrilă, care este mort de ceva ani, a făcut şi el puşcărie în tinereţe, tot pentru omor.
Petrică Mândrilă a fost eliberat în luna octombrie a anului 2017, fiind beneficiar al Legii privind recursul compensatoriu.
Alte ştiri pe această temă:
