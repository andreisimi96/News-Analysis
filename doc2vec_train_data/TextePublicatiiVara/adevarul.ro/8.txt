25 mai 2018, 23:06
În urmă cu o lună, pe Valea Oltului, camera video a unui conducător auto a surprins scene de coşmar în trafic. Şoferul unui TIR a încercat să-i dea o lecţie unui şofer teribilist aflat la volanul unui SUV, cu riscul de a provoca un accident. Cum ambii şoferi erau în tranzit, poliţiştii au fost nevoiţi să-i caute prin toată ţara, iar audierile s-au întins în timp. Apoi au decis sancţionarea acestora.
La intrarea dinspre Râmnicu Vâlcea în oraşul - staţiune Călimăneşti, pe raza localităţii Seaca, pe data de 19 aprilie, doi şoferi s-au şicanat în trafic, punând întreaga circulaţie în pericol .
Totul a pornit de la un conducător auto aflat într-un SUV care a efectuat o depăşire periculoasă, reuşind să se reîncadreze pe banda lui printr-un miracol. Imaginile surprinse de un alt participant la trafic, fost jurnalist, publicate ulterior pe YouTube, par desprinse dintr-un film de groază.
Tiristul care a fost depăşit s-a înfuriat pe inconştienţa celuilalt şofer şi s-a gândit să-i dea o lecţie, fără să aibă în vedere posibilele urmări. L-a urmărit kilometri în trafic, forţându-l în mai multe rânduri să pună frână sau să accelereze riscant ca să iasă în decor.
Celălalt şofer a sunat la 112, după şicanarea în trafic, iar ulterior a declarat că îşi susţine mărturia în continuare.
      
Poliţiştii vâlceni au descoperit că şoferul de pe tir era din Curtea de Argeş. În momentul şicanării se îndrepta spre Italia, unde a stat o perioadă. A venit la audieri în Vâlcea, însoţit de patronul la care lucra, şi-a recunoscut vina, a pretins că a vrut să dea o lecţie şi că de supărare nu s-a gândit la posibilele consecinţe. „Am crezut că e beat şi am vrut să-l blochez”, le-a spus acesta poliţiştilor. 
Celălalt şofer, cel din SUV, din Arad, a motivat că nu poate veni la audieri, câteva luni, din motive de sănătate şi a trimis documente medicale doveditoare.
După isprava de pe Valea Oltului, ambii şoferi au rămas fără permis de conducere pentru depăşiri neregulamentare şi au primit şi câte o amendă de 580 de lei fiecare.
