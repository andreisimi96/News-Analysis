5 iunie 2018, 17:22
Preşedintele Austriei, Alexander van der Bellen, şi Vladimir Putin, preşedintele Rusiei Foto: EPA/EFE
Preşedintele Federaţiei Ruse, Vladimir Putin, a ajuns marţi în Austria într-o vizită oficială ce a avut loc în contextul existenţei unor interese geopolitice, dar şi economice.
Forfotă mare marţi la Viena. Liderul de la Kremlin, Vladimir Putin, a efectuat în Austria prima sa vizită oficială în străinătate de la preluarea celui de-al patrulea mandat prezidenţial, luna trecută.
Austriecii şi-au luat toate măsurile posibile de precauţie pentru ca totul să decurgă conform planului. Au fost mobilizaţi 1.600 de poliţişti şi soldaţi, iar forţele armate austriece au consolidat supravegherea spaţiului aerian al ţării, după cum a relatat heute.at.   
Imediat după ce a aterizat, Vladimir Putin s-a îndreptat spre Palatul Hofburg, unde a fost primit de omologul său austriac, urmând să se întâlnească apoi cu cancelarul austriac Sebastian Kurz.
Vizita lui Vladimir Putin la Viena are o importanţă simbolică pentru ambele părţi. În urmă cu 50 de ani, Austria devenea prima ţară din Europa Occidentală care semna un acord cu Uniunea Sovietică privind furnizarea de gaz natural, o înţelegere comercială care supravieţuieşte şi astăzi. Totodată, vizita a survenit cu numai o lună înainte ca Austria să preia preşedinţia rotativă a Consiliului Uniunii Europene şi în contextul în care Rusia a început să dea semnale că îşi doreşte o relaţie mai apropiată cu Europa, notează Politico.eu. Iar Moscova vede în Viena un aliat important.
De altfel, Austria este una dintre cele mai prietenoase ţări europene la adresa Rusiei. Guvernul de la Viena, format în urma unei alianţe între partidul conservator ÖVP şi partidul de extremă-dreapta FPÖ, a afirmat nu o dată că vrea să acţioneze ca o punte între Est şi Vest. În martie, încercând să explice de ce Austria nu a urmat modelul ţărilor din UE care au expulzat diplomaţi ruşi în cadrul unui răspuns coordonat la otrăvirea fostului dublu agent rus Serghei Skripal , la Salisbury, Marea Britanie, acţiune pusă de Londra pe seama Moscovei, cancelarul austriac Sebastian Kurz a spus că ţara sa vrea „să păstreze deschise liniile de comunicare cu Rusia“.
Interese geopolitice, dar şi economice
„Austria a avut mereu sentimentul că, după Războiul Rece, şi-a pierdut importanţa ca loc în care Estul şi Vestul se întâlnesc“, a apreciat pentru Politico.eu politologul bulgar Ivan Krastev, care locuieşte la Viena. 
Însă interesul Vienei pentru o bună relaţie cu Rusia nu este doar geopolitic, ci şi economic. Deşi pentru Austria comerţul cu Rusia reprezintă numai în jur de 3,5% din total, acesta se axează pe sectoare-cheie cum ar fi cel al utilajelor şi cel alimentar. În ultima perioadă exporturile austriece spre Rusia au început să-şi revină uşor, crescând cu mai bine de 16% anul trecut. Iar dacă nu ar exista sancţiunile impuse Rusiei de către UE, spun unii oameni de afaceri austrieci, aceste relaţii comerciale s-ar dezvolta şi mai mult.
„Este momentul să punem capăt acestor sancţiuni exasperante şi să ne normalizăm relaţiile economice şi politice cu Rusia“, a declarat, la rândul său, vicecancelarul austriac Heinz-Christian Strache, liderul FPÖ, pentru ediţia de duminică a ziarului „Österreich“. 
Temeri greu de risipit
Ca multe alte formaţiuni populiste din Europa, partidul lui Strache nu şi-a ascuns nicidată dorinţa de a avea relaţii apropiate cu Rusia. Ba mai mult, anul trecut FPÖ a semnat un acord cu partidul lui Putin - Rusia Unită. 
Această asociere a creat însă temeri în rândul unor servicii de informaţii occidentale, mai ales în condiţiile în care FPÖ deţine controlul Ministerului Apărării şi al celui de Interne. Mai precis, unii dintre partenerii Austriei se tem să facă schimb de informaţii cu Viena, întrucât secretele lor ar putea ajunge la Moscova . 
De cealaltă parte, Vladimir Putin a declarat cu o zi înainte de a ajunge în Austria că ţara sa nu vrea să divizeze „nimic şi pe nimeni“ în Uniunea Europeană. „Suntem mult mai interesaţi ca UE să fie unită şi înfloritoare, deoarece UE este cel mai important partener comercial şi economic al nostru“, a afirmat liderul de la Kremlin.
Moscova şi-ar dori Austria în Grupul de la Vişegrad
Austria ar putea deveni membră a Grupului de la Vişegrad, afirma într-un interviu acordat relativ recent site-ului geopolitica.ru ideologul lui Putin, Aleksandr Dughin. Potrivit acestuia, Grupul de la Vişegrad, din care fac parte în prezent Ungaria, Polonia, Cehia şi Slovacia, ar putea deveni un centru al unei Europe alternative şi ar putea ajunge să includă, pe lângă Austria, Bulgaria, Serbia şi alte state din Balcani.
„Austria, cu dorinţa sa fermă de a-şi apăra statutul neutru şi valorile tradiţionale şi dorindu-şi să controleze imigraţia (...), este o candidată logică pentru această Europă alternativă emergentă“, a afirmat Dughin.
În opinia lui, acestui grup i s-ar putea alătura şi Grecia, nemulţumită de UE, şi, în viitor, chiar Italia şi Elveţia. „Grupul de la Vişegrad ar putea deveni centrul pentru o reorganizare totală a spaţiului european“, a apreciat el.
„Cred că Rusia este acum aliatul natural al Grupului de la Vişegrad, în parte datorită lui Orban“ (premierul Ungariei, n. red.), a continuat Dughin, adăugând că, deşi în Polonia există o rusofobie puternică, Moscova ar reprezenta pentru Varşovia mai degrabă o nouă oportunitate şi nu o veche inamică.
