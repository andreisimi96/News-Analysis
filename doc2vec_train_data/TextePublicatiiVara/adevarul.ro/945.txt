4 iunie 2018, 09:47
Sâmbătă, 9 iunie, va avea loc în Capitală marşul normalităţii, pentru familia naturală, întemeiată pe căsătoria dintre un bărbat şi o femeie. Anunţul a fost făcut de Noua Dreaptă, care susţine că mai multe asociaţii care promovează normalitatea în societatea românească se vor alătura demersului de sâmbătă.
Organizat an de an începând din 2005 şi ajuns la a 14-a ediţie, Marşul pentru normalitate este cea mai constantă manifestare publică din România organizată în sprijinul valorilor familiei tradiţionale.
„Manifestarea este autorizată de Primăria Capitalei şi aşteptăm participanţii la ora 12:30 în Piaţa Victoriei de unde vom porni la ora 13:00 pe traseul Piaţa Romană – Piaţa Universităţii – Piaţa Unirii - Patriarhia Română”, se arată într-un comunicat de presă, potrivit căruia se va protesta faţă de parada Gaypride, „o manifestare cu caracter obscen şi provocator care promovează în fiecare an ideea legalizării căsătoriilor homosexuale şi adopţiilor de copii de către "cuplurile" de homosexuali”, arată comunicatul.
Organizatorii susţin că se va protesta şi faţă de intenţia PSD de a băga pe gâtul românilor „parteneriatele civile între persoane de acelaşi sex" în schimbul organizării referendumului pentru redefinirea căsătoriei în Constituţie. Acest troc este unul profund imoral şi probează încă o dată duplicitatea socialiştilor care vor să obţină voturi atât din partea minorităţii homosexuale cât şi din partea majorităţii creştine, uitând probabil vechea zicală românească: "Cine aleargă după doi iepuri nu prinde nici unul”.
În plus, se va manifesta faţă de „poziţia ezitantă a Curţii Constituţionale a României în cazul homosexualului Adrian Coman care a cerut recunoaşterea pe teritoriul României a căsătoriei sale oficiată în Belgia cu un alt bărbat. Curtea Constituţională a amânat în mod inexplicabil în repetate rânduri să ia o decizie în acest caz, judecătorii români apelând, pentru ”indicaţii”, la Curtea de Justiţie a Uniunii Europene. Or, implicarea Curţii de Justiţie a Uniunii Europene nu este altceva decât o încercare de legalizare a căsătoriei între persoane de acelaşi sex pe uşa DIN DOS şi în dispreţul celor 3 milioane de români care au semnat pentru iniţiativa legislativă de modificare a Constituţiei şi definirea familiei că fiind întemeiata pe căsătoria dintre un bărbat şi o femeie!”, completează comunicatul.
Noua Dreaptă protesteză şi faţă de blocarea la Senat a amendamentului la Constituţie sub pretextul că se aşteaptă adoptarea noii Legi a Referendumului, trimisă recent de Klaus Iohannis la Curtea Constituţională, în dispreţul aceloraşi 3 milioane de români, între care se numără şi membrii şi simpatizanţii Noii Drepte. Chiar dacă PSD, PNL şi ALDE şi-au asumat înainte de alegerile din 2016 organizarea referendumului, suntem la jumătatea anului 2018 şi tot mai puţină lume vorbeşte despre Referendumul pentru redefinirea căsătoriei în  Constituţie. Asta s-a şi urmărit: diminuarea interesului public faţă de revizuirea Constituţiei şi decuplarea militanţilor de la acest proiect vital pentru viitorul nostru ca Neam.
„Lupta pe care noi o ducem are nevoie de sprijinul şi participarea tuturor celor care simt şi gândesc ca noi, inclusiv a ta! Nu te mulţumi doar să ne dai dreptate! Renunţă la rolul de spectator şi participă la MARŞUL PENTRU NORMALITATE pentru a demonstra că într-o ţară democrată drepturile majorităţii nu pot fi călcate în picioare de dictatura nici unei minorităţi!”, a spus avocatul Tudor Ionescu, preşedintele Partidului Noua Dreaptă.
