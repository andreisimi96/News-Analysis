Angela Gheorghiu FOTO TIFF
Soprana Angela Gheorghiu a reacţionat luni seară pe Facebook după ce primarul general al Capitalei, Gabriela Firea, a organizat pe Arena Naţională un eveniment în care a felicitat-o pe Simona Halep pentru victoria de la Roland Garros şi i-a overit cheia oraşului. Soprana a explicat cum anul trecut a refuzat la titlul de cetăţean de onoare şi că a rămas dezamăgită să vadă că primarul „continuă să se folosească de numele unor mari personalităţi”.
FOTO VIDEO Atmosferă spectaculoasă pe Arena Naţională: mii de oameni a...
Angela Gheorghiu a subliniat că este deziluzionată de faptul că primarul continuă să se folosească de numele unor personalităţi, şi a mărturisit că anul trecut a refuzat din partea Gabrielei Firea cheia şi cetăţenia de onoare a Bucureştiului după ce a simţit că munca şi notorietatea artistei vor fi instrumentalizate.
„Sunt profund deziluzionată, stimată doamnă primar al oraşului Bucureşti, pentru că aţi continuat să vă folosiţi de numele unor mari personalitaţi, oferindu-le cheia şi cetăţenia de onoare a Bucureştiului. 
Având o cariera mondială din anul 1990 până astăzi, sunt şi eu un exemplu pentru elita şi intelectualii din România ce nu se lasă instrumentalizaţi de dumneavoastră; da, ţin să subliniez că am refuzat cheia şi cetăţenia de onoare a oraşului Bucureşti în septembrie 2017 cu ocazia concertului meu, oferit de către primăria oraşului Bucureşti publicului din România. Am refuzat aceste onoruri şi pe data de 1 decembrie 2017, cu ocazia Zilei Naţionale a României. V-am trimis chiar atunci, pe 1 decembrie 2017, un e-mail cu o scuză, crezând sincer că va urma să îmi oferiţi aceste distincţii doar pentru ceea ce reprezint în lumea artei internaţionale şi nu pentru a vă putea folosi de numele meu pentru imaginea politică a domniei voastre. Am simţit atunci că munca şi notorietatea mea vor fi instrumentalizate de către dumneavoastră şi de aceea am refuzat”, a precizat Angela Gheorghiu pe Facebook.
Soprana a mai explicat că după incident a aflat cum alte şase personalităţi au primit distincţiile chiar în ziua respectivă şi i-a invitat pe politicieni să nu se mai lipească de succesul altor altor personalităţi româneşti - „nu este elegant”.
„Apoi am aflat că în aceeaşi zi de 1 decembrie aţi oferit cheia şi cetăţenia de onoare a Bucureştiului acelor şase personalităţi româneşti, ce v-au răspuns afirmativ, ca la comandă. Ce au simţit oare acele 6 personalităţi, care au fost invitate în aceeaşi zi, în dimineaţa zilei de 1 decembrie, pentru a fi onorate, pe fugă, în locul meu, în ciuda lungilor cariere ce le-au avut, nu ştiu. 
Mi-am dorit întotdeauna şi încă îmi doresc ca aceste onoruri primite din partea ţării mele să îmi fie oferite numai şi numai pentru munca mea şi pentru dăruirea mea întru artă, pentru cariera ce am avut-o pe întreg mapamondul de 28 de ani. Există multe metode de a onora un artist. 
Invit pe toţi politicienii români să se poarte cuviincios şi să nu se mai servească niciodată pentru interesele lor mărunte politice de marile personalităţi din România ce obţin mari succese şi victorii!
Nu este elegant ca un om politic să se servească în mod public de talentul, succesul şi mai ales de munca unei personalităţi artistice mondiale. Ţin foarte mult să vă asigur că există şi oameni care ţin la demnitatea şi la munca lor, dând dovadă de o coloană vertebrală solidă şi care sunt extremi de atenţi la imaginea, asocierea şi onorabilitatea muncii lor. Recomand fiecărei personalităţi în România ca în viitor să cumpănească foarte bine înainte de a accepta o astfel de recunoaştere”, a conchis soprana.
