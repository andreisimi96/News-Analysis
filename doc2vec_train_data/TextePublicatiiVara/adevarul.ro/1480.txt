Prim-ministrul israelian Benjamin Netanyahu a îndemnat Franţa să-şi concentreze atenţia către „agresiunea regională” pe care o manifestă Iranul, precizând că nu mai e nevoie să convingă Parisul să renunţe la acordul iranian, pentru că presiunea economică oricum îl va face să se dizolve de la sine, relatează Reuters.
Benjamin Netanyahu vizitează Europa, dorind să obţină susţinere pentru...
Netanyahu a mers pentru discuţii la Paris, ca parte a unui tur pe care-l face în Europa, pentru a încerca să convingă statele semnatare ale acordului iranian, Marea Britanie, Franţa şi Germania, să urmeze exemplul Washingtonului.
„Nu i-am cerut Franţei să se retragă din JCPOA (acordul cu Iranul), pentru că va fi, practic, dizolvat de greutatea forţelor economice”, a declarat Netanyahu într-o conferinţă de presă comună, la care a participat alături de preşedintele francez Emmanuel Macron.
„Dacă iei parte la un acord nesatisfăcător, nu trebuie să-l menţii, mai ales dacă vezi că Iranul cucereşte o ţară după alta şi nu poţi să ignori agresiunea sa în zonă.”
Cele trei state europene se străduiesc să salveze acordul, privindu-l drept cea mai bună şansă de a împiedica Teheranul să creeze o bombă atomică.
Macron nu a părut receptiv la argumentele expuse de Netanyahu, menţionând: „I-am expus prim-ministrului israelian convingerea mea, care e împărtăşită şi de partenerii europeni, că acest acord trebuie să fie menţinut, ca să asigurăm controlul asupra activităţilor nucleare.”
Donald Trump a anunţat, luna trecută, retragerea SUA din acordul nuclear cu Iranul, criticând faptul că înţelegerea nu acoperă şi sfârşitul programului de rachete balistice, imixtiunea continuă a Iranului în conflictele din Orientul Mijlociu şi că nu menţionează ce se va întâmpla după ce JCPOA va expira, în 2025.
Şeful diplomaţiei americane, Mike Pompeo, a spus că Statele Unite vor exercita o „presiune financiară fără precedent“ asupra regimului iranian, cu „sancţiunile cele mai puternice din istorie“. El a avertizat că, după ce sancţiunile vor fi impuse, Iranul va trebui „să se bată pentru a-şi menţine economia în viaţă“.
Câteva mari companii europene au anunţat că se vor retrage din Iran din cauza reluării sancţiunilor americane, între acestea şi gigantul francez Total. Decizia Total, prima companie europeană care a reluat afacerile cu Iranul după încheierea acordului din 2015, aruncă un con de umbră asupra eforturilor liderilor UE, care au promis să apere interesele firmelor europene.
Ghidul suprem al Iranului, ayatollahul Ali Khamenei, a ordonat luni, într-un discurs transmis în direct, reluarea programului nuclear, sporind astfel presiunile asupra Uniunii Europene.
„Anumite ţări europene (spun că se aşteaptă, n. red.) ca poporul iranian să tolereze sancţiunile, să-şi abandoneze activităţile în domeniul energiei nucleare şi să continue (să se supună, n. red.) restricţiilor. Eu le transmit acestor ţări că ele trebuie să fie conştiente că acesta este un vis care nu se va realiza. Poporul şi Guvernul Iranului nu vor tolera niciodată să fie nevoite să suporte atât sancţiuni, cât şi limitări în domeniul nuclear. Asta nu se va întâmpla niciodată“, a spus Ali Khamenei, care s-a adresat cu ocazia marcării a 29 de ani de la moartea fondatorului Republicii Islamice Iran, ayatollahul Ruhollah Khomeini.
