Multe companii europene pot fi afectate de aceste măsuri restrictive menite să contracareze ameninţarea care decurge din acest proiect.
Casa Albă are în vedere mai multe opţiuni de blocare a acestui proiect, sancţiunile fiind cele mai probabile dintre ele.
„Nu se vor opri de la nimic pentru a bloca Nord Stream”, a declarat un oficial de la Casa Albă, citat de FP.
Departamentul de Stat al Statelor Unite nu a comentat aceste informaţii, însă a subliniat că societăţile implicate în acest proiect au făcut acest lucru pe propriul risc.
„Am transmis clar faptul că firmele care operează în sectorul rusesc al conductelor destinate exprtului de energie sunt implicate într-o zonă de afaceri care prezintă riscul unor sancţiuni”, a spus un diplomat de la Departamentul de Stat.
Administraţia americană s-a opus conductei din momentul în care ea a fost anunţată pentru prima dată în 2015. Iar vara trecută, Congresul SUA a adoptat un proiect de lege care prevede sancţiuni pentru participarea la proiect.
Multe ţări din Europa Centrală şi de Est se opun, de asemenea, proiectului care, în opinia lor, va spori dependenţa Europei de gazul rusesc.
Oponenţii proiectului – inclusiv Polonia, ţările baltice, Ucraina, Moldova, SUA şi Danemarca – susţin că Nord Stream 2 va spori dependenţa UE de Gazprom, care deja furnizează aproximativ o treime din gazul UE.
John Bolton, consilierul pentru securitatea naţională al preşedintelui Donald Trump, şi alţi oficiali americani descriu proiectul Nord Stream 2 drept o ameninţare la adresa securităţii Statelor Unite şi a UE, a declarat o altă sursă citată de publicaţia americană.
Un reprezentant al Consiliului Naţional de Securitate a declarat, la rândul său, că Washingtonul a vrut să reducă influenţa economică a Rusiei în Europa.
„Există un consens în Administraţia SUA că Nord Stream 2 consolidează această dependenţă atunci când activităţile ruseşti au devenit extrem de periculoase şi imprevizibile“, a spus el.
Sancţiunile pot afecta multe companii europene, printre care Engie din Franţa , gigantul britanico-olandez Shell, companile germane Uniper şi Wintershall şi OMW din Austria. Berlinul şi Helsinki şi-au dat deja acordul pentru construcţia acestui gazoduct.
„Cu siguranţă, singurul care poate pune capăt proiectului Nord Stream 2 este Washingtonul, recurgând la sancţiuni [...] Nu există măsuri definitive din partea Administraţiei SUA, Nord Stream 2 va fi construit“ a subliniat un diplomat european.
Pe 23 mai, secretarul de stat american Mike Pompeo a declarat că Statele Unite sunt gata să „salveze“ Europa de dependenţa de gaze ruseşti. El a promis să depună toate eforturile pentru a se asigura că proiectul Nord Stream 2 nu va fi funcţional.
Conducta Nord Stream 2 va avea 1200 de kilometri, va traversa Marea Baltică, conectând furnizorii ruşi cu consumatorii europeni. Gazoductul va avea o capacitate de 55 de miliarde metri cubi de gaz pe an. Proiectul are un cost estimat de aproape 10 miliarde de euro.
