11 iunie 2018, 07:26
Începând de luni, 11 iunie, elevii de clasa a VIII-a intră în febra examenelor. Rezultatele sunt importante pentru că în funcţie de ele se face admiterea la liceu.
Surorile care primesc burse de studiu cu ajutorul unui preot ieşean. „...
Potrivit Inspectoratului Şcolar Judeţean Iaşi, în acest an şcolar, în judeţ au fost înscrişi în clasa a VIII-a peste 8.000 de elevi. „Elevii înscrişi vor fi prezenţi luni în centrele de examen, în intervalul orar 8.00-8.30, cu un act de identitate (carnet elev, CI), pentru a susţine proba scrisă la Limba şi literatura română. La nivelul judeţului Iaşi sunt organizate 178 de Centre de Examen, din care 55 în mediul urban şi 123 în mediul rural“, au transmis reprezentanţii IŞJ.
Examenul la Matematică este programat la mijlocul acestei săptămâni. Probele scrise durează 120 de minute, iar pentru elaborarea lucrării scrise elevii vor folosi numai cerneală sau pastă de culoare albastră. Pentru executarea schemelor şi a desenelor elevii pot folosi creionul negru. Pentru proba scrisă la matematică elevii pot utiliza instrumente de desen. Elevii care nu se află în sală în momentul distribuirii subiectelor pierd dreptul de a mai susţine Evaluarea Naţională, drept pentru care este foarte important ca fiecare elev să ajungă în clasă în dimineaţa probei înainte de ora 8.30 şi să verifice cu o zi înainte listele ce vor fi afişate la şcoală, pentru a şti exact în ce sală a fost repartizat.
În funcţie de rezultatele la Evaluarea Naţională, absolvenţii de gimnaziu se pot înscrie la liceu. Media de admitere în învăţământul liceal este formată din media la Evaluarea Naţională 2018, precum şi media anilor de studiu din învăţământul gimnazial, în proporţii de 80%, respectiv 20%.
Calendarul Evaluării Naţionale:
11 iunie 2018 – Limba şi literatura română – probă scrisă
13 iunie 2018 – Matematică – probă scrisă
19 iunie 2018 – Afişarea rezultatelor iniţiale (până la ora 12.00)
19 iunie 2018 – Depunerea contestaţiilor (orele 14.00 – 19.00)
20-22 iunie 2018 – Rezolvarea contestaţiilor
23 iunie 2018 – Afişarea rezultatelor finale după contestaţii
Numărul de telefon verde al I.S.J. Iaşi - 0800 816 232 - este la dispoziţia celor ce doresc să îşi clarifice aspecte legate de examen.
