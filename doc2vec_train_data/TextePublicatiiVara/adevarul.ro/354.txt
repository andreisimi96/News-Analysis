Românii sunt cei mai conştiincioşi din UE la plata chiriilor şi ipotecilor
29 mai 2018, 13:43
Când vine vorba de chirii şi ipoteci, românii sunt cei mai conştiincioşi din Uniunea Europeană. Doar 0,9% din aceştia aveau în 2016 arierate la plata chiriilor şi ipotecilor, acesta fiind cel mai mic procent înregistrat de o ţară membră, arată datele publicate de Eurostat.
Italia se predă altor stele?
Procentul populaţiei care avea arierate a fost sub 2% în şapte state membre UE: Estonia (1,8%), Germania (1,6%), Irlanda şi Lituania (ambele 1,4%), Croaţia şi Polonia (ambele 1,3%), şi România (0,9%). Cu toate acestea, Eurostat subliniază că aceste niveluri scăzute pot fi parţial legate de procentul mic din populaţie care a avut o ipotecă sau care a închiriat locuinţe la preţul pieţei.
La polul opus, se aflau grecii, ponderea populaţiei care avea arierate la plata chiriilor şi ipotecilor fiind aici de 15,3%, Cipru (8,6%), Spania şi Franţa (cu câte 5,2%) şi Ungaria (5,1%).
La nivelul UE, în 2016, această pondere era de 3,5%.
În comparaţie cu anul 2008, procentul populaţiei care avea arierate la plata chiriilor şi ipotecilor în 2016 aproape s-a triplat în Grecia, de la 5,5% la 15,3%, în timp ce s-a dublat în Cipru (de la 3,4% în 2008 la 8,6% în 2016 ), precum şi în Luxemburg (de la 1,1% la 2,7%) şi Polonia (de la 0,6% la 1,3%). Cu toate acestea, pentru Luxemburg şi Polonia, ponderea globală a celor cu arierate rămâne scăzută în comparaţie cu alte state membre ale UE.
În 2016, 10,4% din populaţia din Uniunea Europeană (UE) avea arierate la plata chiriilor şi ipotecilor, dar şi a altor elemente, cum ar fi facturile de utilităţi sau plăţile de cumpărare în rate, care în mod obişnuit sunt plătite în rate lunare. Cu alte cuvinte, una din zece persoane din UE a avut astfel de datorii restante şi a întârziat cu plăţile în 2016.
