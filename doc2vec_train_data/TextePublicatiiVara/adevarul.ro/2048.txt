8 iunie 2018, 08:50
Afaceristul în vârstă de 43 de ani este suspectat de o evaziune (în formă continuată) în urma căreia a produs un prejudiciu de circa două  milioane de lei. Magistraţii au decis să-l lase în libertate, dar sub control judiciar pentru 60 de zile.
Riscă ani grei de închisoare pentru 170 de lei. Un adolescent suspecta...
Poliţiştii din Mureş au efectuat 33 de percheziţii, cu sprijinul Direcţiei Operaţiuni Speciale din Poliţia Română, în Bucureşti şi şase judeţe (printre care şi judeţul Galaţi), la sediile unor firme şi la domiciliile unor persoane bănuite de evaziune fiscală. Prejudiciul estimat este de peste 2.000.000 de lei. O persoană a fost reţinută pentru 24 de ore.
„Poliţiştii Inspectoratului de Poliţie Judeţean Mureş, sub coordonarea Parchetului de pe lângă Tribunalul Mureş, au efectuat 33 de percheziţii, în municipiul Bucureşti şi în judeţele Mureş, Galaţi, Suceava, Prahova, Teleorman şi Dâmboviţa, într-un dosar de evaziune fiscală. Din cercetări a rezultat faptul că, în perioada 2012 –2016,  reprezentanţii unei firme din Mureş ar fi înregistrat în contabilitate facturi fiscale fără conţinut economic real, beneficiind astfel de deduceri fiscale ilegale, prin care bugetul de stat ar fi fost prejudiciat cu peste 2.000.000 de lei“, se menţionează într-un comunicat remis de Biroul de presă al Inspectoratului de Poliţie Judeţean Mureş.
La data de 5 iunie, poliţiştii de investigare a criminalităţii economice din cadrul Inspectoratului de Poliţie Judeţean Mureş au reţinut un bărbat în vârstă de 43 de ani, din judeţul Galaţi, administrator al unei societăţi comerciale, bănuit de săvârşirea infracţiunii de evaziune fiscală, în formă continuată.
„La percheziţii au participat şi poliţişti din cadrul Direcţiei Generale de Poliţie a municipiului Bucureşti şi ai inspectoratelor de poliţie judeţene Galaţi, Suceava,  Prahova, Teleorman şi Dâmboviţa, precum şi jandarmi din cadrul Inspectoratului Judeţean de Jandarmi Mureş. În cursul zilei de astăzi, bărbatul urmează a fi prezentat Parchetului de pe lângă Tribunalul Mureş, pentru a fi dispuse măsurile legale“, se mai arată în comunicat.
Ulterior, magistraţii au dispus punerea sub control judiciar, pentru 60 de zile, a afaceristului din Galaţi.
