1 iunie 2018, 10:50
Poliţia l-a reţinut pe un râmnicean de 29 de ani, urmărit la nivel internaţional, pe numele căruia autorităţile judiciare din Franţa au emis mandat european de arestare pentru comiterea unor infracţiuni de trafic de persoane, pe raza acestui stat. Individul a fost depistat şi prins la Râmnicu Sărat.
Râmniceanul a fost prezentat Parchetului de pe lângă Curtea de Apel Ploieşti şi ulterior Curţii de Apel Ploieşti, care a dispus arestarea sa preventivă pentru o perioadă de 30 de zile, în vederea extrădării.
Bărbatul a fost încarcerat în Centrul de Reţinere şi Arestare Preventivă al Inspectoratului de Poliţie Judeţean Buzău.
Pentru depistarea celui în cauză, poliţiştii au beneficiat de date şi informaţii suplimentare, obţinute prin intermediul Biroului SIRENE din cadrul Centrului de Cooperare Poliţienească Internaţională – Inspectoratul General al Poliţiei Române.
