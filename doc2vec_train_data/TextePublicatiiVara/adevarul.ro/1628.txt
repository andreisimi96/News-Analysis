3.000 de suceveni vor participa la mitingul PSD. Liderul organizaţiei municipale Suceava nu se va deplasa la Bucureşti
6 iunie 2018, 14:39
Liderul PSD Suceava, Dan Ioan Cuşnir. FOTO www.newsbucovina.ro
Preşedintele PSD al organizaţiei municipale Suceava, Dan Ioan Cuşnir, nu va lua parte la mitingul PSD organizat sâmbătă la Bucureşti. În schimb, 3.000 de suceveni se vor deplasa în capitală, fiecare participant suportând din banii proprii cheltuielile de hrană, apă şi de deplasare.
Parcarea Parlamentului va fi folosită de participanţii la mitingul PSD...
Preşedintele PSD al organizaţiei municipale Suceava, Dan Ioan Cuşnir, a anunţat că nu va lua parte la mitingul ce va avea loc la Bucureşti sâmbătă, 9 iunie 2018.
Acesta a precizat că va fi plecat în judeţul Maramureş, după cum a anunţat de mai mult timp, pentru Conferinţa anuală districtuală Rotary ce se va desfăşura în perioada 6 – 10 iunie 2018.
„Din judeţul Suceava vor participa la miting 3.000 de membri de partid şi simpatizanţi. Noi avem 14.000 de membri de partid în judeţ. Eu n-am văzut niciun convocator, normal că e pe bază de voluntariat. Eu sunt angrenat într-o acţiune naţională a unei organizaţii caritabile, la care am confirmat din urmă cu două luni participarea, deci nu merg la miting. Fiecare participant îşi suportă cheltuielile de hrană, apă şi cheltuielile de deplasare la fel. Poate va fi un miting de susţinere a unor decizii luate până în prezent de Guvern, eu n-am văzut nicăieri că dacă eşti la putere n-ai voie să faci miting. Eu n-am auzit de nicio recuzită, de niciun semn distinctiv”, a declarat Dan Ioan Cuşnir.
Potrivit preşedinţilor de organizaţii judeţene PSD, zeci de mii de oameni vor fi prezenţi sâmbătă, pe 9 iunie, în Piaţa Victoriei, pentru a apăra democraţia şi a striga împotriva abuzurilor.
Alte ştiri pe această temă:
