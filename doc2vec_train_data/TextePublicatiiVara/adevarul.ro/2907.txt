13 iunie 2018, 11:59
Peste 1 milion de vouchere de vacanţă au fost emise pe hârtie şi pe suport electronic între ianuarie şi aprilie 2018, cu o valoare de 12,5 milioane de euro, suma fiind de trei ori mai mare faţă de cea din perioada similară a anului trecut şi de aproape nouă ori mai mare faţă de primele patru luni din 2016, conform informaţiilor Asociaţiei Naţionale a Agenţiilor de Turism (ANAT).
OLX va dezactiva anunţurile privind vânzarea voucherelor de vacanţă
Creşterea a fost impulsionată de acordarea voucherelor de vacanţă şi angajaţilor din sistemul public, începând din toamna trecută, în cuantum de 1.450 de lei de persoană. Suma de 12,5 milioane de euro va intra în industria turistică, prin vacanţe cumpărate cu vouchere, într-un an din momentul emiterii lor.
În aceeaşi perioadă din an, au fost emise pe suport electronic 4.688 de vouchere de vacanţă, în valoare de 2,3 milioane de lei (aproximativ 514.000 euro).
În primele patru luni din 2017 au fost emise 418.000 vouchere de vacanţă, în valoare de 17,5 milioane de lei (3,83 milioane de euro).
Cu un an în urmă au fost emise 174.000 de vouchere de vacanţă în valoare de 6,4 milioane de lei (1,42 milioane euro).
„După cum putem observa, s-a înregistrat o creştere semnificativă a valorii voucherelor de vacanţă, iar banii respectivi se vor reflecta în veniturile care vor contribui la susţinerea turismului românesc. Acordarea voucherelor de vacanţă angajaţilor din sistemul public este o măsură binevenită, care ar trebui pusă în aplicare pe termen lung pentru impulsionarea turismului intern. Însă, din nefericire, Guvernul a decis să acorde aceste vouchere bugetarilor doar până la 1 decembrie 2018”, susţine Nicolae Demetriade, preşedintele Asociaţiei Naţionale a Agenţiilor de Turism (ANAT).
După 1 decembrie, în locul voucherelor de vacanţă pe hârtie sau electronice, bugetarii vor primi o indemnizaţie, potrivit articolului 26 din Legea Salarizarii personalului plătit din fonduri publice.
„În prezent se discută dacă voucherele de vacanţă să fie incluse în salariu sau să se plătească separat. În oricare variantă, banii pe care angajaţii din sistemul public îi primesc nu mai pot fi urmăriţi dacă se cheltuiesc pe vacanţe în România sau în străinătate, ori pentru cumpărarea unor bunuri şi nu o să mai ştim dacă susţin sau nu dezvoltarea turismului românesc”, precizează preşedintele ANAT.
Voucherele de vacanţă au fost introduse pe piaţa din România în 2009, dar acordarea lor a fost oprită în sistemul public după un an, din cauza crizei economice, şi de atunci a fost restricţionată an de an prin act normativ. Legea a fost promovată pentru protejarea stării de sănătate a angajaţilor şi prevede impozite reduse în cazul angajatorilor care oferă bonurile valorice salariaţilor lor. Un alt scop al legii este creşterea turismului intern, ultima variantă a actului normativ, aprobată în 2015, prevede înlocuirea primelor de vacanţă cu care puteau fi cumpărate sejururi externe şi erau taxate similar salariului pentru angajator, cu voucherele de vacanţă.
