28 mai 2018, 06:20
În perioada caniculară, fermierii trebuie să asigurare un adăpost corespunzător pentru animale, cantităţi suficiente de apă şi de furaje, o bună funcţionare a echipamentelor de adăpare, de furajare şi a sistemelor de ventilaţie.
Autoritatea Naţională Sanitară-Veterinară şi pentru Siguranţa Alimentelor (ANSVSA) arată că, în perioada de vară, proprietarii de animale au obligaţia de a le asigura acestora „protecţie şi bunăstare” prin măsuri menite să evite apariţia stresului termic asociat caniculei. 
1.Prevederi aplicabile fermierilor:
ANSVSA precizează într-un comunicat de presă că fermierii trebuie să asigurare un adăpost corespunzător pentru animale, cantităţi suficiente de apă şi de furaje, o bună funcţionare a echipamentelor de adăpare, de furajare şi a sistemelor de ventilaţie, disponibilitatea echipamentelor de rezervă, în principal a sistemelor de ventilaţie şi a generatoarelor de energie electrică. „În caz de caniculă, animalele folosite pentru tracţiune, sau alte activităţi de povară, nu vor fi exploatate în intervalul orar 12.00 – 18.00, dacă temperatura la umbră depăşeşte 25ºC”, se arată în informarea citată. Potrivit acesteia, la orice modificare suspectă a stării de sănătate a animalelor, precum şi la apariţia unor modificări comportamentale a acestora, deţinătorul are obligaţia să anunţe urgent medicul veterinar. În cazul în care animalele sunt ţinute afară, deţinătorii de animale trebuie să asigure umbrare şi jgheaburi cu apă potabilă. Dacă sursele de apă sunt greu accesibile sau blocate, apa trebuie administrată manual, în mod regulat, pentru a reduce riscul de deshidratare.
2.Prevederi aplicabile administraţiilor locale:
Conform ANSVSA, administraţiile locale pe teritoriul cărora se află animale în transhumanţă trebuie să informeze deţinătorii de animale despre fenomenele prognozate. În plus, consiliile locale şi fermierii trebuie să se asigure că există posibilităţi de colectare şi neutralizare a deşeurilor animaliere. Administraţiile locale trebuie să asigure locuri prestabilite pentru retragerea animalelor, în cazuri excepţionale.
3.Prevederi aplicabile deţinătorilor de animale de companie: 
În cazul în care animalele de companie sunt ţinute afară, este important să li se asigure apă potabilă şi adăpost împotriva razelor solare. „O atenţie deosebită trebuie acordată transportului animalelor de companie, astfel încât acestea să nu fie ţinute în vehicule, expuse în mod direct şi pe o perioadă îndelungată la radiaţii ultraviolete şi la temperaturi ridicate”, se menţionează în comunicatul citat.
4.Prevederi aplicabile târgurilor în care se comercializează animale:  
Potrivit ANSVAS, padocurile în care sunt ţinute animalele trebuie să fie suficient de spaţioase pentru a asigura libertatea de mişcare minimă necesară animalelor cazate şi trebuie să fie prevăzute cu zone de adăpostire umbrite. Animalele trebuie să aibă constant apă şi furaje, precum şi surse alternative de alimentare cu apă. „Cel mai mare risc pentru animale, pe timp de caniculă, este lipsa apei, care duce la deshidratarea animalului şi poate provoca suferinţă şi chiar moarte. Animalele tinere, cele hrănite preponderent cu furaje uscate, şi animalele care alăptează prezintă risc deosebit de deshidratare”, mai subliniază ANSVSA.
5. Necesarul zilnic de apă pentru animale, în funcţie de specie, talie, rasă şi stare fiziologică:
Vaci pentru lapte: 38 -52 litri
Bovine: 38 litri 
