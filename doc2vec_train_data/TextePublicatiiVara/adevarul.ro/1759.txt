Kate Spade a fost una dintre creatoarele de modă preferate de vedetele hollywoodiene, dar şi de membrii familiei regale britanice FOTO Guliver/Getty Images
Sinuciderea creatoarei de modă Kate Spade nu a fost una neaşteptată, potrivit membrilor familiei, care au dezvăluit că suferea de mai mulţi ani de o boală psihică. În plus, designerul se confrunta cu o depresie severă şi consuma foarte mult alcool din cauza problemelor profesionale şi a despărţirii recente de soţul ei.
Biletul de adio lăsat de creatoarea de modă Kate Spade înainte de a se...
Kate Spade a fost găsită spânzurată în apartamentul său din New York. Creatoarea de modă avea 55 de ani şi a lăsat în urmă un bilet de adio adresat fiicei sale, Frances Beatrix Spade, în vârstă de 13 ani. „Bea, te-am iubit întotdeauna. Nu este vina ta. Întreabă-l pe tati“, se arată în biletul de adio, potrivit unor suse TMZ . 
Andy Spade, soţul designerului, le-a povestit autorităţilor că erau despărţiţi de câteva luni şi locuiau separat. După 24 de ani, bărbatul i-a cerut divorţul, fără a preciza motivele, însă Kate Spade a refuzat. Pe fondul durerii provocate de despărţire, dar şi al problemelor pe care le avea pe plan profesionat, creatoarea de modă devenise dependentă de alcool, potrivit spuselor soţului ei. 
În plus, sora mai mare a vedetei, Reta Saffo, a declarat că aceasta suferea de mai mulţi ani de tulburare bipolară şi, în ciuda insistenţelor familiei, a refuzat tratamentul de teamă că îi va fi afectată afacerea în momentul în care povestea devenea publică. De asemenea, Saffo a sugerat că sora ei a mai avut tentative de suicid. 
„Uneori, pur şi simplu nu poţi salva oamenii de ei înşişi. Am reuşit de câteva ori să o convingem să se interneze pentru tratament, dar de fiecare dată renunţa, pentru că era mai importantă «imaginea» brandului ei. Era foarte îngrijorată de ce vor spune oamenii când vor afla ce probleme are“, a povestit Reta Saffo pentru ziarul „Kansas City Star“, citat de Daily Mail . 
Saffo a mai spus că sora ei s-a luptat să facă faţă presiunilor impuse de statutul de celebritate, ceea ce i-a înrăutăţit starea psihică. 
„Micuţa mea soră era o persoană preţioasă. Autentică pe orice plan. Doar că a fost înconjurată prea mult timp de oameni care îi cereau prea mult şi din acest motiv nu a primit niciodată îngrijirea corespunzătoare pentru ceea ce cred că era tulburare bipolară, cauzată de celebritatea ei. Am încercat de nenumărate ori să o ajutăm şi să o convingem să caute ajutor. Nu s-a aşteptat niciodată ca brandul ei să aibă un asemenea succes şi nu a fost pregătită pentru ce presupune celebritatea pe care a avut-o“, a mai spus femeia. 
Totodată, Saffo a dezvăluit că, în ultima discuţie pe care au avut-o, Spade  i-a sugerat că vrea să se sinucidă: „Printre ultimele lucruri pe care mi le-a spus au fost: «Reta, ştiu că urăşti înmormântările, dar la a mea te rog să vii. Te rog!» Evident că am devenit suspicioasă şi am presupus că se gândea la acest lucru, dar a insistat şi mi-a dat asigurări că nu este cazul.“ De asemenea, Saffo a confirmat că sora ei devenise dependentă de alcool.
Kate Brosnahan, ulterior Spade, s-a născut în oraşul Kansas şi a obţinut o diplomă în jurnalismul la Universitatea Arizona, unde şi-a cunoscut soţul. În 1985, s-a angajat la magazinul Mademoiselle din New York, unde a lucrat şase ani, timp în care a devenit editor de modă. Ulterior, s-a hotărât să lanseze o linie de genţie, deşi nu avea niciun fel de experienţă în această zonă, după cum mărturisea în urmă cu doi ani. Compania pe care a fondat-o în 1993 alături de soţul ei, Kate Spade New York, a deţinut 140 de magazine în Statele Unite şi peste 175 în alte ţări. În 2007, ea a părăsit brandul, iar în 2016 a anunţat că şi-a schimbat numele în Valentine. Anul trecut, Coach a cumpărat Kate Spade pentru 2,4 miliarde de dolari.
Kate este al treilea mare designer care s-a sinucis în ultimul deceniu, după L’Wren Scott, în 2014, şi Alexander McQueen, în 2010. Toţi s-au spânzurat. 
