6 iunie 2018, 16:00
Deplasarea se va face cu autobuze şi microbuze închiriate în nume personal de grupurile de membri ai PSD, plata făcându-se din bani strânşi prin chetă, potrivit liderilor organizaţiei. O bună parte dintre demonstranţi ar urma să ajungă la miting cu maşinile proprii.
Marian Oprişan, despre mitingul de la Bucureşti: Ohoo, sunt foart...
La marele miting anunţat de Partidul Social Democrat (PSD) pentru sâmbătă, 9 iunie 2018, de la ora 20,00, în Piaţa Victoriei, vor participa, se estimează, circa 7.000 de membri de partid din judeţul Galaţi.
Surse din organizaţia judeţeană Galaţi ne-au confirmat că aceasta ar fi „ţinta” pe care şi-au propus-o şi că problema transportului şi a celorlalte cheltuieli legate de deplasare cade în sarcina fiecărei organizaţii în parte, nefiind gestionată la nivel centralizat.
Am aflat, neoficial (oficial, liderii nu vorbesc despre modul de organizare a mitingului), că deplasarea oamenilor se va face într-o mare măsură cu maşini personale. Vor fi închiriate însă şi autobuze şi microbuze, de la firme private, plata urmând să se facă pe bază de chetă. „Fiecare va da cât va putea, astfel încât să se acopere costurile”, ne-a dezvăluit o sursă din PSD.
Banii adunaţi astfel nu vor fi rulaţi prin conturile partidului, cheltuiala fiind o chestiune personală a fiecărui membru de partid. Am mai aflat şi că unele organizaţii comunale ale PSD Galaţi vor oferi celor care vor merge la miting, din donaţii şi chete, apă îmbuteliată şi pachete cu alimente.
