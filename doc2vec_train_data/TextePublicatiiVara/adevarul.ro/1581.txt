Motivul pentru care Turcia a trimis avioane de luptă în spaţiul aerian al Greciei
6 iunie 2018, 12:38
Avioane F-16 ale armatei turce FOTO f-16.net
Armata turcă a trimis avioane de luptă în spaţiul aerian al Greciei după ce ţara vecină a eliberat opt ofiţeri suspectaţi de implicare în tentativa de răsturnare a regimului Erdogan, în vara lui 2016, relatează The Guardian.
Pe fondul tensiunilor cu Turcia, Grecia îşi întăreşte flota cu două fr...
Avioanele F-16 au zburat timp de 20 de minute la o altitudine mică deasupra unor insulele din Marea  Egee.
Regimul de la Ankara vrea extrădarea acestor ofiţeri, acuzându-i că au participat la tentativa de lovitură de stat din iulie 2016.
„Este datoria noastră să găsim aceşti soldaţi „pucişti” oriunde ar fi şi să-i aducem în Turcia“, a declarat vicepremierul Bekir Bozdag.
El l-a criticat personal pe premierul grec Alexis Tsipras pentru faptul că nu a extrădat soldaţii în Turcia după ce ei au zburat în spaţiul aerian al Greciei.
„După declaraţiile prim-ministrului din Grecia după lovitura de stat, eram convinşi că vor fi extrădaţi în Turcia. Credeam că domnul Tsipras se va ţine de cuvânt. În timp, totuşi, am văzut că autorităţile judiciare au fost mobilizate şi că aceşti „pucişti” nu au fost extrădaţi“, a declarat el.
Ofiţerii au aterizat cu elicopterul în apropierea oraşului grec de graniţă Alexandruoupolis, la o zi după tentativa de lovitură de stat. Ei neagă orice implicare în lovitura de stat.
Luni, autorităţile greceşti au eliberat ofiţerii din custodia poliţiei. După expirarea perioadei de 18 luni înainte de proces, ei pot fi reţinuţi conform legii în timp ce aplică pentru azil. Ofiţerii au fost plasaţi în locaţii secrete, sub protecţia poliţiei.
Guvernul turc susţine că are dovezi semnificative prin care se demonstrează implicarea ofiţerilor în puciul eşuat.
Totuşi, Grecia a respins în repetate rânduri cererile de extrădare, iar Curtea Supremă a decis că bărbaţii nu ar avea parte de un proces corect dacă s-ar întoarce în Turcia.
Tensiunile dintre cele două ţări au crescut semnificativ în ultimele luni după mai multe dispute privind insulele şi spaţiul aerian din zona Mării Egee.
