Dialog între Emmanuel Macron (stânga) şi Donald Trump FOTO AFP
Preşedintele francez Emmanuel Macron a comparat discuţiile purtate cu omologul său american Donald Trump cu procesul de preparare a cârnaţilor.
Netanyahu, către Macron: Acordul nuclear cu Iranul nu va supravieţui.....
Macron a refuzat să comenteze în legătură cu tonul unei discuţii telefonice avute săptămâna trecută cu Trump, explicând că discuţiile sale cu preşedintele american, dar şi cu alţi lideri sunt precum cârnaţii: este mai bine să nu ştii ce se află înăuntru, relatează cotidianul britanic The Guardian, citat de news.ro.
Marţi, în timpul unei conferinţe de presă cu premierul israelian Benjamin Netanyahu, Emmanuel Macron a fost întrebat despre un material al CNN conform căruia ultima discuţie telefonică dintre el şi Donald Trump a fost „îngrozitoare”.
„După cum ar spune Otto von Bismarck, dacă am explica lumii cum sunt făcuţi cârnaţii, cel mai probabil lumea nu i-ar mai mânca“, a răspuns şeful statului francez.
„Aşadar, îmi place când oamenii văd masa în forma sa finală, dar nu sunt convins că un comentariu despre bucătărie ajută atunci când serveşti mâncarea sau când o mănânci“, a adăugat el.
Un comunicat al preşedinţiei franceze arată că Macron i-a transmis lui Trump că decizia sa de a impune taxe suplimentare pentru importurile de aluminiu şi de oţel din Uniunea Europeană este „ilegală“ şi „o greşeală“.
Casa Albă a anunţat doar că discuţia s-a concentrat pe comerţ şi pe imigraţie, dar nu a oferit detalii.
„Macron a crezut că va putea să-şi spună părerea, bazându-se pe relaţia sa cu Trump. Dar Trump nu poate suporta să fie criticat în acest fel. A fost rău, îngrozitor“, a declarat o sursă neidentificată pentru CNN.
