Cum să prepari burrito mexican acasă
7 iunie 2018, 03:56
Burrito se prepară în aproximativ 30 de minute FOTO:recipetineats.com
Extrem de popular în America de Nord şi de Sud, burrito-ul este ruda mai îndepărtată din Mexic a cunoscutei shaorma. Dacă doriţi să faceţi acasă un preparat uşor, gustos, rapid şi sănătos, vă dezvăluim mai jos reţeta realizării unui burrito mexican delicios.
Viral pe Facebook: ţara de origine pentru fasolea vândută la un hiperm...
Ca ingrediente, aveţi nevoie de 6 lipii de tortilla, 300 de grame de caşcaval ras, 500 grame carne de vită friptă, 1 ardei mare, o ceapă, 1 salată verde, 1 conservă de fasole, 100 grame smântână şi sos iute.
Primul pas pe care trebuie să îl faceţi este să tăiaţi în fâşii carnea de vită şi să o puneţi într-o tigaie, cu condimente la alegere, şi să o frigeţi la foc mediu timp de cinci minute. Cât timp carnea este la fript, tăiaţi julien ceapa, ardeiul şi salata. Adăugaţi apoi ardeiul şi ceapa peste carne, amestecaţi şi lăsaţi la călit aproximativ şapte-opt minute.
Încălziţi lipia de tortilla într-o altă tigaie. Ungeţi-o cu sos iute, adăugaţi fasolea din conservă, amestecul de carne, ceapă şi ardei din tigaie şi presăraţi peste compoziţie caşcavalul ras, după care turnaţi smântâna şi presăraţi salata. Trebuie să aveţi grijă şi cum împăturiţi burrito-ul pentru ca să nu vă curgă umplutura. Burrito se împătureşte astfel: o dată pe latura din dreapta, apoi pe latura dinspre dumneavoastră şi încă o dată pe cealaltă latură.
În total, timpul de preparare pentru şase porţii de burrito este de aproximativ 30 de minute.
