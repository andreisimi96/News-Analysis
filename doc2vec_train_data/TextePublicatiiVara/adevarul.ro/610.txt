Defrişări ilegale de pădure
Thomas Waitz, membru al parlamentului European, aflat recent într-o vizită în România, a declarat, în contextul izbucnirii scandalului percheziţiilor realizate de DIICOT la sediul companiei austriece Holzindustrie Schweighofer,  că cea mai mare problemă a moştenirii naturale a României este modul în care acţionează autorităţile - Ministerul şi Romsilva.
Dosarul Holzindustrie Schweighofer: Şase persoane, inclusiv din conduc...
Cu privire la percheziţiile realizate la sediul companiei austriece Holzindustrie Schweighofer, Thomas Waitz, care a vizitat săptămâna trecută mai multe companii austriece exportatoare de lemn, precum şi pădurea din Parcul Naţional Domogled, a subliniat necesitatea implementării şi în România a unor sisteme de monitorizare companiilor exportatoare de lemn.
“În timpul vizitei mele realizate la sediile Schweighofer am ajuns la concluzia că sistemul lor de monitorizare reprezintă un pas importat înainte. Dacă toate companiile exportatoare de lemn din România ar implementa sisteme similare şi fiecare bucată de lemn ar fi monitorizată, situaţia generală s-ar îmbunătăţi considerabil. De exemplu Kronospan, altă companie austriacă, a fost refractară la ideea de a-mi permite vizita la sediu sau la discuţii deschise despre modul în care îşi procură lemnul. Dacă nu au nimic de ascuns, de ce nu sunt transparenţi în comunicare? Kronospan nu a implementat niciun sistem de monitorizare precum Schweighofer. Evident, Kronospan nu manifestă niciun interes cu privire la provenienţa ilegală a lemnului pe care îl deţin”, a subliniat europarlamentarul Thomas Waitz.
Waitz insistă totuşi în a scoate în evidenţă faptul că cea mai mare problemă a moştenirii naturale a României este modul în care acţionează autorităţile - Ministerul şi Romsilva. „Exploatările forestiere ilegale nu ar fi posibile dacă autorităţile şi Romsilva şi-ar face treaba cu privire la controlul riguros al companiilor private”, este de părere Waitz.
Thomas Waitz a vizitat o parte din Parcul Naţional Domogled, aflat în gestiunea Romsilva, unde a constatat încălcări evidente ale legii române şi europene. Mai mult, chiar şi reprezentanţi ai conducerii Romsilva au admis că nu au controlat corespunzător companiile exportatoare de lemn. 
“Parlamentul European încurajează orice acţiune ce contribuie la împiedicarea exploatării ilegale forestiere din România. Percheziţiile la nivelul companiilor private reprezintă un aspect, dar avem de asemenea nevoie de îmbunătăţiri substanţiale privind gestionarea parcurilor naţionale şi a siturilor Natura 2000. De asemenea, autorităţile române ar trebui să supravegheze şi activităţile Romsilva” , a mai subliniat eurodeputatul Thomas Waitz.
Cine este Thomas Waitz
Thomas Waitz este membru al Parlamentului European, precum şi membru al Comisiilor pentru agricultură, pesticide şi petiţii. Eforturile sale se îndreaptă spre politica agricola comună şi sustenabila (CAP), bunăstarea animalelor şi practicarea unei agriculturi fără pesticide şi crearea unui mediu înconjurător curat. Este proprietar al unui stup de albine, precum şi al unei păduri, iar pasiunea sa pentru protecţia mediului se află la baza iniţiativelor sale politice. Unul din ţelurile sale este minimizarea influenţei negative a industriei privind luarea deciziilor pentru a asigura respectarea drepturilor oamenilor şi a generaţiilor viitoare. 
Dosarul Holzindustrie Schweighofer
Procurori DIICOT au început urmărirea penală împotriva a şase persoane în dosarul privind exportul ilegal de lemn în care au fost realizate, joi, percheziţii la fabricile Holzindustrie Schweighofer, la direcţii silvice şi gărzi forestiere. În cazul altor trei persoane urmează să fie dispusă aceeaşi măsură. Printre cele şase persoane urmărite penal se află şi patru reprezentanţi cu funcţii de conducere ai companiei Holzindustrie Schweighofer, cel mai mare procesator şi exportator de lemn din estul Europei. 
Şase persoane din cinci judeţe ale ţării au fost aduse la Bucureşti joi şi au primit vestea că sunt urmărite penal pentru mai multe infracţiuni: constituirea unui grup infracţional organizat, deturnare de licitaţii, evaziune fiscală, concurenţă neloială şi tăieri fără drept de arbori. Printre suspecţi sunt Nichifor Tofan, directorul fabricii Holzindustrie Schweighofer de la Rădăuţi, precum şi alţi doi directori din cadrul acesteia şi o persoană cu funcţie de conducere din cadrul fabricii de la Sebeş.
Alte trei persoane ar mai putea fi puse sub urmărire penală în acest caz. DIICOT susţine că Holzindustrie, care are sediul internaţional în Austria, ar fi reuşit cu ajutorul unor directori de direcţii silvice din ţară să deturneze licitaţii publice, prin care li se atribuiau suprafeţe improtante din pădure, de unde puteau să taie, legal, o anumită cantitate de lemne. Procurorii DIICOT susţin însă că de fapt, în teren, a fost tăiată şi o cantitate uriaşă de lemn în mod ilegal.
Potrivit DIICOT, au fost puse în executare 23 de mandate de percheziţii domiciliare, pe raza a 5 judeţe şi a muncipiului Bucureşti, la persoane fizice şi juridice (din care 4 la sediile unor instituţii publice) în cadrul unei acţiuni vizând destructurarea unui grup infracţional organizat specializat în săvârşirea infracţiunilor de deturnare a licitaţiilor publice, evaziune fiscală, concurenţă neloială, tăiere fără drept de arbori şi alte infracţiuni aflate în competenţa acestei unităţi de parchet.
