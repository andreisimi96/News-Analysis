6 iunie 2018, 11:26
Parametrii de calitate ai benzinei şi motorinei, atât la importul, cât şi la comercializarea acestor produse la staţiile peco vor fi măsuraţi potrivit cerinţelor europene. În acest sens, Executivul a aprobat modificări la Legea produselor petroliere, care prevăd stabilirea unui sistem de monitorizare a calităţii combustibililor în Republica Moldova în conformitate cu directivele europene.
Monitorizarea calităţii carburanţilor va fi efectuată de către organismele acreditate, care ulterior vor prezenta datele respective Ministerului Economiei şi Infrastructurii şi Agenţiei pentru Protecţia Consumatorilor şi Supravegherea Pieţei.
Etapele controlului vor cuprinde prelevarea probelor de benzină şi motorină, aflate în teritoriul vamal şi la staţiile peco, efectuarea încercărilor în baza standardelor europene, cu eliberarea raportului de inspecţie.
Astfel, procedurile de determinare a calităţii benzinei şi motorinei vor fi aliniate la standardele europene, iar raportul anual privind calitatea produselor petroliere comercializate în Republica Moldova va fi prezentat consumatorilor.
În prezent, în Republica Moldova se aplică procedura de certificare a produselor petroliere în baza standardelor SM şi GOST, diferite de cele stabilite în UE.
