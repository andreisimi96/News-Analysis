28 mai 2018, 17:33
Iniţiatorii ideii Vatra Park - familia Rădulescu - Dima, Foto: Adevărul
O familie din Vâlcea a conceput un parc de distracţii pe principiul economiei sociale, pentru toate familiile cu copii care îşi doresc să petreacă împreună timp de calitate într-un spaţiu organizat. Vatra Park este un proiect educaţional al Asociaţiei „Vatra cu Idei”, care cuprinde alee terapeutică, tiroliană, loc de camping, locuri de joacă şi obstacole pentru toate vârstele.
În mijlocul naturii, într-o pădure din comuna Nicolae Bălcescu judeţul Vâlcea, o familie ajutată de fiică şi soţul acesteia a pus în aplicare un proiect îndrăzneţ care îmbină turismul creativ şi pe cel educaţional.
Ideea inedită aparţine soţilor Dana şi Gabriel Rădulescu, fiicei Denisa şi soţului ei Mirel Dima, iar la punerea ei în scenă a participat inclusiv juniorul familiei - Ştefan, de nici un anişor. A fost pusă în practică cu ajutorul unor rude, prieteni şi face parte de multitudinea de proiecte pe care le derulează de cinci ani pentru comunitatea locală, prin intermediul fundaţiei create, intitulată sugestiv „Vatra cu Idei”.
Cei cinci ani de activitate ai organizaţiei au fost marcaţi prin inaugurarea noului proiect educaţional. Pe lângă aleea terapeutică pe care o au de câţiva ani, iniţiatorii au creat un întreg parc de distracţii în pădure: cu loc de joacă pentru cei mici, un altul destinat fotografiei, o zonă pentru evenimente, o alta pentru curse cu obstacole, un loc pentru camping cu corturi, iar tiroliana vine să întregească tabloul. Spaţiul care aparţine familiei cuprinde tot felul de surprize destinate petrecerii timpului în aer liber. 
„A fost foarte mult de muncă”, ne-au mărturisit iniţiatorii proiectului. „Tot ce vedeţi, absolut tot, a fost făcut de noi, de familia noastră. Au fost multe idei de pus în aplicare, fără sfatul şi munca unor specialişti. Dar pentru că totul a fost făcut cu dragoste şi pasiune şi toată familia a contribuit, cu mic cu mare, oboseala de după, efortul depus, au fost plăcute, foarte plăcute. Vom mai face şi alte lucruri, treptat, fiindcă acesta este un parc aflat în stadiul incipient”. 
Terenul pe care familia Rădulescu - Dima îl are la dispoziţie este mult mai mare decât cel în care s-a creat prima variantă Vatra Park. De aceea, nu exclud ca pe viitor să conceapă şi un traseu off-road cu ATV-uri, dar totul va depinde de finanţele pe care le vor avea la dispoziţie şi de dorinţele celor care vor veni în zonă. 
„Tot ce am clădit în cei cinci ani de existenţă ai asociaţiei, pe care i-am serbat astăzi, odată cu inaugurarea parcului, a ţinut cont de părerile tuturor celor care ne-au călcat pragul. Cred în proiectele noastre, cred că acest colţ de rai, cum l-au numit alţii, va fi animat cât mai des. Ce vedeţi astăzi este doar o parte dintr-un vis, din ce ne dorim. Deşi nu sunt mulţi ani, suntem abia la început, pentru noi a fost o perioadă plină de evenimente, cel de azi încunând oarecum toată această muncă”, a declarat pentru Adevărul Dana Rădulescu. 
„Ideea centrală este următoarea: este un parc de distracţii făcut de o familie pentru familii cu copii. Este un proiect educaţional, un spaţiu de desfăşurare pentru proiecte non-formale. Astăzi sărbătorim 5 ani de implicare a Asociaţiei „Vatra cu Idei” în comunitate. Noul proiect educaţional se bazează pe principiul economiei sociale – vorbim despre activitatea economică a unui ONG. Pentru că sunt costuri foarte mari de întreţinere şi trebuie să te întreţii cumva. Iar acest lucru nu se poate realiza decât în două moduri: prin sponsorizări şi donaţii sau ne întreţinem singuri şi facem proiectele educaţionale pe care le dorim, fără presiuni”, mai susţin organizatorii. 
Familia Rădulescu - Dima a ales să administreze singură parcul, dar nefiind vorba de o activitate economică, continuă, „totul se va realiza doar pe bază de planificare”. Altfel spus, toţi cei care vor dori să petreacă la Vatra Park vor trebui să-şi planifice participarea prin intermediul paginilor de socializare „Vatra cu Idei” sau „Vatra Park”, pentru că familia locuieşte în Râmnicu Vâlcea şi pune spaţiul la dispoziţie tuturor doritorilor, contra-cost, în funcţie de numărul de persoane, de cerinţe etc. Sumele sunt modice şi sunt destinate exclusiv întreţinerii parcului. Iar pentru cei care doresc să rămână peste noapte, familia le poate pune la dispoziţia cabana ei.
„Este un spaţiu dedicat educaţiei non-formale pentru copii şi nu numai. Ideea deschiderii acestui parc a  pornit de la cei care au venit la aleea noastră terapeutică: unii spuneau - ce bună ar fi o bere, dar le-am explicat că pentru alimentaţie publică ne-ar trebui autorizaţie, deci nu putem; alţii şi-au dorit o tiroliană, lucru care s-a şi întâmplat, unii şi-au dorit o zonă de relaxare, o zonă e campare... Deci oamenii au venit cu ideile”, ne mai explică Dana Rădulescu despre cum s-a născut ideea parcului de distracţii.
Parcul cuprinde aleea terapeutică, apoi o zonă de relaxare „forest lunch”, o pergolă şi mese pentru partea de evenimente „events”, zona de campare,  zona aventurilor culinare folosite la evenimentele din comunitate, loc pentru fotografie, un tractor în mărime naturală din scânduri, iar pentru cei foarte mici – o machetă a unui camion, care are în spate o remorcă plină cu nisip, o pistă cu obstacole de inspiraţie militară, cu panou de căţărare, cu cauciucuri, mers în zig - zag sau pe cablu cu ajutorul sforilor şi bineînţeles tiroliana.
„Spaţiul va fi folosit în continuare şi de grupurile şcolare şi de cei care au cazuri sociale, dar aş vrea să se înţeleagă că noi nu din asta trăim, deci tot ce vom obţine va fi folosit exclusiv doar pentru întreţinere”, ne-a mai precizat Dana Rădulescu.
La inaugurarea parcului au fost prezenţi zeci de oameni care s-au declarat foarte încântaţi de iniţiativă: „E superb să petreci într-un loc atât de frumos şi bine organizat, în aer curat. După o săptămână extenuantă este cel mai potrivit loc ca să-ţi încarci bateriile la propriu”, au spus aceştia.
Printre cei prezenţi s-a aflat şi un grup de străini, tineri voluntari din întreaga Europă, veniţi la Vâlcea, în cadrul unui proiect Erasmus ++. 
Un argentinian, de 19 ani, stabilit în Spania, de 14 ani, care se află în Râmnicu Vâlcea de 5 luni într-un stagiu de voluntariat EVS - serviciul de voluntariat european, a declarat pentru Adevărul: „Mă  numesc Lautaro Gigli, vin din Spania, în România, într-un oraş cu un nume mai greu de pronunţat – Râmnicu Vâlcea. Aici, este un parc minunat, destinat familiilor cu copii, un loc perfect pentru distracţie, dacă este şi vremea bună. Este un loc excelent pentru a te conecta cu natura, cu multe lucruri naturale. Îmi place foarte mult, m-am distrat foarte tare”. 
Despre experienţa pe care a trăit-o de când este în România, Lautaro a avut doar cuvinte de laudă, a recunoscut că s-a distrat la maximum, şi-a făcut o groază de prieteni, iar activităţile la care a participat i-au plăcut la nebunie. Practic, de când a venit, el predă ore de spaniolă la Biblioteca Judeţeană din Râmnicu Vâlcea şi merge cu voluntarii în comunităţile rurale. Cât despre români, spaniolul i-a catalogat ca fiind „foarte de treabă”.
O altă participantă, o voluntară din Italia, s-a arătat încântată de faptul că locul îţi permite să faci foarte multă mişcare şi să te distrezi în aceeaşi măsură alături de prieteni.
Voluntarii străini au recunoscut că nu cunosc despre existenţa unor proiecte similare în ţările din care provin, iar ideea li s-a părut „absolut specială”. 
La inaugurarea parcului au participat şi reprezentanţi ai Conacului Memorial Nicolae Bălcescu aflat în apropiere, cu care asociaţia derulează proiecte, ai Romsilva, dar şi ai Centrului de Informare şi Promovare Turistică, care au catalogat parcul drept: „locul unde atingerea pământului şi foşnetul frunzelor reprezintă terapia perfectă prin conectivitate cu natura, în toată frumuseţea ei. Doar la Vatra Park simţiţi pulsul pământului!”, au mai spus aceştia.
