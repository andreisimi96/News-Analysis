Felix Oliver Bănilă FOTO Inquam Photos Octav Ganea
Procurorul Felix Bănilă, propus de ministrul Tudorel Toader la funcţia de şef al DIICOT, a afirmat marţi, la Consiliul Superior al Magistraturii (CSM) unde a fost audiat, că independenţa procurorilor nu poate fi afectată de ministrul Justiţiei, a cărui autoritate este limitată prin lege.
Klaus Iohannis, declaraţii după decizia CCR privind revocarea şefei DN...
"Autoritatea ministrului Justiţiei este limitată, în sensul că ministrul, atât prin procurori desemnaţi, cât şi prin procurorii cu funcţii de conducere din Ministerul Public, poate solicita rapoarte, statistici (...) cu privire la evoluţia fenomenului infracţional. Procurorul este independent pe caz şi nici măcar procurorul ierarhic superior nu poate avea un amestec sub acest aspect, cu atât mai puţin ministrul Justiţiei", a spus Bănilă, în şedinţa Secţiei pentru procurori a CSM, unde a susţinut interviul pentru funcţia de şef al DIICOT.
La ieşirea de la audieri, Felix Bănilă le-a spus jurnaliştilor care au dorit să ştie dacă a semnat, alături de ele câteva sute de procurori, „Declaraţia de independenţă” de după decizia CCR, că „nu ştiu dacă era prudent pentru mine să mă bag într-un demers de genul acesta”. Acesta a adăugat, în context, că activitatea procurorilor trebuie animată de "atribuţiunile noastre funcţionale" şi că reprezentanţii Ministerului Public au "acea obligaţie de rezervă".
Ministrul Justiţiei, Tudorel Toader, prezent la şedinţă, a afirmat, la rândul său, că nu se pune problema afectării independenţei procurorilor prin intervenţii ale altor autorităţi.
"Am apreciat în programul managerial preocuparea candidatului pentru îmbunătăţirea condiţiilor de lucru, independenţa procurorilor. (...) Faptul că procurorul îşi desfăşoară activitatea sub autoritatea ministrului Justiţiei (...) nu înseamnă că ministrul se uită şi verifică într-un dosar ce probe a administrat, ce soluţii a dat procurorul. (...) Autoritatea ministrului este pe latura aceea de administrare a Justiţiei, de realizare a politicilor penale. (...) Prin urmare, să nu confundăm competenţele profesionale, care sunt sub semnul independenţei procurorului, cu competenţele manageriale, administrarea Justiţiei, care, aşa spune Constituţia, rămâne sub autoritatea ministrului Justiţiei", a explicat Toader.
Independenţa procurorilor a devenit una din temele principale în dezbaterea publică după decizia Curţii Constituţionale a României de săptămâna trecută în ceea ce priveşte conflictul constituţional dintre ministrul Justiţiei şi preşedintele României în privinţa revocării procurorului şef al DNA.
Astfel, în acelaşi context, Preşedintele Klaus Iohannis a declarat, marţi, că procurorii nu trebuie să fie "controlaţi politic" iar autoritatea ministrului Justiţiei ar trebui să fie folosită pentru a-i apăra pe aceştia.
„Personal, sunt convins că procurorii trebuie să fie independenţi. Procurorii în niciun caz nu trebuie să fie controlaţi politic. Nu pot fi în subordinea unui politician. (...) În Constituţie avem un articol care spune că procurorii funcţionează sub autoritatea ministrului. Eu înţeleg că ministrul are sau ar trebui să aibă o autoritate în domeniu şi să o folosească pentru a-i apăra pe procurori. (...) Autoritatea ministrului ar trebui să fie orientată spre înlesnirea muncii procurorilor. (...) Eu iau în calcul să respect statul de drept în România, să am grijă, atâta cât pot, să rămână procurorii independenţi, cu respectarea Constituţiei'', a spus şeful statului, la Palatului Cotroceni.
