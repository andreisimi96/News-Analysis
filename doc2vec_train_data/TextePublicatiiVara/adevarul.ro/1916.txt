7 iunie 2018, 13:49
Primul român care a beneficiat de transplant de plămâni la Spitalul Sfânta Maria din Capitală a fost externat de la Spitalul Colentina, unde a fost internat post-operator. Ieşeanul Mugurel Amariţei va fi transportat în capitala Moldovei cu ajutorul unei ambulanţe.
Pacientul a făcut reabilitare respiratorie la Spitalul Clinic Colentina, la secţia de Pneumologie, special modernizată pentru pacienţii transplantaţi. 
„Protocolul de tratament este similar celui de la Clinica MHH din Germania, unde pacienţii sunt reabilitaţi postoperator în centrul medical din Bad Fallingbostel, la aproximativ 70 de kilometri distanţă de Hanovra”, a arătat Asociaţia Spitalelor şi Serviciilor Medicale din Bucureşti.  
În ceea ce-l priveşte pe pacientul de 47 de ani, care a beneficiat şi el de un transplant pulmonar, acesta va fi externat de la Spitalul Clinic „Sfânta Maria” şi va fi mutat la Spitalul Colentina pentru a beneficia de recuperare post-operatorie.
