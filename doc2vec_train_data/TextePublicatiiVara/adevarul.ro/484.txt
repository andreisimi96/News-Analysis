Cazul copilului de nouă ani care şi-a înjunghiat marţi bunica cu patru lovituri de cuţit pentru că i-a interzis să se joace la calculator aduce în atenţia publică un subiect mai vechi: dependenţa faţă de jocurile de calculator şi faţă de dispozitivele mobile care potrivit specialiştilor este la fel de periculoasă precum cea de alcool, tutun sau droguri.
„Jucatul pe calculator e de multe ori la fel de toxic precum o doză de cocaină”, atrag atenţia medicii psihiatri, adăugând că dependenţa de jocuri de noroc a fost inclusă în catalogul tulburărilor psihice începând din 2018. 
„Astfel de jocuri pot stimula nişte centri la nivel cerebral, mai ales în cazul unui creier care este în continuă formare. Dacă aceste jocuri sunt bazate în special pe agresivitate, pe a face rău unui inamic nevăzut, de aici şi până la a confunda cu realitatea nu este decât un mic pas şi se ajunge la adevărate tragedii. De pildă, japonezii de mult au interzis anumite jocuri pentru că generau şi crize de epilepsie din cauza efectelor speciale folosite de producători”, a explicat, pentru „Adevărul”, medicul psihiatru Alexandru Paziuc. 
La fel ca la alcool, e nevoie de limite
O patologie nouă pentru specialişti, dependenţa de jocuri pe calculator este tot mai des întâlnită în cabinete şi trebuie tratată nu cu medicamente, ci cu terapie, arată medicii. 
„La fel ca la fumat sau la consumul de alcool, trebuie să existe anumite limite. Este clar o dependenţă, apar mecanisme specifice dependenţei, respectiv ele crează diverse plăceri, o disociere a copilului faţă de realitate. Copilul trăieşte în acel joc, emoţional şi mental este cuprins de joc şi astfel de rupe de realitate. Creierul fiind în formare, poate confunda jocul cu realitatea”, completează Paziuc. 
Predispoziţie faţă de dependenţa de jocuri pe calculator sau de dispozitivele mobile nu au copiii care suferă de anumite patologii, ci cei cu o anumită vulnerabilitate, provenită în special din mediul familial. 
„Depinde de modul în care părinţii, şcoala, educaţia din primii ani de viaţă îi formează creierul. Psihologul şcolar, educatorul ar trebui să influenţeze în sens pozitiv dezvoltarea unui copil iar pentru a preîntâmpina astfel de tragedii ar trebui să existe acte normative clare şi prevenţie. Mai mult, e necesar ca părintele să ştie ce fac micuţii pe calculator, pentru că jocurile agresive le pot afecta dezvoltarea reacţiilor, emoţiile, pot dezvotla centrul agresivităţii şi aşa mai departe. Prin urmare, nu e neaparat copilul, ci cei din jur, care i-au îngăduit să petreacă mult timp în faţa calculatorului şi care nu i-au suplinit nevoile emoţionale ci au preferat să le completeze cu jocuri care să-i genereze agresivitatea”, a explicat medicul psihiatru. 
Poliţia Capitalei: Nu va fi expertizat psihiatric
Medicul a punctat că există corelaţii între tehnologie şi perturbarea comportamentului. Cu toate acestea, „jocurile nu conduc mâini spre cuţite şi cuţitele spre alţi oameni”, spune şi psihiatrul Gabriel Diaconu, adăugând că jucatul pe calculator inflamează anumite circuite de control al impulsului dincolo de extremul permis vârstei.
De cealaltă parte, Poliţia Capitalei anunţă, miercuri, că nu este necesară expertizarea psihiatrică a copilului de 9 ani care şi-a înjunghiat bunica, întrucât la această vârstă minorul nu are discernamant.
Reprezentanţii Poliţiei Capitalei au făcut, miercuri, precizări cu privire la dosarul instrumentat de către Parchetul de pe lângă Tribunalul Bucureşti şi Serviciul Omoruri, care vizează uciderea prin înjunghiere a femeii de 70 de ani de către nepotul său în vârstă de 9 ani. „Nu este necesară expertizarea psihiatrică a minorului, legea statuând că la această vârstă minorul nu are discernamant”, au precizat reprezentanţii Poliţiei Capitalei.
Potrivit acestora, în ceea ce priveşte consilierea minorului lui sau alte aspecte ce se înscriu în aceasă sferă, competenta revine DGASPC. Copilul de 9 ani şi-a înjunghiat, marţi, bunica în timp ce se aflau amândoi în locuinţă, ulterior el sunând la 112. Ulterior, copilul le-a relatat anchetatorilor că motivul reacţiei sale a fost o dispută legată de faptul că bunica sa nu l-a lăsat la calculator. În urma plăgii din zona gâtului, femeia a murit.
