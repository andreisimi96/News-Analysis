26 mai 2018, 08:35
Pentru că nu a reuşit să anihileze grupurile de rezistenţă din munţi, Securitatea a creat o organizaţie clandestină de anihilare a partizanilor. Membrii ei s-au infiltrat printre luptători, însă au sfârşit tragic. O astfel de soartă au avut Nicolae Anghel şi Ioan Vrabie, care au devenit „eroi în lupta cu duşmanii orânduirii noastre socialiste“.
Cum au fost ucişi partizanii din Dobrogea. În noaptea execuţiilor s-a ...
Nicolae Anghel şi Ioan Vrabie au fost trimişi de Securitate pentru anihilarea grupării lui Ion Gavrilă Ogoranu, unul dintre cei mai cunoscuţi luptători anticomunişti. Dar misiunea lor nu s-a sfârşit cum ar fi vrut regimul: cei doi au fost împuşcaţi de partizani în 1951.
Au fost lăsaţi apoi să zacă în groapa în care au fost aruncaţi după ce au fost împuşcaţi, timp de aproape două decenii. Securitatea şi-a adus aminte de ei după ce părinţii lui Anghel au cerut insistent să afle cum a sfârşit copilul lor şi au revendicat osemintele. Mai mult decât atât, în anul 1969, Ion Stănescu, preşedintele Securităţii Statului, a emis un ordin în care era prevăzut ca Nicolae Anghel şi Ioan Vrabie să fie declaraţi eroi „pentru vitejia, devotamentul, spiritul de sacrificiu şi eroismul de care au dat dovadă în lupta cu duşmanii patriei şi ai poporului muncitor“. 
Din documentul aflat  în arhiva Consiliului Naţional pentru Studierea Arhivelor Securităţii aflăm că „în anul 1951, pentru lichidarea bandei teroriste condusă de Gavrilă Ioan, s-a constituit o bandă falsă, compusă din Anghel Nicolae, Boian Ion, Vrabie Ion şi Motrescu Vasile“. Conform Securităţii, acţiunea nu a fost dusă la sfârşit, întrucât Vasile Motrescu a trădat, ceilalţi fiind împuşcaţi de partizani. 
Părinţii lui Anghel Nicolae, învăţători pensionari în satul Dămăşcuţa, judeţul Suceava, au încercat în zadar să afle ce s-a întâmplat cu fiul lor. „În anul 1956 au fost primiţi de un ofiţer de la Direcţia Secretariat a MAI şi, după ce au fost lăsaţi să aştepte o jumătate de zi, le-a comunicat că fiul lor a fost un «bandit şi un hoţ». Cu altă ocazie, cei doi bătrâni au fost chemaţi la Focşani de o persoană din fosta conducere a regiunii MAI Galaţi, care le-a spus că fiul lor a murit într-un accident în munţii Făgăraş. 
Şeful Securităţii le cerea subalternilor să le fie aduse la cunoştinţă părinţilor împrejurările în care fiul lor a murit, să le dea posibilitatea de a intra în posesia osemintelor pentru a le reînhuma într-un cimitir din Bucureşti sau din Focşani. „Un tovarăş, membru al Consiliului Securităţii Statului sau inspector, să comunice părinţilor lui Anghel Nicolae împrejurările în care a fost ucis fiul lor, ilustrând actul eroic al sacrificării sale pentru apărarea orânduirii sociale şi de stat din Republica Socialistă România“.
Cine erau membrii bandei false
Nicolae Anghel s-a născut la 7 ianuarie 1922, în comuna Negrileşti, judeţul Vrancea. Student la Agronomie, în timpul celui de-Al Doilea Război Mondial a deţinut gradul de maior de artilerie, luptând pe frontul de vest. După război a fost pensionat ca invalid, întrucât îşi pierduse un ochi. În anul 1949 a fost recrutat ca informator de cineva din fostul serviciu judeţean de securitate Bârlad, primind numele conspirativ „Mandea“. În acest timp a ajutat la demascarea unor membri ai grupării Paragina.
Ion Vrabie s-a născut la 14 septembrie 1922 în comuna Stâncăşeni, judeţul Vaslui. Din anul 1942, el a intrat ca voluntar în armată, fiind repartizat în Batalionul 7 Vânători de Munte din Deva. În timpul războiului a luptat pe cele două fronturi: de est şi de vest. În anul 1944 a absolvit o şcoală de subofiţeri din Făgăraş, fiind avansat la gradul de sergent major. În anul 1949 a fost recrutat ca informator de către biroul de securitate Puieşti, Bârlad, primind numele conspirativ „Răşinăreanu“. A acţionat împreună cu Nicolae Anghel la demascarea unor „terorişti“.
Legionarul convertit la comunism de generalul Nicolschi
Ion Boian, zis Moisescu, s-a născut la 3 februarie 1914 în comuna Omor, judeţul Timiş. În timpul guvernării legionare a deţinut funcţia de inspector general în Prefectura Poliţiei Capitalei şi şef al serviciului secret al Poliţiei legionare. La 7 martie 1941 a fost arestat pentru tentativă de răspândire de manifeste legionare şi substituire de persoană, fiind condamnat la 20 de ani de muncă silnică. La 4 ianuarie 1942 a evadat din închisoare şi a fugit în Germania, unde a fost în anturajul lui Horia Sima. A revenit de mai multe ori în ţară cu sarcini pe linie legionară. Într-un final a fost prins şi a fost încarcerat pentru ispăşirea pedepsei principale, la care s-au adăugat şase luni pentru evadare. În martie 1947 a fost graţiat de pedeapsă, după ce în închisoare a fost recrutat ca informator de către generalul Alexandru Nicolschi şi folosit în problema legionară, purtând numele conspirativ de „Puiu II“. 
Un alt antierou a fost Vasile Motrescu, care s-a născut la 11 octombrie 1920 în Vâlcovul de Jos, Suceava. În anul 1944, s-a încadrat în grupul de informaţii şi partizani condus de Macoviciuc, format de comandamentul german din Dorna. În 1949, când s-a trecut la arestarea elementelor din grup, Motrescu a devenit fugar, alăturându-se bandei contrarevoluţionare condusă se Cenuşe Constantin. În 1951 el s-a predat organelor de securitate şi ulterior a fost recrutat ca informator, cu aprobarea generalului Alexandru Nicolschi. A avut numele conspirativ „Vasia I“. Vasile Motrescu a fost executat prin împuşcare la 29 iulie 1958, în închisoarea Botoşani.
„Ca urmare a trădării lui, la 15 septembrie 1951, numiţii Anghel Nicolae, Vrabie Ioan şi Boian Ioan au fost împuşcaţi de către bandiţi“, se precizează în documentele arhivei Consiliului Naţional pentru Studierea Arhivelor Securităţii. Securitatea a descoperit cadavrele celor trei informatori la 15 septembrie 1951, dar, „a fost imposibilă ridicarea lor datorită terenului accidentat“. 17 ani mai târziu, se cerea mai departe să se comunice părinţilor lui Anghel, care au solicitat găsirea osemintelor fiului lor, că este imposibilă exhumarea. La final, cel care a întocmit actul „strict secret“ a adăugat cu stiloul: „Să se caute totuşi osemintele“. 
Căpitanul securist Anghel: „Mărturisesc că am turnat opt grupuri. Îmi pare rău de tata“
Supravieţuitorul luptei din munţi, Ion Gavrilă Ogoranu, a povestit după mulţi ani cum au reuşit să-i învingă pe securiştii trimişi să-i lichideze. Pe lângă interviurile acordate, episodul a fost relatat şi în volumul II al cărţii „Brazii se frâng, dar nu se îndoiesc“.
„Din ceaţă au apărut trei inşi cu pistoalele. Mi-o părut foarte furioşi. Însă imediat m-am gândit: «Măi, dacă cineva m-ar vedea pe mine, prin ceaţă, cred că tot atât de fioros aş putea părea şi eu». Le-am ieşit în cale şi doi erau îmbrăcaţi în haine militare kaki, nu ca ofiţeri, dar şi unul îmbrăcat în costum bucovinean. Doi erau cu pistoale-mitralieră şi unul dintre ei era cu un parabellum în mână şi îl ţinea în faţă“, începe el povestea.
Când a ajuns între ei le-a spus: „Liniştiţi-vă, fraţilor, suntem noi“. Bucovineanul i-a trecut în spate lui Ogoranu, dar ostentativ şi foarte repede. „Practic eram înconjuraţi. Le-am zis: «Lăsaţi armele în jos cu ţeava, suntem aicea, ne aşezăm jos pe iarbă şi stăm de vorbă». Nu păreau convinşi, unul care era căpitanul, Anghel, parcă aşa îl chema, îşi muşca buza şi parcă era mânios. Între timp a venit şi profesorul. Bucovineanul iar a trecut în spatele meu, atât de aproape, că îi simţeam răsuflarea. Nu mă simţeam bine. În faţă era căpitanul şi cu unul Păsărică“. 
Unul dintre nou-veniţi continua să îşi bată pistolul de mână, dar ei nu bănuiau nimic din ceea ce îi aşteaptă. Însă, câteva amănunte nesemnificative aveau să îi pună pe partizani pe gânduri. „Ceilalţi pesemne că au auzit ceva că au fluierat şi unul a întrebat dacă mai e cineva. I-am zis că suntem cinci aicea. Am discutat despre unul care era un bolnav şi o rămas la cabană să facă o mâncare de ceapă, care ne plăcea nouă şi urma să mergem acolo.“ 
