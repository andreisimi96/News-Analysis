Angela Cristea, reprezentanta Comisiei Europene în România
Forumul Eurosfat, seria de dezbateri organizată de Europuls, a adus la aceeaşi masă reprezentaţii principalelor partide politice din România pentru a discuta viitorul ţării în Uniunea Europeană. Angela Cristea, şeful Reprezentanţei Comisiei Europene în România, a ţinut să deschidă sesiunea de discursuri cerând atât partidelor aflate la putere, cât şi celor din opoziţie să „nu acuze Europa pentru neputenţile şi erorile guvernărilor interne”.
Adevărul Live. Bogdan Deleanu, despre dezbaterile EUROSFAT de mâine
Forumul Eurosfat de anul acesta, conferinţa ce cuprinde dezbateri privind viitorul Europei creată de organizaţia non-guvernamentală Europuls, i-a reunit, vineri, pe şeful Reprezentanţei Comisiei Europene în România, Angela Cristea, şi pe principalii lideri şi reprezentanţi ai partidelor din România.  Ministrului de Externe, Teodor Meleşcanu, şi ministrului delegat pentru  Afaceri Europene, Victor Negrescu, li s-au alăturat Ludovic Orban, preşedintele PNL, Dacian Cioloş, preşedintele România Împreună, Dan Barna, liderul USR, dar şi Ioana Petrescu, în calitate de reprezentant al formaţiunii Pro România şi europarlamentarul Iuliu Winkler, din partea UDMR. 
„Ne apropiem de an electoral şi rugămintea mea e să nu luaţi UE ostatică campaniei electorale”, a ţinut să precizeze Angela Cristea în deschiderea conferinţei. Aceasta a făcut apel atât la partidele aflate la putere, cât şi la cele din opoziţie, să nu acuze Europa pentru problemele din ţară, trimiţând, astfel, la atacurile recente lansate de liderii PSD şi ALDE către Comisia Europeană şi instituţiile europene.
„Fac apel şi pentru cei de la putere şi pentru cei din opoziţie. Nu acuzaţi Europa pentru neputinţele şi erorile guvernărilor interne. Nu chemaţi Europa să rezolve problemele României sau nu creaţi aşteptarea ca Europa să facă opoziţie. Ne interesează profund ce se întâmplă aici, dar nu acesta este rolul nostru”, a punctat Angela Cristea, menţionând totodată şi că nu crede că există lider în România care să considere că există o variantă mai bună pentru ţară în afară de apartenenţa la UE.
Orban, despre mutarea amabsadei din  Israel: „Oare nu a fost politică de partid?“
Dezbaterea cu tema „Viziunea României asupra viitorului Uniunii Europene” a fost deturnată încă de la început cu atacuri ale membrilor opoziţiei vizavi de acţiunile partidelor coaliţiei PSD-ALDE. Ministrul de Externe Teodor Meleşcanu a precizat că „politica externă trebuie să fie o politică naţională, de consens, şi nu una de partid”, replică la care liderul PNL, Ludovic Orban, a întrebat retoric „Oare cum s-o fi înfiinţat ideea mutării ambasadei (n.red.- ambasada României din Israel), dacă nu din politică de partid?” Orban şi-a continuat discursul spunând că „în ceea ce priveşte poziţia României în Uniunea Europeană, este foarte simplu:  trebuie mai întâi să facem pace internă”. 
Fondatorul partidului Mişcarea România Împreună, Dacian Cioloş, a lansat şi el un atac la declaraţiile recente ale guvernanţilor, spunând că s-a trecut des de la o extremă la alta, în care „unii au încercat să vândă UE ca fiind sursa relelor din ţară” şi drept forţa care „nu ne lasă să fim suverani”, iar alţii au etichetat UE ca fiind „unicul salvator” şi „structura care vine să ne rezolve problemele”. Acesta a explicat că o Românie puternică în Uniunea Europeană nu poate să existe decât dacă România este mai întâi puternică acasă.
„România e stat membru al Uniunii Europene. Nu există România şi UE, ci există România ca parte a UE. Nu există ca UE să impună ceva României. Când România va şti ce vrea acasă, va reuşi să fie mai coerentă şi la nivel european. Dar trebuie să decidem odată pentru totdeauna dacă aderarea la UE înseamnă şi aderarea la nişte valori şi principii”, a precizat Cioloş. Fostul premier a adăugat că românii vor trăi mai bine în UE atunci când ţara nu va mai fi pe primul loc la fraude cu fonduri europene, atacându-l indirect pe liderul PSD, Liviu Dragnea, şi compania Tel Drum.
„Vom trăi mai bine în UE când nu o să mai fim pe primul loc la fraude cu fonduri europene. Ca să nu mai spun că printre cei investigaţi de fraude se află şi liderul unui partid aflat la guvernare. România continuă să fie printre cele mai sărace ţări din UE, în ciuda fondurilor europene primite”, a explicat Dacian Cioloş.
„E o tentaţie de a renunţa la democraţie“
Preşedintele USR Dan Barna a declarat că la momentul integrării României în UE, în 2007, se prefigurau multe oportunităţi pentru ţară, recunoscând totodată că România a înregistrat progrese majore până în prezent, datorită aderării. Cu toate acestea, Barna a criticat demersurile parlamentarilor PSD-ALDE-UDMR care au votat miercuri modificarea Codului de procedură penală.
„Ce se întâmplă în aceste zile în România arată că noi aruncăm la gunoi această oportunitate. E o tentaţie de a renunţa la democraţie, care are un efect catastrofal. Noi mergem în acea direcţie. Noi tocmai ne-am stabilit în Comisia juridică că dacă eşti echitat în fond, nu mai poţi fi condamant în apel. Dacă ieşim din democraţie, este vina noastră”, a declarat Dan Barna.
Victor Negrescu, reprezentantul social-democraţilor, a evitat replicile acide ale celor din opoziţie şi a spus că în România e nevoie de iniţiativă şi de curajul de implicare.
„Trebuie să avem iniţiativa, să avem curajul să ne implicăm. PSD e un partid care are istorie şi pe parcursul istoriei social-democraţiei am contribuit mereu la o politică de consens. Dacă România este puternică, UE este puternică, şi dacă UE este puternică, şi România este puternică. Avem nevoie de responsabilitate. Odată cu Brexit, România va deveni al şaselea stat ca pondere din UE. Asta înseamnă că nu avem nevoie doar de oameni politici, avem nevoie de experţi”, a explicat ministrul delegat pentru Afaceri Europene.
Eurodeputatul Iuliu Winkler a vorbit şi el despre cum ar trebui să arate Uniunea Europeană în viziunea UDMR, precizând că e nevoie de „o Uniune Europeană a regiunilor, a comunităţilor şi a naţiunilor, cu un Parlament European ca instituţie primordială”. Winkler a adăugat şi că minoritatea maghiară din România este numeric mai mare decât populaţiile altor state din Europa, motiv pentru care „nu acceptă să fie o populaţie de rang doi, nici în România, nici în alt stat membru”.
Fostul ministru de Finanţe şi proaspăt membru Pro România, Ioana Petrescu, a explicat că partidul din care face parte nu îşi doreşte „o Europă cu mai multe viteze”, ci una în care România să fie integrată mai bine. „Pro România nu doreşte o Europă cu mai multe viteze şi tocmai de aceea salută paşii pe care îi iau decidenţii spre aderarea la zona Schengen şi la zona Euro. Pro România crede şi că vom reuşi acest lucru în special prin educaţie”.
