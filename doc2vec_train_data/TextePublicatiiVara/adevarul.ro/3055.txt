Primăriţa Gabriela Firea are în continuare contul de Facebook închis
13 iunie 2018, 18:31
Primarul general al Capitalei are în continuare pagina de Facebook închisă FOTO Adevărul
Primarul general al Capitalei, Gabriela Firea, are în continuare contul de Facebook închis după ce ieri pagina a devenit inaccesibilă de trei ori în 24 de ore. Profilul a rămas închis din cauza valului de comentarii negative primite ieri de la internauţi, după ce luni seară a fost huiduită pe Arena Naţională.
Contul primarului general al Capitalei, Gabriela Firea, este în continuare închis, internauţii neavând acces la pagina sa. Totul a plecat de la o postare făcută pe contul său, referitoare la huiduielile de pe Arena Naţională, atunci când  i-a oferit Simonei Halep cheia oraşului Bucureşti, moment în care cei 20.000 de oameni din tribune au început să o huiduie.
Înainte de închiderea paginii, Firea publicase un mesaj în care explica faptul că evenimentul a încercat să fie compromis de către sorosişti, reacţia fiind criticată apoi de către mii de internauţi. Ulterior, după ce şi-a închis contul prima oară, acesta a mai fost redeschis de câteva ori, însă doar după ce echipa de comunicare a Gabrielei Firea a sters toate comentariile negative, lăsându-le doar pe cele pozitive la adresa ei. 
„Nicio faptă bună nu rămâne nepedepsită, spune o vorbă veche din popor! În mai puţin de 24 de ore, Primăria Capitalei a organizat un eveniment de ţinută, pe Arenă Naţională, în cadrul căruia marea noastră campioana Simona Halep să poată prezenta fanilor trofeul. A fost o mobilizare uriaşă! S-a lucrat frenetic minut de minut.
De dimineaţă, însă, aparatul sorosist de propagandă, prin organele sale tributare de presă, a demarat acţiunea : compromiterea evenimentului. Cu tot felul de ştiri false şi comentarii răutăcioase. Nu a contat că umbresc momentul unic pentru Simona Halep. Nu a contat că, seara, martori au fost şi copii, la un festival al urii şi dezbinării. Când am declarat-o Cetăţean de onoare al Municipiului Bucureşti, mulţi au strâmbat din nas. Şi au comentat negativ. Acum, dacă nu o primeam aşa cum merită, ar fi spus că sunt aroganta şi că nu îmi fac datoria de primar general. În toate capitalele civilizate ale lumii, marii campioni sunt întâmpinaţi cu entuziasm de cetăţeni şi sunt recompensaţi prin intermediul autorităţilor de la acel moment : ministru, primar, preşedinte de federaţie etc. Nu există o altă cale civilizată prin care să ne arătăm respectul faţă de valorile noastre. Repet, dacă nu organizăm nimic şi nu ofeream Cheia Oraşului într-un cadru festiv, aveam să fiu certata că sunt nepăsătoare. Dacă mi-am făcut datoria de roman şi primar, nici aşa nu a fost bine... pentru unii. Echipe de cetăţeni cu venin au venit bine organizate, plasate strategic printre oameni decenţi, care au venit la un eveniment memorabil pentru Simona Halep.
De dragul ei şi din respect pentru performanta sa uriaşă, puteau lăsa o jumătate de oră ură la poarta Arenei Naţionale. Acolo este despre sport, respect, valori, performanţă. Nu despre câţi bani primim de la ONG-uri dubioase, pentru a transforma Bucureştiul într-un oraş sub asediu. Slavă Domnului că cei mai mulţi sunt oameni civilizaţi, democraţi, cu respectul fiecăruia de a avea dreptul să nu fie de acord cu celălalt. În rest, şi mâine este o zi! Şi mâine e o zi de muncă! Şi mâine ne vom bucura că apare soarele, că suntem sănătoşi, că putem avea credinţă şi că putem ierta. Ai câştigat, continuă! Ai pierdut, continuă!” a scris Gabriela Firea pe Facebook, luni seară.
