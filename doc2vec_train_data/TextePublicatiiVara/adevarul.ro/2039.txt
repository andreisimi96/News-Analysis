Capcana maşinilor second-hand aduse din Germania
8 iunie 2018, 05:59
Specialiştii atrag atenţia asupra capcanelor achiziţionării unei maşini second-hand din Germania
Atenţie la maşinile second-hand aduse din Germania! Unele autoturisme pe care le vând samsarii nu pot fi înmatriculate în România dacă au fost delcarate de autorităţi bune de casat.
Liderii G7 se pregătesc pentru un summit dificil, marcat de războiul c...
Românii care vor o maşină la mâna a doua din Germania trebuie să fie atenţi la actele pe care le primesc, ca nu cumva pe talon să fie aplicată o ştampilă pentru „casare/dezmembrări“ (Verwertungsnachweis lag vor), atenţionează Mihai Cune, fondator al portalului InspectorAuto.ro. Potrivit specialistului, o astfel de maşină este aproape imposibil de repus în circulaţie chiar şi în România, deşi poate fi în stare de funcţionare. 
Cum ajung aceste maşini „bune de casat“, explică tot Mihai Cune: „Statul german încurajează achiziţia de maşini electrice şi oferă 10.000 euro primă de casare pentru maşini care sunt în stare foarte bună, au uneori şi opt ani vechime“.
„Brief-ul mare (cartea maşinii) trebuie să nu fie ştampilat cu termenul «Ungultig» (invalid). De asemenea colţul tăiat la brief-ul mare înseamnă că maşina a fost scoasă din circulaţie definitiv în Germania“, mai spune expertul.
Potrivit lui Mihai Cune, samsarii evită să spună că maşina a fost radiată din Germania aşa că îi lasă pe români să creadă că pot circula cu ea. Când o maşină este radiată din Germania, pe numerele de înmatriculare se aplică buline, însă samsarii le dau jos şi fac o asigurare falsă. Alteori, vânzătorii din străinătate vând maşina fără talonul provizoriu şi promit că îl vor trimite prin poştă, însă pe hârtia doveditoare nu scrie şi in cât timp îl trimit. Au fost cazuri în care românii au aşteptat 6 luni şi chiar un an. Românii prinşi la volanul unei astfel de maşini se aleg cu amendă şi dosar penal, pentru circulaţia pe drumuri publice cu o maşină neînmatriculată, atrage atenţia specialistul.
„Românii nu ar trebui să cumpere maşini aduse de afară care nu au în acel moment certificatul de autenticitate şi nu ar trebui să dea banii pe o maşină până nu primesc şi certificatul fiscal. Samsarii se dau ocupaţi după ce şi-au văzut banii, iar cumpărătorii rămân mult timp cu maşină neînmatriculată“, atrage atenţia Mihai Cune.
O altă problemă de care se lovesc românii atunci când merg la Poliţie să înmatriculeze o maşină importată este legată de modul în care aceasta a fost adusă în ţară. În cazul în care autoturismul este transportat pe platformă, poliţiştii vor cere anexarea la dosar a documentului doveditor de la firma de transport.
