Românii sunt în clubul select al europenilor cu sisteme de pensii private obligatorii alături de olandezi, nordici şi britanici, iar după 10 ani de funcţionare a Pilonului II, acesta a ajuns la 7,13 milioane de participanţi, 42,7 miliarde de lei active şi 8,15% randament mediu anual.
Cum şi când îţi revin fondurile de la Pilonul II
„Pilonul II din România a împlinit 10 ani de funcţionare, timp în care a funcţionat eficient, transparent, fără sincope, cu rezultate investiţionale excelente şi cu recunoaştere internaţională a tuturor acestor performanţe. Contribuind în mod obligatoriu la Pilonul II, românii sunt proprietarii pensiei lor private, ai propriului viitor, la fel ca alţi europeni din ţări unde participarea la pensiile private este obligatorie (prin lege) sau cvasi-obligatorie (prin diverse aranjamente instituţionale patronate-sindicate sau de breaslă): Norvegia, Olanda, Marea Britanie, Elveţia, Danemarca, Finlanda, Suedia, Islanda şi altele”, transmite, într-un comunicat, Asociaţia pentru Pensiile Administrate Privat din România (APAPR).
„Peste tot în lume, chiar şi în statele cele mai dezvoltate din punct de vedere economic, oamenii tind să îşi subestimeze sever nevoile reale de economisire. Mulţi oameni nu economisesc deloc sau pun deoparte prea puţini bani pentru a face faţă unor cheltuieli neaşteptate sau pentru a-şi suplimenta veniturile la vârsta pensionarii”, explică Radu Crăciun, Preşedintele APAPR. „De aceea, multe ţări au introdus obligativitatea participării la fonduri private de pensii, prin care oamenii să poată economisi constant în cadrul unui sistem bine reglementat, prudent, eficient şi administrat profesionist, cu transparenţă deplină şi performanţe investiţionale rezonabile, aşa cum, din fericire, este cazul în România”, spune Radu Crăciun.
În cadrul OECD, organizaţia statelor cu economii dezvoltate (la care România încearcă să adere de câţiva ani), fondurile de pensii private administrează active nete în valoare de circa 35 de mii de miliarde de euro, adică mai mult de 120% din PIB-ul cumulat al acestor state (sursa: OECD Pension Markets in Focus 2017). Pentru a ajunge la această avuţie semnificativă, cetăţenii statelor dezvoltate contribuie cu procente importante în sistemele de pensii private: 12% din venituri în Danemarca, 9% în Elveţia, 8% în Olanda şi Marea Britanie şi aşa mai departe (sursa: Mercer & CFA Institute: An Ideal Retirement System 2015). În România, contribuţia la Pilonul II a crescut lent de la 2% la 5,1%, apoi a fost redusă la 3,75% din venitul brut al participanţilor la fondurile de pensii.
„Experienta statelor dezvoltate arată că sumele mari se strâng cu contribuţii mari şi că obligativitatea pensiilor private este o virtute în a proteja oamenii de sărăcie la bătrâneţe, nicidecum o vulnerabilitate a sistemului. Ar fi o utopie să ne gândim că 35 de mii de miliarde de euro, bani de pensii private, ar fi putut fi economisiţi prin participare facultativă”, spune Preşedintele APAPR.
În Pilonul II, românii ştiu oricând ce face fiecare leu
Pe data de 20 mai 2008, fondurile de pensii private obligatorii (Pilonul II) primeau în administrare primele contribuţii ale românilor. 10 ani mai tarziu, sistemul funcţionează în parametri solizi, cu rezultate remarcabile. În tot acest timp, Pilonul II a primit în administrare contribuţii totale în valoare de 35,7 miliarde de lei, la care fondurile de pensii au adăugat prin investiţii câstiguri nete în valoare de 7 miliarde de lei. În total, cele 7 fonduri de Pilon II administrează astăzi active nete de 42,7 miliarde de lei în beneficiul a 7,13 milioane de români care sunt înscrişi la acest sistem.
Prin urmare, valoarea medie a contului individual de pensie privată este de aproape 6.000 de lei, iar  peste 1,2 milioane de participanţi au acumulat deja o sumă peste 10.000 de lei în contul lor. În cei 10 ani, Pilonul II a generat un randament mediu anual de 8,15%, adică un total de peste 127,5%.
Odată ce contribuţiile sunt virate de către Casa Naţională de Pensii Publice către fondurile de pensii private, ele devin proprietatea privată a fiecăruia dintre cei peste 7 milioane de participanţi la Pilonul II. Graţie reglementărilor solide, transparenţei depline a sistemului şi administrării profesioniste, românii pot şti în orice moment situaţia reală a pensiei lor private. Foarte important: în  Pilonul II suma totală cuvenită pentru pensia privată nu poate fi mai mică decât valoarea contribuţiilor nete plătite.
Recent, un Apel semnat de 15 organizaţii recomanda autorităţilor: „Menţinerea legislaţiei şi arhitecturii actuale a Pilonului II, fără alte modificări, reprezintă unica soluţie potrivită în prezent, urmând ca pe viitor să se găsească soluţii pentru recuperarea decalajului de contribuţii cauzat de întârzierile în respectarea calendarului stabilit de lege, precum şi a reducerii de la finalul anului 2017. Numai astfel se poate asigura prosperitatea viitoare a românilor”.
Situaţia după 10 ani de funcţionare efectivă (20 mai 2008 – 18 mai 2018)
Contribuţii   brute virate în sistem  
35.699.976.470   RON
Câştig net   generat din investiţii
6.973.161.218   RON
