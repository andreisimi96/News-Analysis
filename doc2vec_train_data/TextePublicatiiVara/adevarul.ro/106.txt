Arestat preventiv, după ce a declanşat un incendiu uriaş la Borşa
27 mai 2018, 14:04
Incendiul a distrus mai multe anexe   Foto: ISU MM
Un tânăr din Borşa a fost arestat preventiv după ce, în urmă cu două zile, a dat foc unei magazii de lemne din Borşa. Incendiul s-a propagat la mai multe magazii de lemne din apropiere, două maşini şi o motocicletă. De asemenea, două blocuri de locuinţe au fost afectate din cauza efectului termic. O persoană a suferit arsuri, încercând să-şi scoată maşina din flăcări, iar o alta a fost intoxicată cu fum. Niciuna nu a fost în stare gravă.
Descinderi la membrii unei reţele specializate în contrabanda cu ţigăr...
Incendiul a fost anunţat prin 112 vineri, 25 mai, în jurul orei 01.00, la poliţia Borşa. Pentru stingerea incendiului, care a cuprins mai multe magazii de lemne şi care s-a extins şi la un autoturism, a fost nevoie de intervenţia lucrătorilor şi autospecialelor de la două subunităţi din cadrul Inspectoratului pentru Situaţii de Urgenţă Maramureş, respectiv Borşa şi Vişeu de Sus. De asemenea, s-au folosit două autoutilitare tip cisternă din cadrul Primăriei Oraşului Borşa. 
Conform bilanţului final, distrugerile provocate de incendiu au fost însemnate: 20 de anexe gospodăreşti în care erau depozitate bunuri casnice şi importante cantităţi de material lemnos de foc, două autoturisme şi o motocicletă, iar ca urmare a efectului termic, au fost afectate şi două blocuri de locuinţe situate pe aceeaşi stradă.
Proprietarul unui autoturism afectat de incendiu a încercat să intervină pentru stingerea incendiului şi a suferit leziuni corporale, fiind transportat la spital pentru îngrijiri medicale. Din fericire, nu a fost necesară internarea acestuia. O altă persoană a fost intoxicată cu fum.
Cercetările efectuate pentru stabilirea împrejurărilor producerii evenimentului au stabilit că incendiul a fost iniţiat printr-o acţiune umană intenţionată. „În urma investigaţiilor întreprinse de poliţiştii borşeni, a fost identificat un tânăr de 23 de ani din oraş, bănuit de comiterea faptei. Acesta a fost reţinut în aceeaşi zi de poliţişti pentru săvârşirea infracţiunilor de ameninţare şi distrugere prin incendiere iar la data de 26 mai Judecătoria Vişeu de Sus a emis pe numele acestuia un mandat de arestare preventivă pentru o perioadă de 30 de zile”, arată Inspectoratul de Poliţie al Judeţului Maramureş.
„În urma incendiului au ars circa 1000 metri pătraţi de deşeuri lemnoase, faţada unui bloc şi 10 metri pătraţi din acoperişul din lemn al blocului. Din nefericire, în urma incendiului au rezultat două victime, una cu arsuri de gradele I şi II la membrele superioare, iar cea de a doua intoxicată cu fum. Ambele victime au fost transportate la CPU Borşa de către echipajele SMURD şi SAJ aflate la locul intervenţiei”, arată ISU Maramureş.
