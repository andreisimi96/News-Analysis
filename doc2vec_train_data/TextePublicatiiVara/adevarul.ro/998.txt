4 iunie 2018, 14:42
Partidul Socialiştilor condamnă ferm iniţiativa Partidului Liberal de a abroga legile care reglementează statutul limbii ruse ca limbă de comunicare interetnică. Luni, 4 iunie, socialiştii au organizat o acţiune de protest în faţa Curţii Constituţionale, unde este examinată sesizarea deputaţilor liberali., transmite IPN.
O copilă de patru ani s-a stins din viaţă, după ce a fost lovită de fu...
„Partidul Socialiştilor cataloghează această iniţiativă drept o provocare iresponsabilă din partea partidului agonizat al lui Mihai Ghimpu. Mergând spre declin politic, acest partid încearcă să acapareze atenţia datorită răspândirii în societatea noastră a urii şi a intoleranţei etnice, provocând conflictele cu tentă etnică”, se menţionează într-o declaraţie a PSRM.
Formaţiunea menţionează că Legea cu privire la funcţionarea limbilor vorbite pe teritoriul Republicii Moldova, adoptată în anul 1989, a fost un act juridic istoric, care stă la baza constituirii relaţiilor interetnice în Republica Moldova, pe toată perioada de independenţă a ţării. Anume datorită acestei legi, la începutul anilor ’90, a fost posibilă rezolvarea situaţiei în Găgăuzia şi adoptarea legii de creare a UTA Găgăuzia.
„Statutul limbii moldoveneşti (române, n.r.) şi statutul limbii ruse ca limbă de comunicare interetnică este baza unui consens naţional, a stabilităţii civile în societatea noastră multietnică. Garanţia conservării, dezvoltării şi funcţionării limbii ruse şi a altor limbi în ţara noastră este prevăzută în Constituţia Republicii Moldova. Orice încercare de a schimba această lege şi de a ignora principiile unui consens naţional va duce la destabilizarea societăţii, care poate duce la consecinţe imprevizibile”, se mai spune în declaraţia socialiştilor.
Partidul Socialiştilor susţine inviolabilitatea tuturor prevederilor Legii privind funcţionarea limbilor pe teritoriul Republicii Moldova, inclusiv dispoziţia privind statutul limbii ruse ca limbă de comunicare interetnică. Formaţiunea face apel către toate forţele politice şi civice ale ţării, indiferent de apartenenţă politică, să se unească şi să protejeze democraţia, drepturile omului şi pacea interetnică din Republica Moldova.
În cadrul acţiunii, deputatul PSRM, Vladimir Ţurcan, a declarat că, în cazul în care solicitarea de a respinge sesizarea liberalilor nu va fi auzită, vor urma acţiuni masive de protest.
