10 iunie 2018, 12:40
Andreas Thomsen este considerat creierul afacerii FOTO Avertizarea CCIAR
Sute de firme din România s-au pomenit executate silit după ce s-au înregistrat pe un site ce părea să aparţină Uniunii Europene. În spatele afacerii este o firmă germană. Deoamdată nu există o evidenţă clară a păgubiţilor, dar se estimează că ar fi vorba de peste 5.000 de firme din Europa şi de un prejudiciu cuprins între 5 şi 8 milioane de euro.
România rămâne lider incontestabil la fraude cu fonduri europene. Rapo...
Patronatul Societăţilor din Construcţii (PSC) din România a transmis Parlamentului şi Guvernului o scrisoare prin care atrage atenţia asupra unei escrocherii cu origine germane căreia i-au căzut pradă sute de firme din ţara noastră. 
„Înşelătoria se bazează, în esenţă, pe inducerea în eroare a potenţialilor clienţi, care cred că se înscriu pe un site oficial al UE, destinat identificării codurilor de TVA ale firmelor care fac tranzacţii în cadrul pieţei interne. De fapt, site-ul www.e-b-n.eu NU aparţine niciunei autorităţi naţionale sau internaţionale europene”, se afirmă în document.
Întreaga „afacere” este pusă la cale, de circa un deceniu, de firma germană „DAD Deutscher Adressdienst GmbH”, cu sediul în Alter Wall 65, 20457, Hamburg. Printre administratorii societăţii figurează Daniela Kunst şi Andreas Thomsen (foto), acesta din urmă fiind considerat „creierul” operaţiunii. În ultimii ani, mii de firme din Germania, Italia, Croaţia şi România au căzut victime ale mecanismului pus la cale de firma germană.
Literele mici, secretul profitului
După cum explică Patronatul Societăţilor din Contrucţii (PSC), firmele primesc scrisori de la DAD Deutscher Adressdienst GmbH, acestea fiind invitate să completeze erorile dintr-un formular, astfel încât ele să fie înscrise corect în baza de date europeană privind codurile de TVA. „Erorile sunt introduse în scrisori în mod deliberat, pentru ca firmele vizate să trimită un răspuns prin care să se facă îndreptările de rigoare”, spune PSC.
Ceea ce puţină lume observă este că în document, ceva mai jos, există prevederea (scrisă cu litere mai mici) că prin trimiterea răspunsului se dă acceptul pentru publicarea firmei într-un soi de anuar electronic, prilej cu care se plăteşte o taxă cuprinsă între 677-771 euro pe an, timp de trei ani. Culmea este că inclusiv cei care au scris în formular, explicit, că vor doar să corecteze datele de identificare ale firmei şi nu să se aboneze la ceva anume, s-au pomenit cu factură şi somaţie de plată. Ba chiar s-au făcut deja şi o serie de executări silite.
„Se bazează pe utilizarea metodei clasice de redactare cu litere foarte mici şi relativ mascat a unor condiţii contractuale care definesc condiţii complicate de denunţare unilaterală a contractului, de aceea este bine să nu semnaţi sub nicio formă documentul primit. Ignoraţi-l!”, precizează PSC.
Patronatul român arată că s-a ajuns la executări silite, aprobate de instanţă, poziţia oficială a directorului Daniela Kunst, transmisă caselor de avocatură care îşi reprezintă clienţii, fiind categorică: „formularele noastre dau posibilitatea celor care le primesc să afle cu precizie că prin semnarea şi transmiterea către firma noastră a formularelor încheie un contract cu obligaţii clare financiare”.
„Deosebit de perfid este că firma germană DAD s-a internaţionalizat şi a început o campanie extinsă de transmitere de formulare traduse în engleză şi supraimprimate cu EBN European Business Number, pentru creşterea şanselor de inducere în eroare a celor care le primesc. Formularele fac trimitere la portalul EBN European Business Number, accesibil pe link-ul www.e-b-n-.eu. Aici totul este redactat foarte serios şi este creată convingerea că te afli într-un portal european oficial, iar firma germană DAD este un intermediar serios al serviciului propus”, mai spune PSC în scrisoarea trimisă instituţiilor româneşti de prim-rang.
Multe dintre firmele care au intrat în această „combinaţie” păguboasă au preferat să plătească după ce s-au pomenit cu executorii la uşă, motivul fiind acela că executarea silită poate dubla sau chiar tripla suma. Deoamdată nu există o evidenţă clară a păgubiţilor, dar se estimează că ar fi vorba de peste 5.000 de firme din Europa şi de un prejudiciu cuprins între 5 şi 8 milioane de euro.
Şi alte instituţii au sesizat frauda
Acesta nu este primul semnal trimis pe adresa Guvernului României cu privire la acest gen de fraudă. Şi Camera de Comerţ, Industrie şi Agricultură a României  (CCIAR) atrăgea atenţia Guvernului, în 2017, cu privire la Deutsche Adressdienst GmbH (DAD).
„Pe 14 ianuarie 2011, Tribunalul Regional din Hamburg s-a pronunţat într-o speţă de acest gen, concluzionând că «acţiunile Deutsche Adressdienst GmbH se califică drept fraudă, iar contractul este anulabil» din acest motiv. Strict în cazul firmelor din România, Camerele de Comerţ şi Industrie stau la dispoziţia oamenilor de afaceri, fiindcă au păţit-o şi alţii: în 2015 au fost semnalate cazuri în Covasna, în 2016 i s-a întâmplat Transferoviar Călători Cluj-Napoca, dar au fost sesizate situaţii şi în Suceava, Neamţ şi Harghita”, afirmă CCIAR într-o scrisoare trimisă Executivului.
Faptele comise de firma germană amintită sunt şi în atenţia Parlamentului European (PE) încă din 2013, atunci când la comisia pentru petiţii a instituţiei a fost înregistrată reclamaţia lui Annick Pelletier, de cetăţenie franceză, care sesiza autorităţile cu privire la ofertele înşelătoare ale Deutsche Adressdienst GmbH (DAD). În urma analizării petiţiei, Comisia a recomandat PE să introducă o serie de modificări ale legislaţiei comunitare pentru a preveni acest tip de fraudă.
Potrivit PSC există mai multe pângeri penale legate de activitatea Deutsche Adressdienst GmbH (DAD), atât în România, cât şi în Germania. De altfel, autorităţile germane au încercat să oprească activitatea amintitei firme, însă aceasta şi-a deschis conturi în bănci din ţări exotice, locuri unde are şi găzduirea site-urilor folosite pentru a înşela firmele europene.
