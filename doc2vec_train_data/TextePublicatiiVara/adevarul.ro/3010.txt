O nouă companie aeriană va opera de pe al doilea aeroport al ţării. Destinaţia pentru care preţul biletelor porneşte de la 25 de euro
13 iunie 2018, 15:47
Aeroportul Internaţional din Cluj-Napoca a fost al doilea la nivel naţional, după Aeroportul Otopeni, din punct de vedere al traficului. Astfel, în 2017, aeroportul clujean a înregistrat un trafic de 2,7 milioane de pasageri. Pe locul trei la nivel naţional s-a situat Aeroportul Internaţional din Timişoara, cu un trafic de 1,6 milioane de pasageri.
Ştrandul municipal se deschide. Cât vor plăti turiştii pentru a petrec...
Reprezentanţii companiei aeriene irlandeze Ryanair au anunţat miercuri, 13 iunie, prima rută pe care urmează să o opereze din Cluj, cu un serviciu către Londra Southend care va fi operat cu o frecvenţă de trei zboruri săptămânale începând din aprilie 2019.
„Suntem încântaţi să anunţăm prima noastră rută din Cluj, un nou serviciu către Londra Southend care va debuta în aprilie 2019 şi va fi operat cu o frecvenţă de trei zboruri săptămânale, ca parte a programului nostru Vara 2019. Pentru a sărbători scoatem la vânzare locuri în promoţie de la doar 24.99€ pentru călătorii în aprilie şi care sunt disponibile pentru rezervări până la miezul nopţii, Vineri, 15 iunie”, a spus Olga Pawlonka, Sales & Marketing Manager CEE & Balkans, Ryanair.
Negocierile au durat mai mult de 10 ani
Reprezentanţii aeroportului clujean au confirmat că negocierile cu compania Ryanair au fost de lungă durată. „Salutăm decizia Ryanair de a demara zboruri de la Cluj. Astfel, vom avea o nouă companie aeriană pe Aeroportul Internaţional Cluj, începând cu sezonul de vară 2019. Managementul aeroportuar a negociat cu Ryanair vreme de mai bine de 10 ani şi speră într-o colaborare constructivă benefică dezvoltării aeroportului dar şi a întregii regiuni. Pasagerii noştri vor aprecia cu siguranţă noua rută Ryanair spre Londra Southend precum şi ofertele de călătorie ale companiei pentru această rută”, a declarat directorul aeroportului, David Ciceo.
