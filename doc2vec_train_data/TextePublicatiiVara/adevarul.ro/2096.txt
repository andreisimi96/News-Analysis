Secretarul general al NATO Jens Stoltenberg a exclus ideea aderării Qatarului la Alianţă, aşa cum a pledat ministrul Apărării acestei ţări înconjurate de apele Golfului Persic.
„NATO este o alianţă pentru America de Nord şi Europa. Acest lucru este specificat în articolul 10 al tratatului fondator“, a precizat Stoltenberg, intervievat pe marginea unor declaraţii recente ale Ministrului Apărării din Qatar.
În altă ordine de idei, şeful NATO a salutat parteneriatul cu Doha.
Ministrul Apărării din Qatar Khalid bin Mohammad Al Attiyah a declarat marţi pentru revista militară „Altalya“ că ambiţia strategică pe termen lung a ţării sale este aderarea la Alianţa Nord-Atlantică.
„Suntem un aliat principal din afara NATO. Ambiţia este de a deveni membru cu drepturi depline“, a subliniat ministrul din Qatar.
În plus, el s-a declarat pentru găzduirea unor „unităţi NATO“ sau măcar a unui „centru specializat“ în teritoriul Qatarului.
În prezent, Qatarul pune la dispoziţia Statelor Unite importanta bază militară Al Udeid.
