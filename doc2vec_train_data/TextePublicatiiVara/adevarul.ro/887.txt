3 iunie 2018, 19:11
Silvia Colfescu, directorul Editurii Vremea, şi Claudia Drăgonoiu, redactor-şef al editurii
Albumul Un petic dispărut din Bucureşti de Traian Doman a fost lansat în cadrul Salonului de carte Bookfest vineri, 1 iunie, în Pavilion B2, Scena Arena de la Romexpo.
Bookfest, la final. Controverse la standul SUA: „Un decor care celebre...
Noiembrie 2017. Standul Editurii Vremea la Târgul de carte Gaudeamus. Un domn radiind de speranţă şi emoţie pune o întrebare: „V-ar interesa să publicaţi o carte despre locuri dispărute din Bucureşti? Le-am fotografiat în vremea regimului comunist şi abia acum mi-am făcut curajul să le public.”
Aceasta este povestea unui album foto de excepţie, cea mai recentă apariţie editorială din colecţia „Planeta Bucureşti” a Editurii Vremea: Un petic dispărut din Bucureşti de Traian Doman. De meserie profesor de istorie, lui Traian Doman îi tremură vocea în vreme ce-şi aminteşte felul în care fotografia, în anii ʹ80, câteva dintre monumentele dispărute azi de pe străzile Bucureştiului: Sfânta Vineri, Cinema Tomis, Opereta de pe Splaiul Independenţei, Baia Arcului, Mănăstirea Văcăreşti şi altele.
Albumul Un petic dispărut din Bucureşti conţine şi numeroase fotografii ale unor clădiri sau cartiere bucureştene dispărute la mijlocul anilor ’80, părţi din oraşul vechi, toate familiare, dragi, mai cu seamă, căzute pradă unor planuri megalomane de reconstrucţie urbană.
Fotografiile au fost făcute într-o perioadă în care aşa ceva era strict interzis, iar Traian Doman s-a folosit de un truc pentru a înşela vigilenţa agenţilor de Securitate: „Soţia şi fiul meu veneau cu mine atunci când făceam fotografiile acestea. Îi foloseam pe post de  subiect – mă prefăceam că îi fotografiez pe ei, dar în realitate pozam clădirile.” O singură dată a tras o sperietură groaznică: a fost oprit pe stradă de agenţi de Securitate şi legitimat. Ulterior, agenţii au descins la locuinţa lui, pentru a se asigura că acela este domiciliul lui. În ciuda riscurilor acelor vremuri, Traian Doman şi soţia au avut prezenţa de spirit de a ascunde fotografiile, în loc să le distrugă.
