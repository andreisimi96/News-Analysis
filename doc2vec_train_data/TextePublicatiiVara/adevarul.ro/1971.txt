7 iunie 2018, 16:05
O campanie inedită pentru producătorii locali din România a fost lansată joi, 7 iunie, la Sibiu. Aceştia vor putea profita de avantajele internetului fără a-l folosi neapărat pentru a-i determina şi pe alţii, în special pe cei tineri, să meargă la piaţă.
Mâncarea sănătoasă nu este un moft şi tot mai mulţi români se orientează către cumpărăturile făcute direct de la producătorii locali. Cei care merg frecvent în piaţă ştiu deja cine are cele mai bune produse. Ceilalţi şi-ar dori să afle, fără să fie nevoiţi să testeze toţi vânzătorii din piaţă. Pentru aceştia a fost lansat proiectul #merglapiata. Scopul acesteia este ca pe lângă impulsionarea producătorilor de a veni doar cu alimente de calitate la piaţă, oamenii să recomande la rândul lor cele mai bune surse.
Proiectul a fost lansat în Piaţa Cibin din Sibiu de către preşedintele Asociaţiei Administratorilor de Pieţe din România, Teodor Ioan Birţ, împreună cu diverşi producători locali şi cumpărători, asistaţi de reprezentanţi ai unor bănci şi companii de asigurări care au vorbit despre avantajele cumpărăturilor făcute în astfel de locuri, cât şi despre îmbunătăţirile ce mai trebuie aduse.
„Încercăm să promovăm pieţeke din România şi producătorul român. Am pornit această campanie cu dorinţa de a folosi mediul online ca să atragem tinerii la piaţă. Să ne aducem aminte ce înseamnă tradiţia pieţei în România. Încercăm să-i aducem lângă noi, iar pentru asta încercăm să apelăm la metodele cu care ei sunt obişnuiţi. Încercăm să folosim ceea ce fac ei zi de zi” - Teodor Birţ.
Florica Popa este din Debuleni, judeţul Dolj. Femeia vinde în Piaţa din Sibiu roşii, păstăi şi castraveţi şi se arată optimistă faţă de acest proiect pentru că „nu are nimic împotriva dacă cineva o să-i fotografieze produsele ca să le posteze pe internet”, chiar dacă nu ştie prea bine cu ce „se mănâncă” Facebook-ul sau Instagram-ul. „Produsele noastre sunt gustoase, făcute cu trudă şi oricum nu se compară cu ce e venit de afară”, spune femeia. Piaţa rămâne singurul loc de promovare a produselor. „Dacă marfa e bună, cumpărătorii iau o dată şi vin mereu. O parte din ei oricum preferă să meargă la supermarket”.
O altă femeie îşi vinde producţia pe care o creşte în Izbiceni, judeţul Olt: roşii, răsaduri, ardei gras, ardei iute, castraveţi, vinete. De 45 de ani vinde la piaţă. „Toţi din comunele apropiate ne cunosc de unde suntem şi ştiu că producem legume. Lasă să ne pună şi pe internet, ca să avem mai mulţi cumpărători care mănâncă legumele şi fructele noastre româneşti”.
Magda Coman, reprezentanta companiei de asigurări Gothaer, spune că a acceptat să vină la Sibiu să promoveze acest proiect pentru că în acest judeţ lucrurile nu stau foarte bine la capitolul asigurări agricole. „Încurajăm producţia românească şi producătorii locali. La compania noastră sunt pe asigurări agricole în medie 5000 de producători locali. În judeţul Sibiu nu avem statistici. Este mai puţin asigurat din punctul acesta de vedere, de aceea am ales să participăm la acest eveniment”.
În luna aprilie conducerea SC Pieţe Sibiu SA anunţa că va implementa plata cu cardul în toate pieţele agroalimentare din oraş, începând cu acest an. Potrivit turnulsfatului.ro, proiectul este unul pilot pe plan naţional, dezvoltat în parteneriat cu furnizorul MasterCard. Teodor Birţ spunea că acest sistem ar fi trebuit testat încă din 2017, dar a fost amânat din cauza unor probleme de ordin tehnic.
