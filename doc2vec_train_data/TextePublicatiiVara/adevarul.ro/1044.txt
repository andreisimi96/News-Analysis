4 iunie 2018, 23:03
Poliţiştii prahoveni au deschis un dosar de cercetare penală şi fac cercetări pentru infracţiunea de viol, după ce o angajată a Direcţiei Generale de Asistenţă Socială şi protecţia Copilului (DGASPC) Prahova a reclamat că o femeie cu handicap internată într-un centru social a fost abuzată sexual de un bărbat care este internat în acelaşi centru.
Potrivit purtătorului de cuvânt al Poliţiei Judeţene Prahova, Raluca Brezeanu, poliţiştii au început o anchetă după ce au fost sesizaţi cu privire la faptul că într-o instituţie din oraşul Urlaţi o femeie ar fi fost violată.
Surse judiciare susţin că agresiunea sexuală a avut loc într-un centru social care adăposteşte persoane cu handicap şi care se află în subordinea DGASPC Prahova. Femeia agresată sexual are 22 de ani, iar presupusul violator are 57 de ani şi ambii sunt internaţi în centrul de integrare prin terapie ocupaţională.
Conform sursei citate, o angajată a centrului a anunţat poliţia în data de 2 iunie, susţinând că agresiunea sexuală asupra femeii internate în centrul social ar fi avut loc cu i zi înaintea reclamaţiei. Femeia care ar fi fost violată a fost dusă la Serviciul de Medicina legală, urmând ca legiştii să stabilească dacă ea a fost sau nu agresată sexual.
