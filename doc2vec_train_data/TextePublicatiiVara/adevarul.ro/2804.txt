PROIECT: Părinţii trimişi la cursuri de Educaţie parentală. FOTO: Arhivă
Ministerul Educaţiei Naţionale (MEN) propune introducerea Educaţiei  parentale în fişele de post ale cadrelor didactice, asistenţilor medicali şi  sociali, cu 2 ore pe săptămână alocate parentingului care să fie incluse  în normă. De asemenea, autoritatea are în vedere ca fiecare părinte să  participe la cursuri de Educaţie parentală, în momentul în care copilul  intră într-un nou ciclu de învăţământ.
Prevederile fac parte din proiectul de Strategie naţională de educaţie parentală 2018-2025, pus în dezbatere publică până pe 10 iulie, scrie Hotnews .
„Susţinerea formării şi dezvoltării competenţelor parentale devine una dintre misiunile pe care statul trebuie să şi le asume, dacă dorim ca educaţia copiilor şi tinerilor să devină o acţiune coerentă, eficientă şi care să ofere şanse egale tuturor”, anunţă Ministerul Educaţiei. Instituţia vorbeşte despre crearea unei noi culturi familiale, bazate pe dialog şi cunoaştere.
