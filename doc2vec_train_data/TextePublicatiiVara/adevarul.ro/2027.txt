7 iunie 2018, 21:21
Foto EPA EFE
Un incendiu de vegetaţie care a făcut ravagii în zona de excludere, în jurul centralei nucleare avariate de la Cernobîl, în nordul Ucrainei, a fost controlat joi, fără să fie detectată o creştere a radiocativităţii, au anunţat autorităţile ucrainene, relatează AFP.
„Incendiul din zona de excludere a fost stins” joi seara, a anunţat într-un comunicat Serviciul pentru Situaţii de Urgenţă.
”Nivelul radiaţiei la Kiev, la Cernobîl şi în incinta centralei nu depăşeşte norma”, a dat el asigurări.
Incendiul a izbucnit marţi, la mai puţin de zece kilometri de centrală, în iarba uscată, în zona puternic radioactivă, după care s-a extins la o pădure, cuprinzând în total 10-15 hectare, potrivit autorităţilor ucrainene.
Aproape 140 de pompieri au luptat împotriva flăcărilor, iar avioane şi un elicopter au deversat aproape 320 de tone de apă în cadrul intervenţiei, potrivit serviciului pentru situaţii de urgenţă.
Reactorul numărul patru al centralei nucleare sovietice de la Cernobîl, situată la aproximativ 100 de kilometri nord de Kiev, a explodat, în 1986, în cursul unuii test de securitate, şi a provocat cel mai grav accident nuclear din Istorie.
Elemente radioactive, proiectate în atmosferă de reactor, au contaminat, potrivit unor estimări, până la trei sferturi din Europa, dar mai ales Ucraina, Rusia şi Belarusul, pe atunci republici sovietice.
Zona din jurul centralei este nelocuită până în prezent, pe o rază de 30 de kilometri.
Alte trei reactoare de la Cernobîl au continuat să producă electricitate până la închiderea definitivă a centralei, în decembrie 2000.
