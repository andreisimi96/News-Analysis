31 mai 2018, 17:07
Preşedintele american Donald Trump i-a spus în aprilie omologului său francez Emmanuel Macron că va interzice maşinile de lux de fabricaţie germană în Statele Unite, dezvăluie săptămânalul Wirtschatswoche, preluat de Reuters.
Citând diplomaţi americani şi europeni, Wirtschatswoche scrie că Trump i-a spus lui Macron că niciun Mercedes nu va mai fi văzut pe Fifth Avenue din New York.
Constructorii germani controlează 90% din piaţa maşinilor de lux din Statele Unite.
Totodată, Germania este cel mai important exportator european de automobile către Statele Unite.
Potrivit Asociaţiei Europene a Constructorilor de Automobile (ACEA), importurile de automobile europene în Statele Unite s-au ridicat anul trecut la 6,2 miliarde de euro.
Constructorii germani au asamblat anul trecut 804.000 de automobile în Statele Unite şi au exportat încă 657.000 din Germania de către America de Nord, potrivit Asociaţiei Germane a Industriei Auto (VDA).
Donald Trump a anunţat în cursul acestei luni că i-a cerut secretarului său pentru Comerţ, Wilbur Ross, să deschidă o anchetă asupra importurilor de maşini, camioane şi piese auto, o iniţiativă care ar putea duce la impunerea de noi tarife vamale, notează Reuters.
Berlinul nu apreciază războiul deschis de Washington prin intermediul acestei anchete, invocând, ca în cazul taxelor vamale pentru importurile de aluminiu şi oţel, o chestiune de securitate naţională. 
0 (0 voturi)
