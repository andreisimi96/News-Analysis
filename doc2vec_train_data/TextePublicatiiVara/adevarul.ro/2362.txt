10 iunie 2018, 09:21
Vladimir Petruţ la emisiunea în care a criticat mitingul de la Bucureşti. FOTO: captură video
Primarul social-democrat al oraşului Cavnic, Vladimir Petruţ, care a criticat dur organizarea mitingului PSD de la Bucureşti, va fi propus pentru excluderea din partid. Preşedintele PSD Maramureş, Gabriel Zetea, a lansat atacul.
Americanii de la „The New York Times“ remarcă un fapt important adus d...
Conducerea PSD Maramureş cere excluderea primarului din Cavnic pentru îndrăzneala de a critica organizarea mitingului de la Bucureşti. 
Edilul din Cavnic a vorbit, în cadrul unei emisiuni de la un post de televiziune local, despre "penalul Dragnea" şi planul şefilor partidului de a "folosi oamenii ca pe nişte animale". „Domn’e, cum să faci tu miting în capitala ţării când tu conduci ţara. Tu ai prefecţi, tu ai primarii 80%, preşedinţii de consilii judeţene, tu ai prim ministru, tu ai Guvernul României, tu ai Camera Deputaţilor, Senatul, tu poţi legifera, să faci dezbateri publice. Sau mărg cumva să-l apere pe penalul Dragnea? Aici e problema, penalul Dragnea. Nu poţi să mergi ca să fii alături de un condamnat penal. Acest miting e pentru iubitorul poporului, condamnatul penal Liviu Dragnea“, a spus primarul Petruţ în timpul emisiunii.
Sancţionat pentru opinie separată
La scurt timp după ce poziţia lui a devenit publică, primarul a fost ameninţat cu excluderea. 
„Deoarece mi-am exprimat o opinie personală despre ceea ce se întâmplă azi în Maramureş şi în ţară, am fost sancţionat de liderul PSD Maramureş Gabriel Valer Zetea, care a remis un comunicat de presă din care reiese faptul că voi fi propus pentru excludere din Partidul Social Democrat. 
Faptul că o persoană care deţine şi calitatea de membru de partid este sancţionată de conducerea partidului pentru o opinie separată, arată clar nivelul liderilor actuali ai PSD”, a scris Vladimir Petruţ pe Facebook. 
Preşedintele PSD Maramureş: „Vladimir Petruţ nu mai este de facto membru PSD din februarie 2017”
„Primul lucru pe care îl semnalez este acela că Vladimir Petruţ nu mai este de facto membru PSD din februarie 2017, când a anunţat public că renunţă la toate funcţiile deţinute în PSD şi că nu susţine politica partidului. Din laşitate nu şi-a depus şi demisia din funcţia de primar obţinută în numele PSD, însă pentru acest lucru îl vor sancţiona căvnicarii. Mai mult, sunt de notorietate negocierile purtate în această perioadă cu PNL, ALDE, Pro România, UNPR, pentru a adera la unul dintre aceste partide şi e posibil să fie mai multe, însă, cu scuzele de rigoare, nu urmăresc activitatea tuturor. PSD va informa periodic căvnicarii despre activitatea administraţiei publice locale prin consilierii PSD locali şi vom atrage atenţia asupra nerealizărilor din aceşti ani datorate managementului de slabă calitate de la vârful Primăriei Cavnic”, a precizat Gabriel Zetea într-un comunicat de presă.
Deputat de Maramureş: „se cere exclus de mult timp din PSD”
În acelaşi comunicat de presă al PSD se arată că deputatul de Maramureş, Sorin Bota consideră că „primarul de Cavnic se cere exclus de mult timp din PSD şi nu ar fi prima excludere pentru el, acest lucru, având loc când era doar simplu membru, în anul 2009 sau în 2010, iar în fruntea organizaţiei PSD Cavnic se afla fostul primar, Alexandru Dragoş. Trebuie să luăm în calcul excluderea sa, primarii social-democraţi din Maramureş solicită acest lucru conducerii partidului încă de anul trecut”. 
