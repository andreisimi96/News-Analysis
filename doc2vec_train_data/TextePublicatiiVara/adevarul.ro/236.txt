28 mai 2018, 15:25
Velu Cornel Maftei
Un tânăr de 26 de ani din Bârlad a fost condamnat de judecătorii Tribunalului Vaslui la 2 ani şi 11 luni închisoare, fiind acuzat că şi-a transformat casa bunicilor de la ţară într-un laborator pentru prepararea drogurilor.
Condamnări pentru trafic internaţional de narcotice: cazul „lada cu po...
Velu Cornel Maftei (26 anu) a fost arestat în decembrie 2017, sub acuzaţia de trafic de droguri, după ce la locuinţa bunicilor din localitatea Horga, poliţiştii de la Crimă Organizată au descoperit 20 de kilograme de canabis. Acolo, tânărul a amenajat un solar şi un laborator interior unde cultiva canabisul. 
Maftei era cunoscut cu antecedente penale în sfera stupefiantelor, în 2010 fiind condamnat pentru consum ilicit de droguri.
În faţa anchetatorilor, tânărul a declarat că este dependent de droguri, consumând cannabis de la vârsta de 12 ani. A invocat  că nu era mulţumit de calitatea drogurilor pe care le achiziţiona de la alţii, astfel că s-a decis să-şi amenajeze propria cultură.
Plantele nu au fost lăsate să crească la întâmplare, ci într-un mediu controlat, explicând perioadele de timp în care erau expuse la lumină şi întuneric, temperaturile, în funcţie de perioada de creştere.
”Acesta a declarat că este consumator de cannabis din anii 2004 - 2006, că a cultivat plantele pentru a avea şi a nu mai fi nevoit să cumpere deoarece consuma aproximativ 14 jointuri pe zi, respectiv circa 2-4 grame cannabis. Inculpatul a mai declarat că nu a vândut cannabis, dar a mai dat unora dintre prietenii săi, însă nu a vrut să declare numele acestora”, se menţioneaza în hotărârea Tribunalului Vaslui.
În timpul audierilor, tânărul a afirmat, printre altele, că, de fapt, această cultură de cannabis a fost pentru el un test, o provocare, să vadă dacă poate să se descurce şi ulterior ar fi intenţionat să încheie contracte cu farmacii pentru a vinde uleiuri de cannabis ori ce doreau aceştia din plantă, recunoscând însă că nu avea niciun fel de autorizaţie pentru a cultiva cannabis. 
Vorbea cu divinităţile
Audiaţi în calitate de marotori, prietenii lui Maftei au povestit că în diverse împrejurări acesta un comportament ciudat, respectiv se clătina când mergea şi avea privirea tulbure, a vrut să îl bată fără niciun motiv un alt un apropiat  şi era observat vorbind singur pe drum. Un alt prieten a declarat anchetatorilor că atunci când se afla sub influenţa drogurilor, Velu Cornel Maftei ”vorbea cu divinităţile”.
Deşi în faţa procurorilor şi a judecătorilor, Velu Maftei a negat cu vegemenţă că ar fi intenţionat să comercializeze droguri, recunoscând doar că ar fi vândut unei singure persoane, după multe insistenţe, 5 grame, probele anchetatorilor l-au contrazis
Tânărul a fost interceptat în timp ce încerca să facă rost de o presă pentru haşiş, în plus martorii audiaţi au povestit cum Velu Maftei Căuta clienţi dispuşi să cumpere cantităţi mari.
Susţinerea că acesta cultiva cannabis doar pentru consumul propriu nu a fost însuşită de judecători.
”Deşi inculpatul a încercat să justifice aceste cantităţi foarte mari de cannabis prin faptul că ar fi consumat el foarte mult această parte a declaraţiei nu este credibilă. Astfel, inculpatul a declarat că ar fi fumat până la 14 jointuri pe zi, înjur de 2 - 4 grame, dar uneori consuma şi mai puţin. Dacă ar fi să se admită ipoteza acestui consum se poate constata că inculpatul consuma în medie 3 grame cannabis pe zi, deci cele aproximativ 9 kg descoperite cu ocazia percheziţiilor i-ar fi ajuns circa 300 zile. Dacă ar fi consumat doar 2 grame pe zi cele 9 kg cannabis i-ar fi ajuns 450 zile, deci mai mult de un an - dar cultura de cannabis ar fi permis inculpatului să obţină cantităţi foarte mari de cannabis în continuare, mult peste nevoile declarate de consum ale acestuia”, au explicat judecătorii în motivarea condamnării.
Ipoteza că tânărul fuma câte 14 jointuri pe zi este puţin credibilă, în opinia instanţei, care apreciază că inculpatul a încercat, de fapt, să găsească o scuză pentru cantitatea mare de droguri găsită la percheziţii. În opinia judecătorilor, dacă Maftei ar fi fumat câte 2-4 grame de cannabis zilnic, acesta nu ar mai fi avut capacitatea de a se ocupa de cultura clandestină.
În timpul anchetei, tânărul de 26 de ani a fost evaluat de reprezentanţii Centrului de prevenire, evaluare şi consiliere antidrog Vaslui, iar prin ordonanţa procurorilor DIICOT din data de 03.01.2018 s-a dispus includerea acestuia într-un program integrat de asistenţă al persoanelor consumatoare de droguri.
Cultura clandestină de cannabis, călcată de hoţi în timp ce era monitorizată
În timp desfăşurării anchetei, în timp ce poliţiştii de la Crimă Organizată şi procurorii DIICOT monitorizau activitatea lui Velu Maftei de la casa bunicilor din casul Horga, o parte din plantele de cannabis au fost sustrase de hoţi, care în timpul unei nopţi au atacat sera unde acestea era plantate.
”Urmare a vizionării imaginilor camerei de supraveghere s-a stabilit că în noaptea de 19-20.10.2017, în intervalul orar 23:46 - 23:54 se observă trei fascicole luminoase care se mişcă în diferite direcţii în perimetrul solarului, iar în dimineaţa zilei următoare în solar sunt mult mai puţine plante”, se menţionează în hotărârea instanţei. Velu Maftei a indicat posibilii hoţi, însă în urma percheziţiilor la locuinţele acestora nu au fost descoperite plantele de cannabis.
