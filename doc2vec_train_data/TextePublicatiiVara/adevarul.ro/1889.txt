VIDEO Fiica unui fost senator, bătută în plină zi în centrul Braşovului. „Trebuie să fii dereglat rău să rupi mâna unui copil“
7 iunie 2018, 12:50
Momentul în care adolescenta este agresată FOTO Facebook/ Sebastian Grapă
Fiica fostului senator de Braşov Sebastian Grapă a fost lovită de un bărbat de 58 de ani în plin centrul oraşului. Fata s-a ales cu mâna ruptă, iar Poliţia a demarat o anchetă în acest caz.
VIDEO Tânărul care s-a filmat cum bate un om al străzii a fost săltat ...
Fiica fostului senator Sebastian Grapă a fost lovită miercuri, 6 iunie, în parcul de lângă Casa Armatei în Centrul Braşovului. Tatăl tinerei a postat pe contul de Facebook imaginile în care se vede cum fata în vârstă de 18 ani este lovită, alături de următorul comentariu: „Acest cetăţean al Braşovului a decis să-mi agreseze fără nici un motiv copilul. Era într-o stare avansată de ebrietate!”.
Ulterior, Sebastian Grapă şi-a dus fiica la urgenţă şi a depus plângere la Secţia 1 Poliţie. Copila s-a ales cu mâna ruptă. Fostul senator a revenit cu o nouă postare după ce imaginile au stârnit comentarii pro şi contra. O persoană care a spus că este fiica agresorului a dat vina pe adolescentă şi a scris că agresorul ar fi încercat, prin corecţia aplicată, să răzbune o altă copilă pe care fiica lui Grapă ar fi lovit-o anterior.
„Rezultatul «corecţiei» aplicate fiicei mele de către un dement aflat în libertate. În atenţia tururor celor care-şi exprimă opiniile fără să aibă habar ce s-a întîmplat... Dacă mai au şi copii ... le doresc să nu păţească acelaşi lucru. Să rupi mâna unui copil care se bucură de viaţă trebuie să fii dereglat rău la bibilică. În privinţa a ce i-aş fi făcut eu ca tată al copilului este uşor de imaginat. Nu doar o mână, ci chiar capul i l-aş fi rupt, dar eu cred că statutul de fiinţă umană şi educaţia sunt suficiente să mă ajute să-mi reprim instinctul animalic şi să aştept ca secţia 1 poliţie Braşov să-şi facă datoria“, a mai scris Sebastia Grapă de Facebook .
Între timp Poliţia a demarat o anchetă în acest caz. „Cercetările sunt efectuate de către Secţia 1 sub aspectul săvârşirii infracţiunii de loviri sau alte violenţe, sub coordonarea Parchetului de pe lângă Judecătoria Braşov. Nu au fost dispuse deocamdată măsuri preventive“, a declarat Gabriela Dinu, purtător de cuvânt al Poliţiei Braşov.  
