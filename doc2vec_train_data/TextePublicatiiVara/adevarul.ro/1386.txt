5 iunie 2018, 16:35
Tom Cruise este primul actor care execută o cascadorie atât de periculoasă FOTO guliver/Getty Images
Tom Cruise, în vârstă de 55 de ani, a efectuat o cascadorie periculoasă pentru noul său film „Mission: Impossible-Fallout“. Starul a devenit primul actor care a sărit cu paraşuta de la 7620 de metri.
Cunoscut pentru cascadoriile periculoase pe care le execută fără ezitare de fiecare dată, Tom Cruise a făcut un salt HALO cu paraşuta în timpul filmărilor pentru „Mission: Impossible. Fallout“. 
Acest tip de salt cu paraşuta de la înălţime mare, dar cu deschidere la înălţime mică (HALO-High Altitude Low Opening) a fost destinat trupelor militare care trebuiau să penetreze în teritoriul inamic fără să fie detectate, fiind dezvoltat de către aviaţia americană în cursul anilor 1960. De aceea, are sens într-un film cu spioni, notează Cinemagia. 
Pentru secvenţa din „Mission: Impossible-Fallout“, Cruise a repetat manevra de 100 de ori. Actorul a avut nevoie de un echipament special şi de un antrenament intensiv. Pentru a se pregăti pentru cascadorie, studioul a construit chiar un tunel gigantic pentru repetiţii, scrie  The Hollywood Reporter.  Astfel, Cruise a devenit primul actor care execută o asemenea cascadorie pentru o producţie în care joacă, sărind cu paraşuta de la 7600 de metri.  
„Nu ne-am gândit la faptul că vor fi nevoie de 100 de încercări pentru ca secvenţa să fie perfectă“, povesteşte regizorul Christopher McQuarrie. „Abia aştept că oamenii să vadă această scenă“, a declarat entuziasmat Tom Cruise. 
Scena a fost filmată de un cameraman care a purtat camera montată pe cap şi care a sărit înaintea lui Cruise. De asemenea, scena a fost turnată la apus, astfel echipa a avut la dispoziţie doar o fereastră de trei minute, în fiecare zi de filmare, pentru a obţine saltul.
„Spectatorii îşi pot da seama când o secvenţă este înscenată, aşa că este important să o facem pe bune“, a adăugat coordonatorul Wade Eastwood.
Saltul HALO obişnuit are loc undeva între circa 5000 şi 12000 de metri altitudine şi necesită un echipament special şi un antrenament intensiv, tocmai pentru ca cel care sare să nu sufere de rău sau de hipoxie (n.r. scădere a cantităţii de oxigen). 
Spre deosebire de saltul obişnuit cu paraşuta, această procedură nu este destinată publicului larg: pentru o comparaţie, skydiving-ul se face pe la 4000 de metri. 
