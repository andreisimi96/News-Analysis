30 mai 2018, 15:12
Femeia a fost eliberată în mai puţin de 6 ore de la denunţul făcut în România FOTO - El Comercio
Un român este acuzat de poliţia spaniolă că şi-a sechestrat iubita mai bine de un an, în localitatea Almeria. Femeia a fost închisă în casă şi împiedicată să ia legătura cu familia din România. Tânăra era bătută, abuzată psihic şi forţată să stea închisă alături de cei doi bebeluşi ai cuplului, două fetiţe de 4 luni, respectiv 1 an şi jumătate.
Poliţia Naţională Spaniolă a reţinut în cursul zilei de marţi, 29 mai, un român din comuna bistriţeană Rebrişoara stabilit de câţiva ani buni în Spania. Acesta este acuzat de lipsire de libertate şi rele tratamente aplicate minorilor şi familiei.
Înainte ca bărbatul să fie arestat, poliţia spaniolă a eliberat o femeie de 22 de ani, tot româncă, originară din localitatea Dej, şi pe fiicele sale de patru luni, respectiv un an şi jumătate. Cele trei erau ţinute captive în casa în care locuiau cei doi, din Almeria.
Potrivit europapress.es , femeia nu a ieşit din casă în ultimul an decât însoţită, la fel şi cele două fiice ale sale. De asemenea, aceasta era constant bătută, ameninţată şi abuzată psihic şi nu avea voie să ia legătura cu familia sa din România. 
Aceasta nu avea acces la Internet şi nici măcar la un telefon prin intermediul cărora să poată cere ajutor. 
Cu mai puţin de 6 ore înainte de a fi eliberată, într-un moment de neatenţie al bărbatului, femeia a reuşit să pună mâna pe un telefon şi să-şi sune mama din România. Tânăra sechestrată i-a spus mamei sale prin ce a trecut, inclusiv că-i este pusă viaţa în pericol. Printre datele oferite, a fost şi locul unde este ţinută ostatică de aproape un an. 
Mama tinerei a mers la poliţia din Dej, unde a făcut un denunţ. Poliţiştii au luat imediat legătura cu poliţiştii spanioli, care au reuşit s-o elibereze pe femeie la mai puţin de 6 ore de la denunţul făcut de mama sa în România. 
În momentul în care a fost eliberată femeia, bărbatul care o ţinea captivă, pe ea şi pe bebeluşii săi, a fost reţinut. Femeii i s-a oferit un translator pentru a putea comunica cu poliţia şi a fost dusă într-un centru social unde va putea rămâne o perioadă de timp, alături de copilaşii săi. 
De asemenea, autorităţile române au fost şi ele informate despre cele întâmplate, bărbatul având posibilitatea să îşi execute pedeapsa şi în România. 
Cei doi aveau o relaţie de mai mulţi ani. Se pare că au plecat împreună în Spania, unde locuiau şi munceau. Bărbatul şi-ar fi schimbat comportamentul faţă de tânără în ultima perioadă, după ce a născut prima fetiţă. Cel mai probabil, bărbatul a fost determinat de gelozie să îşi terorizeze partenera de viaţă. 
Un bistriţean stabilit în Spania şi-a măcelărit fosta iubită, după care s-a spânzurat
