FOTO Se redeschide Palatul Suter, considerat cel mai luxos hotel din România. Cum va arăta
6 iunie 2018, 13:46
Palatul Suter, fostul Carol Park Hotel, care este considerat cel mai luxos hotel din România, se va redeschide în luna septembrie a acestui an, după ce a fost cumpărat de o companie românească şi renovat.
Deschiderea Palatului Suter se preconizează pentru 1 septembrie, hotelul urmând să fie clasificat la 5 stele plus, fiind singurul din ţară cu acest grad de confort. Clădirea a intrat în circuitul turistic în anul 2007, când a fost lansată pe piaţa hotelieră sub numele de Carol Park Hotel, atrăgând în anii care au urmat clienţi celebri care au ajuns în Capitală.
Clădirea a fost cumpărată în anul 2015 de către omul de afaceri timişorean Vasile Albulescu, după ce în ultimii ani hotelul nu mai funcţiona. Noul acţionar a renovat între timp hotelul, rebranduindu-l cu numele său iniţial, Palatul Suter. 
„Mi-a plăcut clădirea, mi s-a părut un activ interesant şi de aceea am cumpărat-o. Vreau să o refac şi să o pun în valoare. Noi aducem acum mobilier nou şi schimbăm tot. Ne-am propus ca atunci când vom inaugura hotelul, să arate mai bine decât atunci când a fost deschis”, declara Vasile Albulescu pentru  Profit.ro.
Palatul Suter, construit la începutul secolului al-19-lea ca reşedinţă a arhitectului elveţian Gustav Suter, apropiat al lui Carol I şi artizan al Parcului Carol, precum şi al cartierului Grammont, are 17 camere şi apartamente diferite atât ca arhitectură, dar şi ca stil.
Managementul hotelului va fi asigurat de Răzvan Pîrjol, preşedinte al Bucharest Tourism Board, absolvent şi fost director al Glion Institute of Higher Education (GIHE) din Elveţia, una din primele instituţii de învăţământ superior specializate în management hotelier la nivel mondial.
„Plecând de la idea de «small is beautiful», ne propunem ca prin deschiderea Hotelului Palatul Suter să completăm oferta de city retreat bucureştean, cu un concept de ospitalitate contemporană, grevat pe şarmul şi tradiţia «din alte timpuri» ale unei clădiri de patrimoniu. Ne dorim să fi găsit echilibrul perfect între trecut, prezent şi viitor”, a declarat Răzvan Pîrjol, preşedintele consiliului de administraţie şi directorul hotelului. 
Palatul Suter de pe dealul Filaret, din apropierea Parcului Carol I din Bucureşti, a fost construit între 1902-1906, de către arhitectul elveţian Adolf Suter. Acesta a fost chemat la Bucureşti chiar regele Carol I, care i-a încredinţat primele studii cu privire la asanarea mlaştinilor din Filaret şi transformarea locului într-un frumos parc.
“Arhitectul Suter a transformat zona respectivă, cu ajutorul unor arhitecţi de renume ai vremii, într-un parc ce avea să se numească Parcul Carol I, nume pe care îl păstrează şi astăzi. În timpul lucrărilor, Şuter se ataşează de colina cu vie de vizavi de parc, pe care o şi achiziţionează. În scurt timp îşi construieşte un mic palat pe acest teren, consdiderat cel mai înalt punct natural al Bucureştiului”, scria  “Adevărul de Seară” de Bucureşti, în 201 1. 
Stilul imobilului este un neoclasic cu influenţe brâncoveneşti. În 1940, palatul a fost cumpărat de un bancher grec care a lăsat imobilul unei amante de origine franceză. După naţionalizare, comuniştii l-au transformat în sediu de partid şi chiar centru de coordonare a operaţiunilor locale ale celor de la KGB, aflăm de pe Wikipedia.org. A mai fost apoi şi sediu pentru ICRAL. După Revoluţie, clădirea a fost revendicată şi câştigată în instanţă de un urmaş al foştilor proprietari. 
