6 iunie 2018, 21:31
Un avion cu propulsie electrică s-a prăbuşit săptămâna trecută pe un aerodrom, în apropiere de Budapesta, iar pilotul şi copilotul au murit, a anunţat miercuri grupul german Siemens, care dezvoltă motoare ale acestor avioane ale viitorului, relatează AFP.
”Confirmăm că s-a produs un accident implicând un avion (de tip) Magnus eFusion echipat cu unul dintre motoarele noastre electrice”, a declarat pentru AFP conducerea Siemens, cu sediul la Munchen.
Cauzele accidentului, care a avut loc pe 31 mai, sunt necunoscute.
Grupul german a hotărât, ca o ”măsură de precauţie, să ţină la sol întreaga flotă de Magnus eFusion” până la sfârşitul anchetei.
Aeronava care s-a prăbuşit săptămâna trecută în Ungaria era un model de mici dimensiuni, cu două locuri, care servea ca prototip.
Avionul a efectuat 240 de ore de zbor - fără incidente, potrivit DPA.
Siemens a programat la orizonul lui 2020 primul zbor-test de avioane de linie electrice, în măsură să transporte de la 20 la 120 de pasageri.
Grupul american Boeing intenţionează să comercializeze un prim avion electric hibrid de 12 locuri începând din 2022.
