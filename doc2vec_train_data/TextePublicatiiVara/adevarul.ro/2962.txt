13 iunie 2018, 14:00
Kim Jong-un şi Donald Trump au semnat o declaraţie comună la finalul summit-ului din Singapore EPA/EFE
Întâlnirea preşedintelui SUA, Donald Trump, cu liderul nord-coreean, Kim Jong-un, care a avut loc marţi la Singapore a fost catalogată drept un moment istoric, însă analiştii sunt în continuare sceptici cu privire la consecinţele summitului, mai ales în ceea ce priveşte denuclearizarea Coreei de Nord.
AT&T a obţinut în instanţă preluarea Time Warner, acord pe care admini...
Asta pentru că declaraţia comună semnată de cei doi lideri la finalul întâlnirii a fost relativ vagă . Nu a fost facută nicio referire la un calendar privind denuclearizarea şi nici nu s-a precizat că aceasta trebuie să fie „verificabilă şi ireversibilă“, aşa cum cerea Washingtonul înaintea întâlnirii.
Întrebat de jurnalişti de ce documentul semnat este lipsit de aceste importante detalii, Donald Trump a invocat lipsa de timp. „Sunt aici (pentru) o zi“, a replicat liderul Casei Albe, după cum notează Euronews.
Presa nord-coreeană vorbeşte despre o „victorie“  
În acest timp, presa nord-coreeană a tratat summit-ul ca fiind o victorie pentru liderul de la Phenian, insistând asupra concesiilor făcute de preşedintele Statelor Unite şi asupra perspectivei unei noi ere de pace şi prosperitate în Peninsula Coreeană, relevă Reuters. 
Agenţia oficială de presă KCNA a subliniat că liderul Casei Albe i-a promis lui Kim că va suspenda exerciţiile militare comune SUA-Coreea de Sud, că îi va oferi Phenianului garanţii pentru securitatea nord-coreeană şi că va ridica sancţiunile economice pe măsură ce relaţiile dintre cele două ţări se vor ameliora. 
Iar primele două puncte au fost confirmate chiar de Donald Trump în timpul conferinţei sale de presă de la Singapore. 
Cât priveşte sancţiunile, preşedintele SUA a afirmat că îşi doreşte ridicarea acestora, avertizând însă că o astfel de decizie poate fi luată numai în condiţiile în care procesul de denuclearizare a Coreei de Nord va fi considerat suficient de avansat.
Tot Trump s-a felicitat, miercuri, pentru că a împiedicat o „catastrofă nucleară“. „Lumea a făcut un mare pas care îndepărtează o potenţială catastrofă nucleară! Nu se mai lansează rachete de testare sau de cercetare nucleare!“, a scris liderul Casei Albe pe Twitter.
AIEA, pregătită de verificări
În contextul declaraţiilor făcute după summit, Agenţia Internaţională a Energiei Atomice (AIEA) s-a declarat pregătită să facă verificări. „AIEA este pregătită să efectueze orice activitate de verificare în Coreea de Nord pe care ţările vizate ar putea să o ceară“, a declarat secretarul general al AIEA, Yukiya Amano, exprimându-şi satisfacţia faţă de documentul semnat de cei doi lideri cu privire la o „denuclearizare“ a Peninsulei Coreene.
Summit-ul celor doi a fost salutat şi de Uniunea Europeană. „Obiectivul ultim, împărtăşit de comunitatea internaţională şi exprimat de Consiliul de Securitate al ONU rămâne denuclearizarea completă, verificabilă şi ireversibilă a peninsulei coreene. Declaraţia comună semnată (marţi) de către liderii Statelor Unite şi Republicii Populare Democratice Coreea (RPDC) arată clar că acest obiectiv poate fi atins“, a afirmat, într-un comunicat, şefa diplomaţiei europene Federica Mogherini, notează AFP.
Şi Kremlinul a salutat „începutul unui dialog direct“ între SUA şi Coreea de Nord. „Nu putem decât să salutăm faptul că o asemenea întrevedere a avut loc şi începutul unui dialog direct“, a declarat purtătorul de cuvânt al Kremlinului, Dmitri Peskov. „Indiferent care sunt rezultatele unor asemenea întrevederi, ele permit fără îndoială aplanarea tensiunilor în Peninsulă (...) iar aceasta nu poate suscita decât mulţumire“, a adăugat el.
La rândul său, preşedintele sud-coreean, Moon Jae-in, a salutat declaraţia din Singapore.
Însă Iranul a pus în gardă Coreea de Nord în ce priveşte acceptarea unui acord nuclear cu preşedintele american Donald Trump.
„Avem de-a face cu un om care şi-ar putea retrage semnătura înainte de a ajunge acasă“, a declarat purtătorul de cuvânt al guvernului de la Teheran, Mohammad Bagher Nobakht, citat de agenţia Fars.
