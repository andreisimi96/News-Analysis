12 iunie 2018, 15:53
Tudorel Toader  FOTO Inquam Photos / Octav Ganea / 15 feb 2018
Potrivit unui proiect de ordin pus în dezbatere publică de Ministerul Justiţiei, valoarea financiară a normelor de hrană pentru persoanele private de libertate ar urma să fie majorată cu aproape 50%.
Ce a discutat Tudorel Toader cu delegaţia Comisiei de la Veneţia
Potrivit referatului de aprobare publicat pe site-ul Ministerului Justiţiei , la întocmirea proiectului au fost avute în vedere şi modificările aduse de Legea nr. 61/2018 pentru modificarea şi completarea Ordonanţei Guvernului nr. 26/1994 privind drepturile de hrană, în timp de pace, ale personalului din sectorul de apărare naţională, ordine publică şi siguranţă naţională, prin care s-au stabilit, printre altele, plafoane calorice minime şi maxime pentru normele de hrană specifice persoanelor private de libertate.
„În vederea elaborării proiectului de ordin al ministrului Justiţiei a fost numită o comisie formată din specialişti din cadrul Administraţiei Naţionale a Penitenciarelor şi din unităţile subordonate, aceasta stabilind normele financiare de hrană pentru persoanele condamnate, prin stabilirea unor noi valori financiare a normelor de hrană acordate deţinuţilor. Astfel, de la 3,76 lei/zi/persoană fără TVA, corespunzătoare valorii actuale a normei 17, pentru această normă de hrană noua valoare fiind stabilită la 5,51 lei/zi/persoană, fără TVA", se arată în referat.
Ministerul Justiţiei a întocmit, în paralel, şi un alt proiect de ordin pentru aprobarea normelor de acordare a drepturilor de hrană pentru persoanele private de libertate din sistemul administraţiei penitenciare.
"În corelare cu acest proiect a fost elaborat si un proiect (...) în cuprinsul căruia au fost operate modificări în structura normelor de hrană, fiind introduse alimente noi (de exemplu, carnea de vită) şi mărite raţiile de biscuiţi, legume, fructe, conserve de legume, brânză telemea etc. În consecinţă, având în vedere modificările preconizate prin proiectul de ordin al ministrului Justiţiei pentru aprobarea normelor de acordare a drepturilor de hrană, a devenit necesară reglementarea noilor valori financiare, corespunzătoare modificărilor intervenite. Având în vedere aceste aspecte, cele două demersuri urmează a fi efectuate în acelaşi timp, astfel încât să se dea eficienţă aplicării practice actelor normative în materia normelor de hrană alocate persoanelor private de libertate", se mai menţionează în documentul citat.
În luna aprilie a acestui an, ministrul Justiţiei, Tudorel Toader, anunţa iniţierea unui proiect de lege prin care i-ar putea despăgubi financiar pe foştii deţinuţi care au fost închişi în condiţii necorespunzătoare. Într-o conferinţă susţinută pe 20 octombrie 2017, Tudorel Toader declara şi ce sume ar putea primi deţinuţii pentru fiecare zi petrecută după gratii, în condiţii improprii. „N-o să propunem 1 Euro sau 2 pe zi pentru c-ar însemna în realitate că nu e despăgubire, aşa (...) 5 Euro, 8 Euro putem pune şi noi, undeva... undeva în zona aceasta (...) noi de la Ministerul Justiţiei vom propune“, preciza Toader.
Sindicatele din Administratia Nationala a Penitenciarelor (ANP) estima că despăgubirea acestor deţinuti va costa statul între 370 şi 550 de milioane de euro.
În plus, în luna octombrie a anului trecut a intrat în vigoarea legea cu privire la recursul compensatoriu, potrivit căreia pentru fiecare 30 de zile executate în condiţii necorespunzătoare, fiecare deţinut va beneficia de şase zile considerate efectuate.
Conform acestei legi, condiţiile necorespunzătoare se referă la cazarea într-un spaţiu mai mic sau egal cu 4 mp/deţinut, care se calculează, excluzând suprafaţa grupurilor sanitare şi a spaţiilor de depozitare a alimentelor, prin împărţirea suprafeţei totale a camerelor de deţinere la numărul de persoane cazate în camerele respective, indiferent de dotarea spaţiului în cauză; lipsa accesului la activităţi în aer liber; lipsa accesului la lumină naturală sau aer suficient ori disponibilitatea de ventilaţie; lipsa temperaturii adecvate a camerei; lipsa posibilităţii de a folosi toaleta în privat şi de a se respecta normele sanitare de bază, precum şi cerinţele de igienă;existenţa infiltraţiilor, igrasiei şi mucegaiului în pereţii camerelor de detenţie.
