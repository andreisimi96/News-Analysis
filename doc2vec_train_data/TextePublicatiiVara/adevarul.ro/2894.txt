13 iunie 2018, 10:39
Trei persoane sunt învinuite într-un dosar de contrabandă cu mărfuri de larg consum, introduse ilegal în ţară prin perimetrul verde al frontierei. Conform materialelor anchetei, suspecţii procurau mărfurile de la piaţa „KM7” din Odessa şi cea din Cernăuţi şi le introduceau în ţară cu ajutorul unei bărci.
Igor Dodon, mesaj de felicitare pentru Klaus Iohannis: Doresc să remar...
Documentările pe acest caz au durat circa patru luni de zile, perioadă în care au fost acumulate suficiente probe privind implicarea suspecţilor în faptele incriminate.
Suspecţii au fost reţinuţi în flagrant delict în momentul transportării mărfurilor trecute peste râul Nistru, întregul traseu, de la punctele de aprovizionare şi până la cele de depozitare, fiindu-le monitorizat prin intermediul mijloacelor tehnice speciale.
Astfel, în ambuscada organizată de serviciile specializate ale Vămii în localitatea Codreni, Ocniţa, au fost reţinute trei vehicule, în care au fost descoperite loturile de mărfuri, precum şi ambarcaţiunea utilizată la transportarea acestora.  
În colete se aflau articole vestimentare şi de încălţăminte, produse de îngrijire personală şi alte bunuri, pentru care suspecţii nu deţineau niciun act de provenienţă sau posesie.
Valoarea mărfurilor ridicate de la suspecţi ajunge până la aproximativ 1 milion de lei.
Membrii grupării, inclusiv liderul acesteia, au fost reţinuţi pentru 72 de ore, iar ulterior, au fost plasaţi în arest preventiv pe un termen de 30 de zile. Dacă vor fi găsiţi vinovaţi, bărbaţii riscă închisoare pe un termen de până la 10 ani.
