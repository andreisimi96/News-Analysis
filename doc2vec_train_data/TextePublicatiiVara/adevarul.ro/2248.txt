9 iunie 2018, 11:51
Documentul de creare a Asambleei parlamentare Moldova, Georgia şi Ucraina a fost semnat sâmbătă, 9 iunie, la Kiev, de către preşedinţii parlamentelor celor trei state. Asambleea va avea un statut consultativ, iar statutul va fi aprobat într-o reuniune ulterioară, transmite IPN.
Într-un comunicat de presă al legislativului de la Chişinău se menţionează că această structură inter-parlamentară va servi drept platformă pentru promovarea intereselor cetăţenilor celor trei state, precum şi pentru cooperare şi schimb de experienţă pe domenii de interes comun.
Cei trei preşedinţi de parlament au fost unanimi în nevoia de a fi mai sonori pe plan internaţional, în special legat de poziţia faţă de provocările actuale comune de securitate, inclusiv securitatea energetică, prezenţa nesancţionată a trupelor străine pe teritoriile ocupate de Federaţia Rusă în cele trei state, dezinformarea şi ştirile false.
Luând în calcul aspiraţiile comune de aderare la Uniunea Europeană, şefii celor trei legislative s-au angajat să coopereze pentru buna implementare a reformelor şi angajamentelor asumate la obţinerea statutului de state asociate UE şi să împărtăşească bunele practici.
