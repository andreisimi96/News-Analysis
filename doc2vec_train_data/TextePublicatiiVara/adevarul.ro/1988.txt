Riscă ani grei de închisoare pentru 170 de lei. Un adolescent suspectat de tâlhărie a fost reţinut de poliţişti
7 iunie 2018, 17:46
Foto: arhivă Adevărul
Un adolescent de 17 ani este cercetat pentru tâlhărie, după ce i-a cerut unui tânăr o bancnotă de un leu, iar când acesta a scos banii pe care îi avea asupra sa, i-a smuls din mână şi s-a făcut nevăzut.
A dat buzna în casa unei bătrâne de 89 de ani şi, sub ameninţarea cuţi...
Pe 6 iunie, poliţiştii din cadrul Poliţiei municipiului Tecuci au fost sesizaţi de un tânăr de 22 ani, din comuna Ghidigeni, cu privire la faptul că ar fi fost victima unei infracţiuni de tâlhărie.
”Poliţiştii au identificat în aceeaşi zi, persoana bănuită de comiterea acestei fapte, un adolescent de 17 ani, din municipiul Tecuci, din cercetări reieşind că ar fi abordat victima, în timp ce se afla în Piaţa Centrală din localitate, şi i-ar fi cerut o bancnotă de un leu, smulgându-i acesteia din mână, suma de 170 de lei”, a declarat comisarul şef Gabriela Costin, purtătorul de cuvânt al Inspectoratului de Poliţie Judeţean Galaţi.
În cursul zilei de astăzi, adolescentul a fost depistat şi condus la sediul Poliţiei pentru audieri. Poliţiştii au deschis un dosar penal în acest caz pentru tâlhărie.
