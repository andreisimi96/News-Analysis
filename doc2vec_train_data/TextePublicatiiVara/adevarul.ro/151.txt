28 mai 2018, 08:41
Candidatul Partidului Politic Platforma Demnitate şi Adevăr la funcţia de primar al capitalei, Andrei Năstase, promite că Chişinăul va fi oraşul în care punctualitatea va deveni obişnuinţă, susţinută de o infrastructură de mobilitate adecvată – transport public rapid şi sigur, drumuri şi trotuare bune.
De asemenea, va avea parcări publice suficiente, spaţii pietonale şi piste pentru biciclişti, accesibilitate pentru persoane cu nevoi speciale, dar şi legături aeriene care să faciliteze contactul rapid şi la preţuri accesibile cu exteriorul ţării, transmite IPN.
Printre măsurile pe care Andrei Năstase promite să le aplice în primul an de mandat se numără amenajarea coridoarelor dedicate pentru transportul public, utilizarea tehnologiilor informaţionale în reglarea transportului şi fluxului de pasageri, dar şi majorarea numărului de troleibuze noi, dotate cu rampe pentru persoane cu cerinţe speciale şi aer condiţionat. În prima fază, activitatea operaţională a structurilor existente va fi supusă unui audit minuţios. În cea de a doua fază, va fi elaborat un plan de redresare, având drept obiectiv aşezarea activităţii operaţionale pe nevoile de mobilitate a cetăţenilor şi înlăturarea unităţilor de transport public uzate moral şi tehnic.
În programul electoral al candidatului PPPDA este stipulată elaborarea documentelor de proiecte şi aplicarea pentru accesarea fondurilor nerambursabile pentru procurarea de autobuze electrice. Un alt obiectiv este introducerea unui sistem de tichetare electronică integrat „e-ticket”. Municipalitatea va sprijini şi dezvoltarea de aplicaţii mobile şi web care să includă informaţii deschise privind orarul şi mersul mijloacelor de transport public.
Cât priveşte problema parcărilor, Andrei Năstase îşi asumă identificarea, delimitarea, ordonarea şi semnalizarea cuvenită a spaţiilor pentru parcare, cu protejarea spaţiilor verzi. Candidatul sugerează crearea unei întreprinderi municipale pentru administrarea parcărilor publice, dar şi introducerea graduală a taxelor pentru parcarea stradală. O altă promisiune ţine de uniformizarea trotuarelor şi a căilor de acces public, pornind de la funcţionalitatea de bază inerentă acestora. Pentru a asigura condiţii adecvate pentru pietoni, urmează să fie securizate trecerile de pietoni prin marcaj clar şi alte măsuri necesare, în special în apropierea instituţiilor de învăţământ.
Andrei Năstase mai promite că, din prima lună de mandat, va dispune dotarea tuturor instituţiilor subordonate Primăriei cu suporturi necesare parcării bicicletelor, iar ulterior vor fi implementate programe de susţinere a utilizatorilor de transport alternativ şi ecologic.
