4 iunie 2018, 19:11
Richard Grenell Foto: EPA/EFE
Germania i-a cerut, luni, explicaţii ambasadorului american la Berlin Richard Grenell, un adept al lui Donald Trump, după ce a declarat că vrea să-i ”susţină” pe conservatori în Europa, într-un interviu acordat portalului de extremă-dreapta Breitbart, relatează AFP.
Pasiunea pentru motociclete i-a adus sfârşitul: bărbat de 36 de ani di...
Berlinul a cerut ”o clarificare”, a anunţat un purtător de cuvânt al Ministerului german de Externe, adăugând că Richard Grenell, care se află în post la Berlin de mai puţin de o lună, va avea ocazia să se explice într-o întâlnire - prevăzută de mult timp - cu un secretar de stat de la minister, Andreas Michaelis, săptămâna aceasta.
Potrivit interviului acordat Breitbart, publicat duminică, diplomatul afirmă că a fost contactat de ”numeroşi conservatori din toată Europa”, care i-au spus că au sentimentul unei ”insurgenţe în curs” al acestei mişcări politice, alimentate de eşecul politicilor de stânga.
”Vreau absolut să susţin alţi conservatori peste tot în Europa, alţi conducători”, a adăugat el - o declaraţie deloc obişnuită din partea unui ambasador, care se presupune că rămâne neutru.
”Cred că alegerea lui Donald Trump le-a permis oamenilor să spună că nu pot să autorizeze clasa politică să stabilească cine va câştiga sau cine ar trebui să fie candidat înainte ca alegerea să aibă loc”, mai afirmă el.
Atacat pe Twitter, el a părut să dea parţial înapoi. El a catalogat drept ”ridicolă” ideea că el ar putea să susţină partide sau candidaţi conservatori în alegeri în Europa.
Însă ”îmi menţin declaraţiile cu privire la faptul că trăim o trezire a majorităţii tăcute, cei care resping elitele şi bula lor. (O mişcare) condusă de Trump”, a adăugat el.
Declaraţiile sale au provocat furori în Germania şi în Europa.
”Noi trebuie să apărărm Europa în faţa lui Trump, diplomatul său nu are a se amesteca în alegerile noastre sau să încerce să ne influenţeze societatea. Noi respectăm suveranitatea Statelor Unite, să facă şi ei la fel”, a denunţat Guy Verhofstadt, lideru deputaţilor liberali din Parlamentul European (PE).
”Cetăţenii europeni nu au nevoie ca un vasal al lui Trump să le spună cu cine să voteze”, a reacţionat un deputat social-democrat german, Thorsten Schäfer-Gümbel (SPD).
”Eu ştiu că sunteţi foarte nou în post, dar nu face parte din prerogativele unui ambsador să se amestece în politica ţării sale gazdă, d-le Grenell”, a subliniat secretarul general al SPD, care face parte din coaliţia guvernamentală a lui Angela Merkel, Lars Klingbeil.
Grenell, în vârstă de 51 de ani, s-a făcut deja remarcat după ce a somat - chiar în ziua în care a preluat funcţia, pe 8 mai - întreprinderi germane să-şi înceteze activităţile în Iran, după decizia Washingtonului de a denunţa acordul nuclear în dosarul iranian şi de a reintroduce sancţiunile impuse Teheranului.
De orientare homosexuală, un susţinător al căsătoriei gay, el se prezintă pe Twitter ca un ”discipol imperfect al lui Cristos”.
Un fost purtător de cuvânt al misiunii americane la ONU, în administraţia Bush, el a lucrat cu John Bolton, un reprezentant al ”liniei dure”, numit recent consilier pe probleme de securitate naţională al lui Trump.
