Nou record de trafic pe Aeroportul din Iaşi. Cu curse charter sunt disponibile în sezonul estival
9 iunie 2018, 08:59
Oficialii aerogării ieşene au anunţat că în luna mai s-a înregistrat o nouă creştere a traficului de pasageri. Aceştia au vorbit şi despre discuţiile cu operatori pentru noi destinaţii.
Una dintre cele mai active aerogări din ţară are un nou director, numi...
Aeroportul Iaşi a încheiat luna mai cu cel mai mare număr de pasageri înregistrat de la începutul acestui an, potrivit reprezentanţilor Aeroportului Iaşi. Astfel, datele oficiale arată că 95.304 persoane au tranzitat aeroportul ieşean luna trecută, avansul fiind de peste 6% faţă de perioada similară a anului trecut şi de aproximativ 45 % comparativ cu luna mai 2016, când 65.855 de persoane au optat pentru serviciile Aeroportului Iaşi.
„Creşterea traficului este vizibilă, iar cifra cu care am încheiat luna mai din acest an demonstrează că suntem pe drumul cel bun. În sezonul estival ne aşteptăm la o evoluţie spectaculoasă a numărului de pasageri, ţinând cont că partenerii noştri Wizz Air şi Ernest Airlines vor opera noi rute externe, iar în orarul de vară au fost introduse deja mai multe curse charter spre destinaţii de vacanţă în Grecia şi Turcia“, a transmis Cătălin Bulgariu, noul director al Aeroportului Iaşi .
Practic, în prezent, pe Aeroportul Iaşi operează cinci companii aeriene care deservesc rute spre următoarele destinaţii: TAROM: Londra (Luton), Tel Aviv, Bucureşti, Timişioara şi Cluj-Napoca (din 11 iunie); Blue Air: Barcelona, Paris (Beauvais), Londra (Luton), Munchen, Koln (Bonn), Roma (Fiumicino), Milano (Bergamo), Bruxelles (Bonn), Bucureşti şi Oradea (via Otopeni); Wizz Air: Londra (Luton), Roma (Ciampino), Milano (Bergamo), Veneţia (Treviso), Bologna, Catania, Larnaca, Tel Aviv, Dortmund (din 7 iulie 2018), Malmo (din 7 iulie 2018), Salonic (din 7 mai 2018), Paris-Beauvais (din 7 iulie 2018), Bruxelles-Charleroi (din 8 iulie 2018), Eindhoven (din 8 iulie 2018) şi Billund (din 9 iulie 2018); Ernest Airlines: Torino-Cuneo (din 21 iunie) şi Verona (din 23 iunie) şi Austrian Airlines: Viena.
Totodată, cursele charter de pe Aeroportul Iaşi, operabile în această vară, sunt spre Antalya, Rodos, Corfu şi Heraklion.
„În acest moment, avem o distribuţie echilibrată a destinaţiilor în toată Europa, şi pentru prima dată vom putea deservi rute ce leagă regiunea noastră de ţările nordice. Nu ne oprim aici – discuţiile pe care le-am purtat de curând cu operatori de zbor renumiţi au creat premisele pentru concretizarea unor proiecte mai îndrăzneţe, cum ar fi conectarea oraşului nostru cu hub-uri mondiale care asigură zboruri spre alte continente. Obiectivul nostru este să diversificăm portofoliul de rute, pentru a putea atrage un număr tot mai mare de clienţi din regiune, dar şi din Republica Moldova şi Ucraina”, a adăugat directorul aerogării.
