7 iunie 2018, 15:43
Emil Sirbu Dan se află în Penitenciarul Arad
Un traficant de droguri este singurul român care a fost vreodată extrădat în România din Costa Rica. Ţara central-americană în care s-a refugiat în prezent fostul ministrul Elena Udrea l-a predat într-un timp relativ scurt pe bărbatul cerut de autorităţile române.
Tudorel Toader, despre statutul de refugiat al Elenei Udrea: „Nu exist...
Emil Sîrbu Dan, singurul român care a fost extrădat din Costa Rica, se află, în prezent, încarcerat în Penitenciarul Arad, înainte de actualul loc de detenţie mai fiind închis la Rahova. Dan execută o pedeapsă de 13 ani de închisoare, primiţi printr-o decizie a Curţii de Apel Alba Iulia din 2005. Anterior, bărbatul primise aceeaşi pedeapsă de la Judecătoria şi Tribunalul din Sibiu, dosarul său fiind înregistrat pe rolul instanţelor din anul 2001.
Originar din Timişoara, bărbatul de 51 de ani era unul dintre cei mai căutaţi români din lume, fiind inclus pe o listă scurtă a Interpol, în anul 2013. El fusese dat în urmărire internaţională de către autorităţile române încă din 2006.
Căutat aproape un deceniu, Dan a fost descoperit, în 2014, în Costa Rica, după o acţiune a Interpol ce a vizat marii traficanţi de droguri ai lumii. La rândul său acuzat de trafic de cocaină pe ruta America de Sud – România, Dan a fost prins în timpul unei acţiuni numită „INFRA AMERICAS 2014”. El a fost considerat de autorităţile române ca membru al unui cartel ce se ocupa cu traficul de cocaină, faptele sale fiind plasate la finele anilor ’90.
Extrădarea traficantului de droguri a fost dispusă de Judecătoria Sibiu în data de 19 mai 2014, potrivit datelor publice de pe portalul instanţelor de judecată. În data de 28 iunie 2014, după mai puţin de 1 lună şi jumătate, timişoreanul ajungea deja în România, fiind adus, sub escortă, de autorităţile din Costa Rica.
Ce spune ministrul justiţiei 
Situaţia lui Emil Sîrbu Dan este puţin diferită de cea a fostului demnitar român, Elena Udrea. Spre deosebire de traficantul de droguri, politicianul român susţine că a obţinut în Costa Rica statutul de refugiat politic, situaţie care poate îngreuna procedura de extrădare. Tudorel Toader, ministrul Justiţiei, a declarat, referitor la situaţia Elenei Udrea, că extrădarea acestea „este posibilă” chiar şi în lipsa unui tratat bilateral pe care România să îl aibă cu statul sud-american.
„În acest moment nu avem un tratat bilateral cu Costa Rica în materie, însă cooperarea cu autorităţile din Costa Rica se poate desfăşura pe două nivele. Fie vorbim de un aspect al curtoaziei internaţionale, pe bază de reciprocitate, iar în trecut am avut un astfel de caz (n.r. cazul Emil Sîrbu Dan), şi în acest moment avem un alt caz pe rol în care autorităţile cooperează în baza acestui principiu”, a declarat Tudorel Toader. 
Elena Udrea ar putea fi extrădată în România în baza unei convenţii internaţionale pe care atât ţara noastră cât şi Costa Rica au semnat-o. Fostul ministru român a fost condamnat, acum două zile, la şase ani de închisoare în dosarul Gala Bute. Ulterior, Elena Udrea a fost înscrisă în lista persoanelor date în urmărire internaţională de către Poliţia Română.
