13 iunie 2018, 13:49
Robotul Opportunity // FOTO via NASA
Opportunity este unul dintre cei doi roboţi activi trimişi de NASA pe Marte pentru a studia ”Planeta Roşie”, compoziţia acesteia şi pentru a descoperi dovezi ale existenţei vieţii la nivel rudimentar. Alături de Curiosity, acesta explorează vecinul Pământului de aproape 15 ani şi transmite constant date înapoi la centrul de control al misiunii.
De ce urinează astronauţii pe autobuzul care îi duce spre lansare?
Chiar dacă a funcţionat fără probleme atât de mult timp, Opportunity se află într-o încurcătură în aceste zile, conform unui comuncat dat publicităţii de către Agenţia Spaţială a Statelor Unite. După ce robotul a fost pus în mod ”stand-by” de către ingineri în cursul săptămânii trecute, tocmai pentru a aştepta trecerea unei furtuni, se pare că aceasta s-a intensificat, iar Opportunity trebuie să reziste cu energia înmagazinată.
Oamenii de ştiinţă îşi pun acum problema dezactivării definitive a robotului, din cauza temperaturilor extreme la care este supus din cauza lipsei soarelui. Dacă Opportunity este expus timp de perioade îndelungate la temperaturi mai mici de 40 de grade Celsius, bateriile sale se pot deteriora şi pot ”muri” definitiv, notează Business Insider.
Durata de viaţă a robotului Opportunity este cel puţin impresionantă, acesta fiind construit să reziste 90 de zile, atât cât dura iniţial misiunea sa pe Marte. Nu numai că a depăşit termenul, însă micul robot merge fără întrerupere de nu mai puţin de 15 ani şi nu dă semne că s-ar fi deteriorat. Rămâne de văzut dacă factorii atmosferici de pe Planeta Roşie vor deveni din nou prietenoşi cu Opportunity în zilele care vor urma.
