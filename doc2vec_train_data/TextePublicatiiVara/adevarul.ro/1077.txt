5 iunie 2018, 07:55
Oradea, între cele mai bune opt oraşe Foto-Facebook visitoradea
Proiectele implementate în ultimii ani au transformat oraşul în unul inteligent, iar specialiştii de la Forbes l-au declarat unul dintre cele mai bune oraşe pentru investiţii din România. Este vorba despre Oradea.
A revenit de la 1-6, 2-6 şi a câştigat meciul în patru ore! Performeru...
Oraşul de pe Crişul Repede a ajuns pe locul 8 în topul Forbes Best Cities, fiind considerat  al doilea cel mai "inteligent oraş" (smart city) din România , datorită a 20 de proiecte, şi în Top 10 oraşe din România, în funcţie de numărul de proiecte pentru smart city în plan, în curs de implementare sau livrate. Publicaţia aminteşte şi că, după Cluj Napoca, oraşul de pe Criş este al doilea din ţară care foloseşte bugetarea participativă, în care 10 proiecte propuse de comunitate vor primi finanţare de maximum 200.000 euro.
Printre problemele semnalate se numără sistemul vechi de termoficare, salariile mici sau lipsa specialiştilor.
Potrivit specialiştilor Forbes România, în acest an administraţia orădeană se concentrează pe atragerea de investitori, dezvoltarea turismului şi absorbţia de bani europeni. În oraş sunt în curs de implementare şase proiecte pe fonduri comunitare, cu o valoare totală de aproape 206 milioane de lei.
Forbes face şi un top al afacerilor care prosperă în Oradea şi împrejurimi. Cel mai mare business din Bihor l-a avut, în 2016, anul pentru care există date complete, producătorul de calculatoare şi echipamente periferice Celestica, cu 1,14 miliarde lei (o creştere cu 30%, faţă de anul anterior). Acesta a fost urmat de distribuitorul Transilvania General Import Export, controlat de fraţii Micula, cu aproape 765,6 milioane lei (o reducere de 7%), care se află pe scădere treptată din 2010, ultimul an pe profit fiind 2008. Al treilea business din judeţ a fost producătorul de construcţii metalice şi părţi componente ale structurilor metalice Faist Mekatronic, cu 373,43 milioane lei (o creştere de 16,4%).
Se mai menţionează că, în acest an, municipalitatea orădeană va investi alte peste 70 milioane euro din bugetul local pentru proiecte precum Podul Centenarului, continuarea drumului expres, trei pasaje (peste Şoseaua de Centură, peste Şoseaua Borşului la intersecţia cu parcul industrial şi viitorul terminal intermodal, şi pe strada Universităţii), parcări în zona centrală, noi drumuri asfaltate în cartierele vechi, coridorul verde Ioşia, continuarea reabilitării faţadelor clădirilor din zona centrală, precum şi alte proiecte.
Publicaţia a făcut referire si la cei 223.000 de turişti care au vizitat oraşul anul trecut, cu 17% mai mulţi decât în 2016. Aceştia au fost atraşi de evenimentele organizate în Oradea şi de reabilitarea şi introducerea în circuitul turistic a mai multor clădiri istorice.
