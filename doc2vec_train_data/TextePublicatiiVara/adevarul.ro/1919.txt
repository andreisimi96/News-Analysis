Cum au dispărut accidentele rutiere grave din „curbele morţii“. Poliţi...
Primarul Sucevei, Ion Lungu, consideră că este foarte greu de luat o decizie în privinţa introducerii sistemului de sensuri unice pe arterele principale ale oraşului „din cauza mentalităţii majorităţii oamenilor” şi a arătat că se referă la numeroasele persoane care ar prefera să nu meargă „100 de metri în plus” cu toate că dacă ar merge cu maşinile pe străzi cu sens unic ar fi mai practic pentru traficul rutier în ansamblul său.
„E foarte greu de luat o decizie din cauza mentalităţii oamenilor. Oamenii, când le spui că trebuie să meargă 100 de metri mai mult sau un kilometru mai mult – deşi în multe oraşe a mers – vin cu <<n>> motivaţii: timpul, consumă benzină suplimentară. Trebuie să fim convinşi că acest proiect duce la fluidizarea traficului, adică va fi mai bine şi nu mai rău. Suntem încă în discuţii. Firma care face proiectul nu l-a predat definitiv, are acele planşe cu intersecţiile toate şi cu soluţiile propuse în urma sugestiilor consilierilor locali când am avut prima dezbatere de aici”, a declarat Ion Lungu.
Primăria municipiului Suceava pregăteşte o schimbare totală a traficului rutier din oraş. Astfel, pe cele mai importante bulevarde se va circula doar într-un singur sens. Consilierilor locali li s-a prezentat o schiţă generală a sensurilor unice propuse, precum şi schiţe în detaliu pentru fiecare intersecţie în parte.
Proiectul municipalităţii propune ca direcţia de mers, pe trei benzi, să fie dinspre Staţiunea de Cercetări – Spital – Primărie – Tribunal – Parcul Central – Giratoriu parcare subterană – strada Petru Rareş (Piaţa Mare) – Autogară – Modern – Catedrală – Nordic – Lidl – Omv, închizându-se bucla. Mijlocele de transport în comun vor avea o bandă specială şi va circula în sens invers.
Sensuri unice pe unele străzi au mai fost implementate în municipiu în baza unui studiu de trafic din 2009. Amenajarea sensurilor unice pe bulevardele principale din municipiu a fost anunţată de conducerea Primăriei Suceava încă din luna iunie a anului trecut, soluţia propusă fiind amenajarea unui sens unic cu direcţia de mers de la intrarea în municipiu dinspre Fălticeni spre zona centrală, cu sens unic de ieşire din municipiu în sens invers, amenajat pe bulevardul George Enescu, cele două sensuri unice fiind legate între ele prin arterele secundare cum sunt strada Scurtă sau strada Universităţii.
Alte ştiri pe această temă:
