Kim Kardashian luptă pentru a elibera o femeie din închisoare FOTO EPA
Vedeta de televiziune Kim Kardashian West s-a întâlnit miercuri, la Casa Albă, cu preşedintele Donald Trump şi alţi oficiali, între care consilierul Jared Kushner.
Kanye West şi-a declarat dragostea pentru „fratele“ Donald Trump: cum ...
Kim Kardashian şi Donald Trump au discutat despre reforma închisorilor şi graţierea unei femei.
Într-un mesaj publicat pe Twitter, preşedintele american a anunţat: „O întâlnire minunată cu Kim Kardashian azi. Am vorbit despre reforma închisorilor şi pronunţarea sentinţei.“
El a publicat şi o fotografie în care apare, în Biroul Oval, alături de starletă.
Kardashian, îmbrăcată sobru, a fost văzută părăsind Casa Albă la o oră după ce a ajuns, fiind însoţită de câteva persoane, potrivit CNN. Ea a plecat într-un Chevrolet SUV parcat în curtea Casei Albe - surprinzător nivel de accesibilitate, scriu jurnaliştii. Invitaţilor VIP la Casa Albă le este cerut, de regulă, să treacă printr-o poartă pentru a urca în maşinile lor.
Deşi nu a coborât geamul pentru a-i saluta pe reporterii adunaţi să îi surprindă plecarea, un angajat al ei a fost văzut înregistrând cu telefonul jurnaliştii.
Vizita lui Kardashian a fost iniţial raportată de Vanity Fair. Secretarul de presă al Casei Albe, Sarah Sanders, a confirmat-o câteva ore mai târziu, fără a oferi detalii.
Kim Kardashian face lobby pentru graţierea unei femei care a executat mai mult de 20 de ani de închisoare pentru o infracţiune minoră ce implică drogurile. Miercuri, ea a scris pe Twitter: „La mulţi ani, Alice Marie Johnson. Ziua asta este pentru tine.“
A revenit cu declaraţia: „Vreau să îi mulţumesc preşedintelui Trump pentru această după-amiază. Sperăm ca preşedintele să o graţieze pe doamna Alice Marie Johnson care execută o pedeapsă cu închisoarea pe viaţă pentru o primă şi minoră infracţiune.“
Reforma carcerală a fost o chestiune cheie pentru Kushner, care sprijină proiectul de lege care ajută foştii deţinuţi să se integreze în societate.
