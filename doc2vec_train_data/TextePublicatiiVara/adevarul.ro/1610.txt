6 iunie 2018, 13:57
Cazinoul din Constanţa Sursa foto Arche / Marian Sterea
Proiectul este iniţiat de Mircea Diaconu, actorul şi europarlamentarul, în Anul Centenarului şi al Patrimoniului Cultural European - 2018.
FOTO Se redeschide Palatul Suter, considerat cel mai luxos hotel din R...
Mircea Diaconu a ales ca lansarea proiectului său să aibă loc în faţa Cazinoului din Constanţa pentru a atrage atenţia asupra stării deplorabile în care se găseşte această clădire de patrimoniu, pe care îl consideră „unul dintre cele mai reprezentative simboluri pentru oraş şi pentru regiune, în general“.
„Cazinoul din Constanţa este un prim reper în această propunere de proiect naţional. Din păcate, această clădire a devenit oarecum un simbol al inabilităţii noastre de a conserva şi de a valorifica bogăţia patrimonială a civilizaţiei româneşti. Sper ca întâlnirea de la Constanţa să fie un pas important către crearea primei celule din această reţea naţională. O restaurare adecvată poate transforma Cazinoul din Constanţa într-un Centru Cultural pentru Dobrogea şi Marea Neagră, care să se transforme într-un motor de dezvoltare pentru întreaga regiune, şi să reprezinte un exemplu în organizarea altor astfel de centre culturale în România. Este vorba, dacă vreţi, despre o mişcare de renaştere culturală care să plece de la Constanţa în toată ţara”, a declarat Diaconu.
Proiectul intitulat „Reţeaua naţională de repere ale civilizaţiei spaţiului românesc“ va fi lansat la Constanţa sâmbătă, 9 iunie, la ora 17.00, pe platoul din faţa Cazinoului. Acesta presupune demararea constituirii, încă din 2018, An al Centenarului şi al Patrimoniului Cultural European, a unei reţele de centre culturale şi de cercetare, care să studieze, expună, dezbată şi promoveze repere ale civilizaţiei din spaţiul românesc, inclusiv din afara teritoriului statului.
„Oricine a vieţuit vreodată pe aceste meleaguri a adăugat ceva la ceea ce am putea numi astăzi civilizaţia spaţiului românesc. Emanciparea politico-socială a României a folosit tot un concept cultural identitar, bazat pe istorie, pe memorie colectivă, singura care poate crea identitate naţională, iar părerile despre originile şi identitatea noastră glisează între dispreţ de sine şi mândrie exagerată, lăsând un spaţiu mult prea mare populismelor, care, astăzi, coagulează energii toxice în toată Europa“, a afirmat Mircea Diaconu la finele lunii aprilie, când a prezentat public pentru prima dată ideea de constituire a acestei reţele.
„De atunci, reprezentanţi ai unor instituţii ale administraţiilor publice centrale şi locale, ai mediului academic şi universitar, organizaţii neguvernamentale la nivel naţional şi internaţional, organisme de presă şi cetăţeni interesaţi de subiect şi-au arătat sprijinul faţă de principalele idei ale platformei prezentate.
Tema organizării reţelei de centre culturale care să contribuie la consolidarea spiritului naţional şi identitar şi la renaşterea culturală a ţării a fost discutată de Mircea Diaconu în cadrul întâlnirilor cu cetăţenii pe care le-a avut în 31 de oraşe şi municipii din toate regiunile istorice, pe traseul ediţiei 2018 a Turului României, care se va încheia sâmbătă la Constanţa.
În luna martie 2018, Cazinoul a fost inclus de Europa Nostra, principala organizaţie de patrimoniu de pe continent, pe lista obiectivelor de patrimoniu selectate pentru programul „Cele mai periclitate 7 situri de patrimoniu în 2018”. Alegerea a fost făcută ţinându-se cont de valoarea patrimonială şi culturală deosebită a siturilor, de pericolul iminent în care acestea se află, dar şi de potenţialul lor de a stimula dezvoltarea socio-economică durabilă“, se ma arată în comunicatul de presă transmis de europarlamentar. 
Pe aceeaşi temă: 
