Klaus Iohannis a mai explicat încă o dată că nu există «statul paralel». Foto: Inquam
Preşedintele Klaus Iohannis a explicat marţi că „statul paralel” este invenţia social-democraţilor prin care doresc să îşi motiveze anumite demersuri împotriva justiţiei şi serviciilor. Acesta a precizat şi că în România există un singur stat, pe care îl reprezintă el însuşi.
Iohannis răspunde ameninţărilor lui Dragnea: Cum se trezeşte un politi...
Şeful statului a comentat marţi afirmaţiile liderului PSD Liviu Dragnea făcute duminică seară la Antena 3 şi în urma cărora CSM a cerut Inspecţiei Judiciare să facă verificări. Iohannis a declarat că magistraţii s-au supărat „pe bună dreptate”, pentru un politician „care mai este şi infractor” nu poate „să ameninţe procurorii şi judecătorii”, după ce a convocat şi „un miting mediocru” împotriva justiţiei.
Întrebat marţi dacă declaraţiile lui Liviu Dragnea, care spunea că „statul paralel” ar fi fost finanţat de unii parteneri externi, ar putea afecta relaţiile cu celelalte state, Iohannis a spus că această afirmaţie este „foarte proastă şi contraproductivă”, pentru că în România nu există stat paralel, fiind doar o invenţie a social-democraţilor.
„Este o declaraţie foarte proastă şi contraproductivă. În România nu există niciun stat paralel, este invenţia PSD-iştilor prin care vor îşi motiveze demersurile antijustiţie şi antiservicii. Atât de simplu este. În România e un singur stat. Şi pe acel stat îl reprezint eu. Deci povestea cu statul paralel este o invenţie, nu ştiu dacă a PSD sau a consultanţilor PSD, dar îi asigur pe români că în România nu există stat paralel şi restul sunt poveşti prin care PSD încearcă să îşi valideze anumite demersuri destul de discutabile”, a declarat Klaus Iohannis.
Şeful statului a comentat şi declaraţiile lui Liviu Dragnea despre procurori, pentru care CSM a cerut Inspecţiei Judiciare să facă verificări, spunând că „se trezeşte un politician, care mai este şi infractor” să ameninţe magistraţii la televizor, asta după ce sâmbătă seară a avut loc „un miting mediocru” împotriva justiţiei.
