8 iunie 2018, 12:26
Românii care vor să călătorească în Canada vor putea ajunge direct la destinaţie, de astăzi. Destinaţiile disponibile sunt Montreal şi Toronto, iar zborurile sunt operate de compania Air Canada, condusă de  românul Călin Rovinescu.
Românii, mai interesaţi de vacanţe în Canada în 2018: care sunt motive...
Ambasadorul Canadei la Bucureşti, Kevin Hamilton, şi ministrul Transporturilor, Lucian Şova, participă vineri la evenimentul de lansare a noilor rute Air Canada Rouge de la Toronto şi Montreal către Bucureşti. Evenimentul se desfăşoară la Salonul Oficial al Aeroportului Internaţional Henri Coandă Bucureşti. De asemenea, la eveniment vor mai fi prezenţi directorul general al Companiei Naţionale Aeroporturi Bucureşti, Dan Baciu, şi preşedintele Air Canada Rouge, Duncan Bureau, scrie Agerpres.
Primele zboruri Montreal – Bucureşti au început ieri, 7 iunie, iar cele Bucureşti – Montreal încep astăzi.
Din Montreal către Bucureşti urmează să existe 2 curse pe săptămână, în zilele de marţi şi sâmbătă. Cele din Toronto urmează să demareze în data de 9 iunie, tot cu o frecvenţă de 2 curse pe săptămână, în zilele de marţi şi vineri.
Ele vor fi însă disponibile numai pe perioada sezonului estival, urmând ca ultima cursă din 2018 spre Montreal să aibă loc în data de 5 octombrie, în timp ce cea spre Toronto va avea loc în data de 6 octombrie.
Potrivit companiei, preţurile încep de la 899 dolari (dus-întors).
Durata unui zbor Bucureşti – Toronto va fi de 10:15 ore, iar zborul Toronto – Bucureşti va avea o durată de 9:25 ore.
Cu aceste zboruri, Air Canada devine singura companie aeriană din America de Nord care zboară către România.
Operatorul aerian, cel mai mare din Canada, este condus din 2009 de românul Călin Rovinescu, emigrat în Canada la vârsta de 5 ani.
„Un zbor direct va contribui la creşterea turismului şi afacerilor dintre cele două ţări şi sunt mândru că pot contribui cu Air Canada la dezvoltarea comunităţii româneşti”, a declarat Călin Rovinescu, la finalul lunii, la o conferinţă de anunţare a acestor zboruri.
Aceste zboruri vin după ce la finalul anului trecut Canada a renunţat la obligativitatea vizei pentru cetăţenii români. Acest lucru a venit laolaltă şi cu un număr mare de solicitări de azil din partea românilor. Mai precis, scrie presa canadiană, citând oficiali din Departamentul de Imigrări, 232 de români au formulat astfel de solicitări la mai puţin de două luni de la ridicarea obligativităţii vizelor, la 1 decembrie anul trecut. Spre comparaţie, pe tot parcursul anului 2016, numai 120 de români au cerut azil în Canada.
