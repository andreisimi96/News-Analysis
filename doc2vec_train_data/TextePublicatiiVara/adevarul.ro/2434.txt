Dan Barna, preşedinte USR
Liderul USR, Dan Barna, îi transmite lui Liviu Dragnea că România „nu este o naţie de hoţi, cum aţi încercat să ne convingeţi aseară şi poate de aceea chiar şi oamenii din piaţă, pe care îi consideraţi greşit ai dumeavoastră, v-au scandat: Justiţie nu Corupţie!".
REPORTAJ. Ce nu s-a văzut la televizor de la mitingul PSD. „Să nu mai ...
"Unde a scuipat Dragnea, a câştigat Simona şi ne-a şters ruşinea!", îşi începe Dan Barna mesajul postat duminică pe Facebook şi în care comentează mitingul PSD de sâmbătă seară din Piaţa Victoriei.
El spune că a asistat la "exerciţiul de prosternare a activului naţional al PSD la picioarele lui Liviu Dragnea", tot mitingul, cu discursuri de un penibil greu de descris, fiind despre Liviu Dragnea, Tăriceanu, Olguţa Vasilescu, Viorica Dăncilă şi ceilalţi acoliţi din vârful PSD–ALDE, şi nimic pentru oamenii din piaţă veniţi mulţi de nevoie, de frica şefilor sau pentru curiozitatea unui drum la Bucureşti.
"România văzută de Dragnea este un rai infracţional de un cinism înfiorător. A vorbit despre „şantaj şi ameninţare” unor oameni dintre care mulţi au fost forţaţi să vină acolo, exact prin şantaj şi ameninţare. În încercare de a-i face pe bieţii oameni aduşi cu japca să empatizeze cu îmbogăţiţii pe bani lor de pe scena grandioasă, liderii PSD au pus semnul egalităţii între ei şi bieţii oameni aduşi la miting cu japca. Da, s-a spus că şi ei, toţi, sunt infractori, că şi ei sunt ascultaţi de organele statului şi, mai ales, că dacă se ceartă cu un vecin sau un coleg de serviciu vor fi luaţi de DNA. O manipulare odioasă! Există oare minciuni mai groteşti decât acestea prin care infractorii condamnaţi încearcă să prostească întreaga societatea că vina pentru furturile lor ne aparţine, de fapt, nouă tuturor oamenilor cinstiţi?. Domnule Dragnea, România nu este o naţie de hoţi cum aţi încercat să ne convingeţi aseară şi poate de aceea chiar şi oamenii din piaţă, pe care îi consideraţi greşit „ai dumeavoastră”, v-au scandat: Justiţie, nu Corupţie!", scrie liderul USR.
El susţine că a primit multe mesaje - unele de revoltă, unele de deznădejde, unele de ruşine că suntem români - şi le-a răspuns tuturor că nu trebuie să disperăm şi nu trebuie să ne oprim pentru că, aşa cum după mineriade, când totul părea definitiv pierdut, naţiunea a reuşit să se ridice, tot aşa va reuşi şi după pârjolul guvernărilor Dragnea.
"Să ne amintim de mândria, solidaritatea şi încrederea pe care le-am simţit la protestele de la OG13. Şi mai ales să ne amintim că NU suntem o minoritate, aşa cum ne etichetează, pervers, liderii PSD. Dacă ne implicăm şi ne mobilizăm, suntem majoritatea care împinge România înainte spre modernitate şi prosperitate. Trebuie doar să ne implicăm pe bune", spune Barna, care le transmite celor care l-au întrebat ce mai e de făcut să se implice în politică şi să se înscrie în USR, "pentru că lupta cu fiara PSD este politică.
De asemenea, Barna lansează un apel pentru semnarea iniţiativei USR "Fără penali", pentru care sunt necesare 500 000 de semnături!
"Şi, mai ales, să nu uităm să mergem la vot! Mai avem mai puţin de un an până la primele alegeri când putem să dăm PSD o lecţie, să le arătăm că oamenii cinstiţi nu-I cred şi nu-I vor. Pentru chestiunea cu ruşinea şi mândria de a fi român, ieri Simona ne-a spălat cinstea obrazului şi îi mulţumesc. Există deci speranţă, dar chiar trebuie să ne muiem singuri posmagii", adaugă Dan Barna.
