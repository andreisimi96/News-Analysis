Demolări pe ruinele combinatului siderurgic. FOTO: Daniel Guţă. ADEVĂRUL.
La opt ani de la moartea cumplită a unui excavatorist pe ruinele platformei industriale din Hunedoara, instanţa l-a condamnat pe omul de afaceri Gheorghe Rusu, inculpat şi în dosarul „Berbeceanu” şi pe un al şef al muncitorului, pentru ucidere din culpă. Ancheta a scos la iveală modul în care s-a lucrat la demolarea fostelor uzine din Hunedoara.
Nori de praf peste municipiu. Cum este explicată poluarea reclamată de...
Judecătoria Hunedoara i-a condamnat pe Bernhardt Gillig şi pe Gheorghe Rusu, reprezentanţi ai unor societăţi care au efectuat lucrări de demolare pe platforma industrială a municipiului Hunedoara, pentru ucidere din culpă.
Sentinţa a fost pronunţată la aproape opt ani de la tragicul accident suferit de George Şerbănescu (49 de ani), un muncitor adus din Turnu Măgurele pentru a demola clădirea CT2 din fostul combinat. Bernhardt Gillig a primit trei ani de închisoare, iar Gheorghe Rusu a fost condamnat la doi ani şi şase luni de închisoare, cei doi urmând să achite şi peste 70.000 de euro familiei victimei. Sentinţa pronunţată de Judecătoria Hunedoara nu este însă definitivă. Gheorghe Rusu a mai fost condamnat în dosarul „Berbeceanu”, la trei ani şi şase luni de închisoare, pentru evaziune fiscală, sentinţa nefiind nici în aces dosar definitivă.
Ancheta efectuată de procurori în dosarul morţii muncitorului George Şerbănescu dezvăluie modul în care au fost demolate unele dintre marile construcţii industriale ale Hunedoarei.
O companie cu sediul în Germania (Avi Abbruch & Verwertung Internaţional GmbH), reprezentată de Bernhardt Gillig, se ocupa în 2010 de demolarea clădirilor de pe platforma industrială. Societatea care deţinea mai multe utilaje, folosea însă şi salariaţi nu aveau încheiate contracte individuale de muncă, ci semnau convenţii civile de colaborare, care nu erau înregistrate la Inspectoratul Teritorial de Muncă. Unul dintre aceştia a fost George Şerbănescu, concediat după ce şi-a cerut drepturile, şi chemat la muncă din nou de Bernhardt Gillig, pentru a se ocupa de demolarea clădirilor şi instalaţiilor aferente Centralei Termoelectrice nr. 2 (CET2) şi  Centralei Termoelectrice nr. 3 (CET3), care trebuia realizată până în 31 ianuarie 2011. Firma care a contractat lucrările de demolare era condusă de George Rusu şi lucra în antrepriză cu societatea reprezentată de Bernhardt Gillig.
Centrala imensă demolată „la negru”
Clădirea CT2 a avut o suprafaţă construită de 3.694 mp fiind alcătuită din două hale alăturate, una etajată şi una cu un singur nivel, având o înălţime de aproximativ 30 metri şi fiind construită din beton armat. La data producerii accidentului, o parte din clădire era demolată, iar lucrările demarate vizau ecologizarea respectivei zone. „Fiind presat de termenul de finalizare a activităţilor de demolare şi întrucât cele două excavatoare echipate cu sistem hidraulic suplimentar pentru picon s-au defectat, Gheorghe Rusu a apelat la Gillig Bernhardt Raimar.  Aceştia au convenit subcontractarea lucrării, Gillig Bernhardt Raimar obligându-se să execute operaţiunea de demolare cu  utilajele societăţii Avi Abbruch & Verwertung Internaţional GmbH care îşi desfăşurau activitatea pe platforma Eco Sid, după terminarea orelor de program. Totodată, Gillig Bernhardt Raimar urma să asigure şi deserventul utilajului”, se arată în dosar. Urmarea a înţelegerii celor doi, George Şerbănescu a fost chemat în 9 decembrie de la Turnu Măgurele, i s-a dat un excavator şi a fost lăsat se se ocupe de demolarea imensei clădiri. Chiar în ziua în care a ajuns în Hunedoara, a lucrat de la 19 seara până a doua zi dimineaţa, în jurul orei 3, la lumina farurilor.
„În data de 12.12.2010, în jurul orelor 15,00,  şi-a făcut din nou apariţia, de această dată pe excavatorul hidraulic pe şenile cu picon marca Komatsu, de culoare galbenă şi s-a apucat să demoleze partea din clădirea CT2 situată înspre poarta de acces nr. 1 a Combiinatului Hunedoara, bătând cu piconul în partea de jos a pilonilor de susţinere ai clădirii. În jurul orelor 17,00 inculpatul Gillig Bernhardt Raimar a revenit cu un jeep de culoare albastră şi a îndreptat proiectorul de la maşină spre clădire pentru a mări vizibilitatea.  Victima i-a comunicat inculpatului faptul că respectiva clădire nu avea structura de rezistenţă pe care o preconizase, astfel că lucrarea urma să se prelungească. Întrucât clădirea nu a cedat, cei doi s-au hotărât să înceteze lucrul, în speranţa că, în cursul nopţi, imobilul se va prăbuşi. În timp ce victima intenţiona să se retragă de la colţul clădirii s-au prăbuşit peste excavator mai multe bucăţi de grinzi şi plăci de acoperiş, strivind cabina şi accidentând mortal victima”, se arată în dosar.
Gheorghe Rusu avea obligaţia de a instrui victima şi de a-i prezenta proiectul de demolare, iar Bernhardt Gillig de a-l îndruma. „Instanţa reţine că aducerea victimei fără întocmirea formalităţilor de angajare, la o clădire cu risc ridicat, însărcinarea acesteia cu efectuarea unei lucrări  complexe,  în condiţii improprii, respectiv pe timp de noapte, la lumina farurilor unui vehicul, fără prezentarea în detaliu a structuri de rezistenţă şi a instrucţiunilor privind demolarea şi fără ca ArcelorMittal să-şi fi dat acordul cu privire la subcontractarea lucrării, au constituit acţiuni conjugate ale celor doi inculpaţi care astfel şi-au asumat riscul unui accident la Centrala CT 2”, se mai arată în dosar.
Şi muncitorului decedat i-a fost găsit-o o vină: de a accepta să lucreze „la negru” în condiţiile care i-au fost, în cele din urmă, fatale.
Vă recomandăm să citiţi şi:
