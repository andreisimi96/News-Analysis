Jean-Claude Juncker a revenit marţi cu o nouă rundă de scuze în faţa italienilor, după ce anterior le-a transmis că trebuie să muncească mai mult şi să fie mai puţin corupţi. Prezent la Brussels Economic Forum, preşedintele Comisiei Europene a spus că „Italia merită respect şi încredere”.
Juncker şi-a cerut scuze pentru că a zis că italienii trebuie să munce...
„Locul Italiei este în inima Europei şi acest lucru reflectă câte a făcut această ţară pentru a construi o Europă unită. Italia merită şi azi, precum merita şi ieri, respect şi încredere”, a fost mesajul transmis de Jean-Claude Juncker în deschiderea ediţiei din acest an a Forumului Economic de la Bruxelles.
Apelul lui vine să completeze un alt rând de scuze pe care le-a cerut, prin purtătoarea sa de cuvânt, către Italia, după ce a spus, pe 31 mai, că italienii trebuie să muncească mai mult, să nu mai fie atât de corupţi şi să nu mai aştepte ca UE să le salveze regiunile sărace.
Sâmbătă, purtătoarea de cuvânt a lui Jean-Claude Juncker a declarat că acesta „regretă profund” că remarcile sale referitoare la problemele Italiei au fost privite ca înjositoare pentru ţară. Mina Andreeva a declarat că vorbele preşedintelui Comisiei Europene nu au fost interpretate în context, pentru că „preşedintele Juncker iubeşte Italia”, conform The Telegraph.
Sâmbătă, într-un interviu acordat unor publicaţii germane, Juncker a îndemnat la ”respectarea Italiei” şi a Guvernului său de alianţă între antisistem şi extrema dreaptă şi ”să nu se facă morală” Romei, conform AFP.
La câteva zile după ce preşedintele italian Sergio Mattarella a apărat locul Italiei în zona euro în faţa liderilor populişti ai ţării, preşedintele Comisiei Europene a spus că este „îndrăgostit” de „frumoasa Italie”, dar nu poate accepta ca UE să fie învinovăţită pentru toate problemele pe care peninsula le are.
„Italienii trebuie să aibă grijă de zonele sărace ale ţării. Asta înseamnă mai multă muncă, seriozitate şi mai puţină corupţie” a spus Juncker. „Îi vom ajuta, aşa cum am făcut-o mereu. Dar nu aruncaţi responsabilitatea pe Uniunea Europeană. O ţară e o ţară, o naţiune e o naţiune. Ţările întâi, după aceea Europa”, a completat el.
