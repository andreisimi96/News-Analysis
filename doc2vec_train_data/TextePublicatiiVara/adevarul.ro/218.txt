28 mai 2018, 14:33
Mihai Fifor a plecat în vizită în Franţa  FOTO Eduard Enea
Ministrul Apărării Naţionale, Mihai Fifor, va efectua începând de luni o vizită oficială în Republica Franceză, la invitaţia omologului său, Florence Parly, pe agenda discuţiilor dintre cei doi oficiali aflându-se aspecte privind situaţia de securitate din regiunea Mării Negre şi perspectivele de dezvoltare a relaţiilor bilaterale în domeniul apărării, inclusiv pe palierul tehnico-militar.
Adevărul Live, ora 13.00: Credibilitatea internaţională a României, în...
De asemenea, potrivit sursei citate, va fi abordată aprofundarea colaborării între statele europene pe linia apărării, arată MApN într-un comunicat. 
''Agenda de discuţii va face referire la demersurile aliate în vederea asigurării stabilităţii şi securităţii în regiunea Mării Negre şi menţinerea acestui subiect pe agenda viitorului Summit NATO din luna iulie, cu evidenţierea importanţei continuării prezenţei militare franceze la exerciţii aliate desfăşurate pe teritoriul naţional. În cadrul vizitei ministrului apărării este inclusă şi o întrevedere cu consilierul diplomatic al preşedintelui Emmanuel Macron, Philippe Etienne, fost ambasador al Republicii Franceze în România. De asemenea, sunt incluse şi vizite la companiile MBDA şi Airbus Helicopter'', precizează MApN.
În acest context, reamintim că, în prezent, mai este în curs de realizare un program în urma căruia Fortele Aeriene vor fi dotate cu elicoptere de către  americanii de la Bell Hellicopters. Este vorba de  celebrul aparat  de atac AH-1Z Viper.
Concret, IAR şi Bell Helicopter lucrează la un studiu economic privind mutarea la Ghimbav a unei linii de producţie pentru elicopterele americane de atac AH-1Z Viper destinate Forţelor Aeriene Române (FAR). Specialiştii amercani vor să vadă care sunt condiţiile din spaţiile de producţie ale companiei româneşti şi care ar fi condiţiile în care se poate face transferul de tehnologie pentru realizarea elicopterului american la Ghimbav.
Directorul general al IAR Ghimbav, Neculai Banea, a declarat cu ceva timp în urmă pentru "Adevărul" că prima întâlnire cu americanii a avut loc la începutul anului când specialiştii de la Bell au venit într-o primă vizită în România. „Ne-au înmânat un chestionar şi urmează să mai vină. Probabil o să mergem noi la ei. Ei vor să vadă cât din producţia elicopterului AH-1Z Viper poată fi transferată şi integrată”, a explicat Banea prentru “Adevărul”.
Planurile de producţie depind de mărimea comenzii
Directorul general al IAR spune însă că procentul de integrare a producţiei în facilităţile din România este influenţat şi de mărimea comenzii finale făcută de Guvernul României. „Dacă Forţele Aeriene Române vor comanda 24 de unităţi, cum se ştie acum, va fi un grad de integrare în România, chiar şi în industria orizontală, iar dacă se vor comanda 48 de bucăţi, cum ar fi o altă variantă, procentul de piese şi subansamble fabricate în România va fi mult mai mare. Evident, noi ne dorim să integrăm cât mai mult”, arată Neculai Banea. Oricum, contractul este de tip Guvern-Guvern, asemănător cu cel pentru sistemele de rachetă Patriot şi, conform legii, după ce contractul va fi finalizat şi elicopterele livrate, mentenanţa şi reparaţiile se vor face în România, a mai declarat Neculai Banea.
Nu influenţează contractul cu Airbus
„Aceste contacte cu partea americană nu influenţează contractul general cu Airbus pentru elicoptere multirol H215, varianta 215M (militară)”, a conchis directorul general IAR.
Şi Mihai Fifor, ministrul Apărării Naţionale, a declarat, anul trecut, că cele două programe de dotare a armatei cu cele două tipuri de elicoptere pot coexista. „Foarte importantă este cooperarea pe care o avem cu IAR Ghimbav, respectiv Airbus, pentru achiziţionarea de elicoptere de clasă medie (…). Pe de altă parte, s-au semnat primele documente cu o companie renumită tot în domeniul producţiei de elicoptere, mă refer la Bell Helicopters (…). Este, practic, pentru prima dată când această companie ar urma să producă elicoptere în afara Statelor Unite şi dânşii doresc să aducă în România o linie de producţie”, a declarat el.
În dotarea US Marines Corps
AH-1Z Viper este unul dintre cele mai performante elicoptere de atac, aflat doar în dotarea infanteriei marine a Statelor Unite ale Americii, celebra US Marines Corps.Elicopterul este unul bimotor şi este o variantă modernizată a elicopterului Bell AH-1 SuperCobra dezvoltat în colaborare cu United States Marine Corps. Preţul unei unităţi este între 27 şi 31 de milioane de dolari, în funcţie de variantă. În timp, pe lângă FAR, forţele aeriene ale mai multor ţări şi-au anunţat disponibilitatea de a achiziţiona acest tip de elicopter. Este vorba de Australia, Polonia, Thailanda sau Maroc.
