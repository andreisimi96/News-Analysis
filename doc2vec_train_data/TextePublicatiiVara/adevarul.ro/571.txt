România, condamnată la CEDO în cazul închisorilor secrete ale CIA. Trebuie să plătim daune unui presupus terorist ce ar fi fost torturat la noi în ţară
31 mai 2018, 11:46
România a fost condamnată după ce a cost dată în judecată de Al Nashiri
România a fost condamnată joi de Curtea Europeană pentru Drepturile Omului în dosarul închisorilor secrete ale CIA. Concret, trebuie să plătim daune în valoare de 100.000 de euro către un presupus terorist, membru al-Qaeda, care pretinde că ar fi fost torturat într-o închisoare secretă pe care CIA a avut-o în România.
Bărbatul care a obţinut condamnarea României la CEDO după ce societate...
În cazul României, CEDO a constatat că a găzduit un centru secret de detenţie CIA din septembrie 2003 până în noiembrie 2005, în timp ce Lituania a procedat astfel în perioada februarie 2005 - martie 2006. Într-un comunicat Curtea arată că Abu Zubaydah şi Al Nashiri - cei care au depus plângeri la CEDO - au fost ţinuţi în aceste instituţii, iar autorităţile din cele două ţări au fost conştiente de faptul că CIA  i-ar fi supus la tratamente contrare convenţiilor internaţionale. 
Mai mult, constată CEDO, România şi Lituania au permis transferarea celor doi în alte locuri de detenţie ale CIA, expunându-le astfel la alte maltratări.
Practic în dosarul 33234/12,  în care s-a judecat plângerea lui Al Nashiri împotriva României, caz care a ajuns pe masa judecătorilor în anul 2016, Curtea Europeană a Drepturilor Omului a hotărât, în unanimitate, că au existat încălcări ale articolului 3 (interzicerea torturii) din Convenţia Europeană a Drepturilor Omului.
În plus judecătorii au decis că România se face vinovată şi de încălcări ale articolului 5 (dreptul la libertate şi securitate) şi articolul 8 (dreptul la respectarea vieţii private).
Cazul a fost finalizat fără ca judecătorii să fi putut lua contact cu Al Nashiri deoarece acesta este încă deţinut de autorităţile americane, arată CEDO.
Ştire în curs de actualizare
