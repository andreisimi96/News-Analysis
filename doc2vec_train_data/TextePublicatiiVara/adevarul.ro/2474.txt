Lucian Răduţ a câştigat  a treia etapă a Campionatului Naţional de Viteză în Coastă
11 iunie 2018, 07:42
Lucian Răduţ a câştigat Trofeul Total. FOTORally Cow
Lucian Răduţ de la Mitsubishi Lancer Evolution a profitat cel mai bine de condiţiile de aderenţă scăzută, parcurgând traseul în 2 minute şi 40,597 secunde.
Campionul de raliuri Vali Porcişteanu, furat într-o benzinărie din Pit...
A treia etapă a Campionatului Naţional de Viteză în Coastă Dunlop 2018 a dat al treilea învingător diferit. După ce Simone Tempestini şi Andrei Dumitrescu au câştigat în primele două runde, victoria Trofeului TOTAL i-a revenit lui Lucian Răduţ. Ploaia i-a încurcat pe mulţi dintre concurenţi.
Pilotând o maşină cu tracţiune intergrală de grupa H, Lucian Răduţ a obţinut un timp mult mai bun decât urmăritorii săi. El a parcurs traseul în 2 minute şi 40,597 secunde. Având în vedere că Dumitrescu a încheiat doar cu al 16-lea rezultat, Răduţ este şi nou lider al clasamentului general CNVC. 
„În manşa de concurs am mers strict la rezultat. Mie îmi place foarte mult în condiţii de aderenţă scăzută şi îmi place foarte mult Poiana. Chiar dacă ploaia nu este bună pentru spectatori şi pentru spectacol în general, sunt de părere că un pilot trebuie să ştie să meargă în toate condiţiile. Iar ploaia mai omogenizează puterile şi maşinile. În rest, campionatul este încă la început." a declarat Lucian Răduţ.        
Competiţia nu a fost lipsită de incidente. În condiţii de ploaie, un concurent a părăsit traseul, lovind o maşină parcată pe un drum ce se intersectează cu Calea Poienii. Atât pilotul cât şi două femei aflate în maşina de pe margine au suferit contuzii, fiind preluaţi de ambulanţă şi duşi la spital pentru investigaţii. Din fericire rănile nu au fost grave. 
Următoarea etapă a Campionatului Naţional de Viteză în Coastă Dunlop se va desfăşura la Reşiţa, în perioada 30 iunie - 1 iulie 2018.
