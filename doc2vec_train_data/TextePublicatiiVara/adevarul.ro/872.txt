3 iunie 2018, 17:09
Cooperarea dintre Rusia şi Bulgaria se va îmbunătăţi în special în sectorul energetic, a hotărât preşedintelui rus Vladimir Putin, după discuţiile purtate cu premierul bulgar Boiko Borisov.
Dezvoltarea cooperării dintre Rusia şi Bulgaria în sectorul energetic va aduce o contribuţie mai mare la asigurarea securităţii energetice europene, a declarat preşedintele rus Vladimir Putin, după discuţiile purtate cu premierul bulgar Boiko Borisov.
"Rusia este un furnizor fiabil de resurse energetice în Bulgaria, îndeplinind în special nevoile bulgare de gaze naturale… Există oportunităţi de a dezvolta cooperarea în acest domeniu important, contribuind astfel şi mai mult la securitatea energetică europeană", a spus Putin, la conferinţa de presă comună.
Totuşi vizita de lucru a premierului bulgar Boiko Borisov la Moscova a fost scurtată cu o zi. Unii analişti au văzut în scurtarea vizitei un semn că Putin a respins principalele proiecte energetice promovate de premierul bulgar.
În primul rând, este vorbă de realizarea sub o nouă denumire şi cu o capacitate de patru ori mai mică decât cea prevăzută iniţial a gazoductului subacvatic de tranzit „South Stream”. Borisov a recunoscut o parte din vină pentru retragerea într-un mod unilateral a Bulgariei din proiect şi chiar i-a spus lui Putin: „Cel mare trebuie să ierte”. 
Putin însă a răspuns că abordarea problemelor de pe poziţia mic şi mare nu este bună, pentru că de la cel mare, de regulă, se aşteaptă să plătească nota de plată. Preşedintele a anunţat că Rusia a pierdut de pe urmă renunţării la „South Stream” 800 de milioane de euro. Un nou gazoduct subacvatic este imposibil de realizat şi Bulgaria trebuie să se mulţumească cu gazele din Turcia. Va fi nevoie însă de un nou gazoduct cu o lungime de 105 de kilometri pe teritoriul turcesc, notează europa liberă.
Putin a respins într-un mod şi mai categoric cererea lui Borisov ca 15 miliarde de metri cubi din gazele tranzitate prin „Turk Stream” să fie aduse la viitorul nod regional de distribuire a gazelor de la Varna. El a avertizat că Bulgaria va putea fi numai ţară de tranzit în direcţia Serbiei şi Ungariei. În aceste condiţii, realizarea nodului regional la care urmau să fie aduse gaze din Rusia, Azerbaidjan şi România rămâne incertă.
Nu a fost semnat niciun document despre realizarea proiectului nuclear „Belene”. Bulgaria a fost condamnată să plătească cele două reactoare produse în Rusia, dar nu este dispusă să realizeze singură centrala atomoelectrică pe malul Dunării. Putin a dat asigurări că Rusia va participa, dar nu va investi în acest proiect. Neoficial, se afirmă că există trei candidaţi de a finanţa proiectul. Este menţionată Corporaţia nucleară chineză de stat.
Purtătorul de cuvânt al lui Putin, Dmitri Peskov a avertizat că este nevoie de tratative la nivel de experţi până la semnarea unor acorduri în sectorul gazelor şi în energetica nucleară. Rusia va cere garanţii ferme din partea Sofiei. Colaborarea în energetica rămâne deci în domeniul bunelor intenţii.
