Mai mult, el a comis fals în acte publice, declarând, sub propria semnătură, că întruneşte punctajul minimal cerut de standardele obligatorii ale Consiliului Naţional pentru Atestarea Titlurilor, Diplomelor şi Certificatelor Universitare (CNATDCU), scrie jurnalista Emilia Şercan.
Potrivit articolului publicat de pressone.ro , preşedintele comisiei de concurs a fost Gabriel Liviu Ispas, la acea vreme secretar de stat în Ministerul Educaţiei, responsabil cu Direcţia juridică a ministerului şi decan al Facultăţii de Drept de la Universitatea privată "Titu Maiorescu". Din comisia de susţinere a examenului a făcut parte şi actualul ministru al Justiţiei, Tudorel Toader, care fusese şi coordonatorul tezei de doctorat a lui Codruţ Olaru.
La data de 28 noiembrie 2016, Universitatea privată "Titu Maiorescu" anunţa în Monitorul Oficial scoaterea la concurs a postului de conferenţiar poziţia 10 (master) în Departamentul de Drept Public al Facultăţii de Drept. Cei interesaţi de acest post didactic au putut să îşi depună dosarul de concurs timp de şase săptămâni (până în 11 ianuarie 2017), iar singura persoană care s-a înscris a fost Codruţ Olaru. Materiile incluse în planul de învăţământ pentru postul de conferenţiar 10 (master) au fost Criminalitate organizată şi corupţie; Drept penal special aprofundat; Combaterea infracţiunilor de crimă organizată şi corupţie, iar concursul a avut loc în data de 1 februarie 2017.
Preşedintele comisiei de concurs care l-a validat pe Olaru a fost Gabriel Liviu Ispas, la acea vreme secretar de stat în Ministerul Educaţiei, iar din comisia de concurs au mai făcut parte Tudorel Toader, care fusese conducătorul de doctorat al lui Olaru, profesorul Constantin Sima (Universitatea "Titu Maiorescu"), profesorul Valerian Cioclei (Universitatea din Bucureşti) şi profesorul Tudor Amza (Universitatea Hyperion). La momentul concursului, Tudorel Toader era rectorul Universităţii "Alexandru Ioan Cuza" din Iaşi. Trei săptămâni mai târziu, a fost numit ministru al Justiţiei, după demisia lui Florin Iordache, generată de scandalul "Ordonanţa 13".
Pentru a deveni conferenţiar universitar, Codruţ Olaru trebuia să îndeplinească două obligaţii majore: să completeze dosarul de concurs, prin care să demonstreze că îndeplineşte criteriile didactice şi ştiinţifice cerute de lege şi să susţină o prelegere publică.
Dosarul de concurs trebuia completat în acord cu Standardele minimale necesare şi obligatorii pentru conferirea titlurilor didactice în domeniul Ştiinţe juridice (Comisia 24) , stabilite prin Ordinul de Ministru nr. 6560/2012. Dacă un candidat nu îndeplineşte cerinţele minimale necesare şi obligatorii, este declarat respins înainte de prelegerea publică.
În februarie 2017, punctajul minim total pentru postul de conferenţiar în domeniul Ştiinţe juridice era de 60 de puncte. Cele mai importante documente din dosarul unui candidat sunt CV-ul şi Fişa de verificare a îndeplinirii standardelor pentru obţinerea unui grad didactic.
"După ce am analizat şi comparat CV-ul, fişa de verificare şi lista de lucrări ale lui Codruţ Olaru, am descoperit că el nu îndeplineşte punctajul minim şi necesar, nici unele criteriile obligatorii cerute de standarde − condiţii cumulative ca un candidat să fie declarat admis", arată sursa citată.
Procurorul Codruţ Olaru a declarat, sub semnătură proprie, că însumează un punctaj de 90,8. În realitate, punctajul său era de 32,8, adică jumătate din punctajul minim necesar.
Procurorul Codruţ Olaru nu a dorit să comenteze modul în care s-a derulat concursul pentru postul de conferenţiar pe care îl deţine. "Oricum, ce spun eu nu contează. Scrieţi ce vreţi să scrieţi, nu are rost să discutăm. Fiecare le ştie pe ale lui. Dumneavoastră făceţi-vă treaba. O zi bună!", a spus Olaru pentru PressOne.
Decanul Facultăţii de Drept de la Universitatea "Titu Maiorescu", Gabriel Ispas, susţine că nu a avut nicio atribuţie în organizarea concursului şi că rolul său a fost unul strict administrativ. "Dosarul de concurs se verifică prima dată de serviciul Resurse Umane, după aceea se verifică de prorectorul de specialitate şi apoi se înaintează comisiei de concurs", susţine Ispas. El a precizat că nu îşi aminteşte să fi fost vreo problemă cu dosarul lui Olaru şi că atribuţiile de verificare nu îi aparţin.
Vicepreşedintele Consiliului Superior al Magistraturii (CSM) Codruţ Olaru şi-a plagiat întreaga teză de doctorat intitulată "Particularităţile criminalităţii organizate în România”, coordonată de ministrul Justiţiei Tudorel Toader, scria în ianuarie PressOne. Teza de doctorat a vicepreşedintelui CSM, susţinută în 2013 la Universitatea "Alexandru Ioan Cuza” din Iaşi, are 250 de pagini, toate copiate din diverşi autori români, dar şi din surse online.
Codruţ Olaru susţinea, însă, că lucrarea este scrisă de el: "Indiscutabil nu a fost scrisă de altcineva. Eu am scris-o".
