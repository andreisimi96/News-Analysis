28 mai 2018, 19:46
Specialiştii atrag atenţia asupra aplicaţiilor pe care le instalăm pe telefonul mobil
Atenţie la aplicaţiile pe care le instalaţi pe telefonul mobil! Specialiştii în securitate cibernetică atrag atenţia asupra riscurilor la care ne expunem atunci când folosim telefonul mobil şi nu ne luăm măsuri minime de siguranţă.
Hackerii se folosesc de programele piratate pentru a mina Bitcoin cu a...
Concret, specialiştii spun că nerespectarea unor reguli minime de protecţie poate avea consecinţe grave: de la pierderea tuturor datelor de pe telefonul mobil, până la golirea conturilor.
„Dacă nu suntem atenţi, riscăm în primul rând să pierdem toate datele din telefon. Fie te păcăleşte cineva să instalezi o aplicaţie gen virus ransomware, prin care poate să-ţi blocheze accesul la telefon, după care te pune să plăteşti ca să-ţi redea accesul, fie să instalezi ceea ce noi numim RAP - remote access trojan, adică o aplicaţie de spionaj. Haker-ul poate să facă de la distanţă tot ce poţi să faci tu cu telefonul în faţă. Poate să trimită sau să citească sms-uri, să facă poze, să te înregistreze. În general, aplicaţiile de e-banking sunt destul de sigure, dar sunt niuşte tipuri de ameninţări şi în aceste cazuri. Atacatorii pot lua drepturi de admin şi să vadă ce tranzacţii faci. Asta se poate întâmpla atunci când te conectezi la o reţea wi-fi nesecurizată pentru a face o tranzacţie. Haker-ul te poate redirecţia către un site fals, infectat. E greu să-ţi dai seama de asta“, a explicat, pentru „Adevărul“, Liviu Arsene, specialist în securitate cibernetică la Bitdefender.
Şi specialiştii Poliţiei Române atrag atenţia asupra unei capcane întinse de hakeri: link-urile primite prin e-mail care solicită actualizarea informaţiilor personale. Poliţiştii spun că niciodată nu trebuie să vă conformaţi mesajelor de acest gen.
„Pentru a folosi telefonul mobil în siguranţă, vă recomandăm să instalaţi doar aplicaţiile necesare şi numai după ce aţi verificat la ce date au acces (poziţionare geografică, contacte, apeluri telefonice etc.). Setaţi o parolă sau un pattern pe telefon şi cod PIN pe cartelă. Trebuie să cunoaşteţi setările de securitate pentru telefon şi să configuraţi dispozitivul la blocare automată. Configuraţi-vă telefonul astfel încât să se blocheze automat după (re)pornire sau la un interval de timp cât mai scurt în cazul inactivităţii. Realizaţi salvări periodice ale datelor pe un suport extern pentru a le putea recupera, în caz de pierdere. De asemenea, este indicat să instalaţi un program de securitate special conceput pentru dispozitive mobile, actualizat zilnic şi accesaţi doar site-uri sigure“, arată specialiştii Inspectoratului General al Poliţiei Române (IGPR).
Poliţiştii mai recomandă evitarea utilizării reţelelor wi-fi publice pentru operaţiuni bancare, comerţ online sau afaceri personale, precum şi rularea programelor a căror origine nu poate fi verificată.
De asemenea, utilizatorii sunt sfătuiţi să nu deschidă ataşamentele aferente unor e-mailuri venite din partea unor expeditori necunoscuţi. 
