VIDEO Incendiu puternic la un hotel de lux din Londra UPDATE
6 iunie 2018, 19:09
FOTO Twitter @jackwmartin
Zeci de pompieri au fost mobilizaţi pentru stingerea unui incendiu izbucnit într-un hotel de cinci stele din Knightsbridge, Londra, relatează CNN.
Londra: Consiliul şi administraţia Grenfell Tower pot fi suspectate de...
Imagini postate pe reţele de socializare surprind o coloană de fum la Mandarin Oriental, un hotel de lux renovat recent.
„Cincisprezece vehicule şi 97 de pompieri şi ofiţeri au fost chemaţi să intervină la un incendiu în William Street #Knightsbridge“, au anunţat pompierii pe Twitter imediat după ora locală 16.00 (19.00, ora României).
Knightsbridge este unul dintre cele mai bogate cartiere din Londra, în care se află magazine de lux ca Harvey Nichols şi Harrods.
Circulaţia rutieră pe drumurile din zonă a fost oprită, iar transportul feroviar este perturbat, a anunţat autoritatea în domeniul transporturilor din capitală, Transport for London, într-un mesaj postat pe Twitter.
Nu există informaţii despre posibile victime.
Hotelul numără 198 de camere şi apartamente.
Cauza incendiului era necunoscută, a precizat un purtător de cuvânt.
„Ştim că este un incendiu la Mandarin Oriental Hyde Park, la Londra, şi că pompierii sunt la hotel“, a declarat un purtător de cuvânt al hotelului.
„Cum evenimentul este în desfăşurare, nu avem alte detalii de oferit în acest moment, dar vom oferi actualizări în curând“, a adăugat el.
Knightsbridge a fost „închis“ de la Sloane Street la Grosvenor Place, scrie BBC.
Ambulanţa şi Poliţia Metropolitană intervin, de asemenea, la faţa locului, în pofida faptului că nu s-au raportat răniţi, au anunţat pompierii.
Hotelul Mandarin Oriental are 12 etaje şi numără 198 de camere şi apartamente. 
Hotelul a fost folosit de familia regală. Regina Elizabeth a II-a a organizat a organizat un eveniment în acest hotel, pentru membri ai unor familii regale străine, în seara dinaintea nunţii prinţului William cu ducesa de Cambridge, în 2011.
Hotelul a anunţat săptămâna trecută pe site că a realizat „cea mai completă restaurare din cei 115 ani de istorie ai săi“.
