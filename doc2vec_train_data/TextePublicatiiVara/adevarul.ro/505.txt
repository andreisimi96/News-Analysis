A provocat un accident de circulaţie, soldat cu două victime, pentru că a ignorat un semn de circulaţie
30 mai 2018, 16:55
Foto: arhivă Adevărul
Un tânăr de 23 de ani este cercetat pentru vătămare corporală din culpă, după ce a intrat într-o intersecţie fără să respecte regulile minimale de circulaţie, lovind cu maşina pe care o conducea un alt autovehicul care circula pe drumul prioritar.
Poliţist din Dolj implicat într-un accident mortal. O mamă cu trei cop...
Pe 29 mai, un tânăr de 23 ani, din municipiul Galaţi, a condus autoturismul pe strada Eternităţii din localitate, având direcţia de deplasare dinspre bulevardul George Coşbuc.
”La intersecţia cu strada Basarabiei, conducătorul auto nu a respectat semnificaţia indicatorului ”Oprire” şi a intrat în coliziune cu un alt autoturism condus de o femeie de 54 ani, din Galaţi, care circula pe strada Basarabiei. În urma impactului, a rezultat rănirea conducătoarei auto şi a unui bărbat de 34 ani, pasager în primul autoturism”, a declarat comisarul şef Gabriela Costin, purtătorul de cuvânt al Inspectoratului de Poliţie Judeţean Galaţi.
Ambii conducători auto au fost testaţi alcoolscopic, rezultatul fiind negativ. Poliţiştii au deschis un dosar penal în acest caz pentru vătămare corporală din culpă.
