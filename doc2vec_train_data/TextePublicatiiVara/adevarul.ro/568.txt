31 mai 2018, 10:55
ACADEMY+PLUS, şcoala gratuită de programare deschisă în parteneriat cu École 42 din Paris, dă startul oficial înscrierilor pentru al doilea an de curs la sediul din Bucureşti.
Giganţi globali si experţi în Internet si tehnologie din toată lumea r...
În premieră, şcoala extinde la 500 numărul de locuri disponibile pentru cursanţii din Capitală, de peste 4 ori mai multe faţă de anul trecut (când au fost disponibile 120 de locuri), pe fondul cererii crescute, atât din partea potenţialilor cursanţi, cât şi a companiilor care au nevoie de angajaţi calificaţi în industria IT.
Şcoala gratuită de programare ACADEMY+PLUS a fost inaugurată în 2014, în Cluj-Napoca, şi le oferă cursanţilor oportunitatea de a învăţa programare într-un proces educaţional bazat pe practică şi adaptat la nevoile reale din piaţa muncii, sprijinind astfel şi companiile din industria IT, prin implicarea în formarea viitorilor angajaţi la un nivel adecvat startului în carieră.
Metoda de învăţare a şcolii aduce în prim-plan practica, munca în echipă şi colaborarea, fiind un micro-mediu organizaţional în care cursanţii învaţă ce este un termen limită sau cum să colaboreze.
Etapele de înscriere la şcoala ACADEMY+PLUS
Procesul de selecţie pentru a ocupa unul dintre cele 500 de locuri gratuite, disponibile în Bucureşti, este realizat în trei etape şi presupune teste de memorie şi logică, o întâlnire cu un reprezentant al şcolii şi un examen final după o etapă practică de 28 de zile.
În prima etapă, candidaţii trebuie să rezolve două teste de memorie şi logică, disponibile exclusiv pe platforma de candidatură https://candidates.academyplus.ro/ .
Candidaţii care obţin un scor eligibil în prima etapă sunt invitaţi la „Check-in”, o discuţie deschisă, de grup, în care şcoala setează aşteptările, iar candidaţii îşi expun motivaţiile. Aceste întâlniri pot avea loc inclusiv în parteneriat cu companii de profil, în cadrul cărora cursanţii pot afla insight-uri valoroase despre ce înseamnă un job în IT.
A treia etapă, „Piscina C”, este un boot-camp de 28 de zile, în care candidaţii vor învăţa limbajul de programare C şi vor susţine, la finalul etapei de pregătire, un examen de admitere la Şcoala gratuită de programare ACADEMY+PLUS din Bucureşti.
Anul acesta, în Bucureşti, vor fi organizate trei „Piscine C” şi vor avea loc în perioada iulie – octombrie, datele de început fiind următoarele: 23 iulie, 20 august şi 17 septembrie. Deschiderea anului de studiu va fi pe 29 octombrie.
Cursanţii vizaţi au vârste cuprinse între 16 şi 35 de ani, sunt pasionaţi de informatică şi alte ramuri tehnice precum electronică, energetică, transporturi. Sunt încurajaţi să se înscrie candidaţi indiferent de forma de educaţie pe care o desfăşoară în prezent sau de calificările obţinute anterior. Astfel, şcoala ACADEMY+PLUS este deschisă şi persoanelor care îşi doresc o reconversie profesională şi dispun de timpul necesar pentru a parcurge toate modulele obligatorii în vederea absolvirii.
Programa are o structură de 21 de niveluri, însă nu presupune obligativitatea parcurgerii acestora în totalitate. După aproximativ 6 - 9 luni, cursanţii ajung la nivelul de specialist IT junior, pregătire mai mult decât suficientă pentru a putea fi angajaţi.
Prin parteneriatele pe care le are cu mari companii din Bucureşti, din industrii precum IT şi telecom, ACADEMY+PLUS susţine absolvenţii să îşi găsească rapid job-uri la angajatori de top. În cadrul anumitor companii partenere, precum Societe Generale European Business Services şi BNP Paribas Personal Finance Central Europe Technologies, cursanţii pot urma inclusiv programe de mentorat, care să îi ajute şi mai mult în procesul de formare.
