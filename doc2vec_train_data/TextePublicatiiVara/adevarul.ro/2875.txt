13 iunie 2018, 08:11
Întâlnire între Trump şi Kim FOTO Getty Images
Kim Jong Un şi Donald Trump s-au invitat reciproc în vizită în Statele Unite şi, respectiv, în Coreea de Nord, iar amândoi au acceptat invitaţia, potrivit agenţiei de presă nord-coreene KCNA, relatează Reuters.
”Kim Jong Un l-a invitat pe Trump să vină la Phenian atunci când îi convine, iar Trump l-a invitat de Kim Jong Un săse ducă în Statele Unite. Cei doi lideri au acceptat fiecare cu plăcere invitaţia celuilalt”, scrie KCNA.
Preşedintele american a declarat marţi într-o conferinţă de presă, la finalul summitul din Singapore, că intenţionează să-l invite pe liderul nord-coreean să-l viziteze la Casa Albă.
În drum către Statele Unite, Trump a apreciat că ”s-au făcut multe progrese”.
”Pe drumul de întoarcere după o vizită cu adevărat incredibilă în Singapore. Multe progrese s-au făcut”, a scris Donald Trump pe Twitter la o zi după întâlnirea sa cu Kim Jong Un.
Heading back home from Singapore after a truly amazing visit. Great progress was made on the denuclearization of North Korea. Hostages are back home, will be getting the remains of our great heroes back to their families, no missiles shot, no research happening, sites closing...
— Donald J. Trump (@realDonaldTrump) June 12, 2018
”M-am înţeles foarte bine cu Kim Jong Un, care vrea să-şi vadă ţara realizând lucruri foarte mari”, a adăugat el.
Uniunea Europeană (UE) a salutat summitul între preşedintele american şi liderul nord-coreean drept o ”etapă capitală şi necesară” către o ”denuclearizare” a peninsulei coreene.
”Obiectivul ultim, împărtăşit de comunitatea internaţională şi exprimat de Consiliul de Securitate al ONU rămâne denuclearizarea completă, verificabilă şi ireversibilă a peninsulei coreene. Declaraţia comună semnată astăzi (marţi) de către liderii Statelor Unite şi Republicii Populare Democratice Coreea (RPDC) arată clar că acest obiectiv poate fi atins”, şi-a exprimat satisfacţia şefa diplomaţiei europene Federica Mogherini, citată într-un comunicat.
Agenţia Internaţională a Energiei Atomice este ”pregătită să efectueze orice activitate de verificare” la instalaţiile nucleare nord-coreene, a anunţat marţi conducătorul AIEA, care a salutat rezultatul summitului Trump-Kim.
”AIEA este pregătită să efectueze orice activitate de verificare în Coreea de Nord pe care ţările vizate ar putea să o ceară”, a declarat secretarul general al AIEA Yukiya Amano, citat într-un comunicat, exprimându-şi satisfacţia faţă de documentul semnat de cei doi lideri cu privire la o ”denuclearizare” a peninsulei coreene.
Summitul fără precedent între Trump şi Kim din Singapore a fost salutat drept un eveniment ”pozitiv” de către şeful diplomaţiei ruse Serghei Lavrov.
”Noi ne-am uitat la televizor, am văzut comentariile pe care le-au făcut cele două părţi. Noi nu am văzut documente (...) dar numai faptul că această întâlnire a avut loc este, bineînţeles, pozitiv”, a declarat marţi Lavrov, citat de RIA Novosti.
