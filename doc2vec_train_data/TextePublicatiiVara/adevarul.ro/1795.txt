Jdioara, cetatea din Banat asediată de Mihai Viteazul. A fost distrusă în urma tratatului de pace de la Karlowitz
7 iunie 2018, 03:59
Ruinele cetăţii Jdioara FOTO/Fantasticul Banat
Cetatea Jdioara are o poveste interesantă, chiar dacă în prezent se mai pot vedea doar nişte mici ruine. Se află la limita celor două judeţe, Timiş şi Caraş-Severin, la aproximativ 18 kilometri faţă de Lugoj şi la 80 de kilometri de Timişoara.
Premieră la Castelul Bran: se deschide pentru vizitatori tunelul secre...
Conform istoricului lugojean Răzvan Pinca, care şi-a făcut teza de doctorat având ca temă “Banatul de Răsărit în Evul Mediu”, Cetatea Jdioara a fost atestată documentar în 1320, când este menţionat castelanul Dionisie.
“Pornind de la datele prezentate de Pesty, primele cercetări de teren la cetatea Jdioara au fost efectuate de Constantin Daicoviciu şi Ioachim Miloia în luna septembrie a anului 1930 la iniţiativa Muzeului Bănăţean din Timişoara şi cu concursul material al Comisiunii Monumentelor Istorice pentru Banat. Cei doi cercetători realizează o descriere a zonei unde este amplasată fortificaţia, a cetăţii, a materialelor ceramice de suprafaţă, subliniind faptul că în apropierea zidurilor pot fi văzute <<multe oase omeneşti>>.
Au mai fost efectuate câteva secţiuni, amintite doar, în care s-au observat urme ale incendierilor repetate. Cercetări arheologice sistematice au fost efectuate de către Adrian Bejan începând cu anul 1973. Începând cu secolul al XV –lea importanţa cetăţii în cadrul sistemului defensiv al Banatului scade fiind angrenată doar în conflicte militare de mică anvergură, singurul asediu de durată mai mare având loc în luna mai a anului 1600 când un corp de oaste al lui Mihai Viteazul asediază fortificaţia timp de două săptămâni. La sfârşitul secolului al XVII – lea, în 1688, cetatea a fost ocupată de generalul Veterani, în drumul său spre Caransebeş, pentru ca mai apoi în baza prevederilor tratatului de pace de la Karlowitz să fie distrusă”, arată istoricul Răzvan Pinca.
Traseu turistic spectaculos
Pentru cei pasionaţi de natură, traseul tematic “Cetatea Jdioara”, din idilica poiană “La Buziene” de pe malul Nădragelului, la ruinele misterioasei Cetăţi a Jdioarei, este unul dintre cele mai spectaculoase din Banat.
A fost amenajat de un grup de specialişti în istorie împreună cu câţiva fii ai satului şi elevi ai Liceului David Voniga din Giroc, Timiş. Traseul are acum şi o prezentare video de excepţie realizată de către Cosmin Tănase, un tânăr din Banat, pasionat de fotografie şi videografie pe care o puteţi vedea aici.
