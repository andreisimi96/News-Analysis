29 mai 2018, 13:58
Parcările rezidenţiale, tot mai valoroase în Focşani
Mai multe locuri de parcare de reşedinţă au fost închiriate la Focşani cu preţuri de câteva ori mai mari decât costul standard stabilit de municipalitate.
Parking îi lasă fără plăcuţele de identificare pe focşănenii care nu ş...
În municipiul Focşani, închirierea unui loc de parcare de reşedinţă a ajuns să coste chiar şi 1.200 de lei/an. Acest tarif l-a plătit un localnic, în cadrul unei licitaţii publice organizate recent de societatea Parking, controlată de Consiliul Local Focşani,  care administrează locurile de parcare din municipiu.
“S-a ataşat sentimental de acest loc de parcare şi a dorit să fie al său. Omul a venit astăzi şi a achitat această sumă”, ne-a spus Nicu Statache, directorul Parking.
De altfel,  în cadrul aceleaşi licitaţii, au mai fost închiriate locuri de parcare la tarife de 500, 600 şi chiar 850 de lei/an, în condiţiile în care preţul standard pentru închirierea unui loc de parcare la Focşani este de 120 de lei/an, fără TVA.
Potrivit managerului Parking, acestea au fost doar nişte cazuri izolate, generate de faptul că prin reabilitarea infrastructurii în cartierul Sud s-au creat locuri o serie de locuri de parcare asupra cărora solicitanţii nu s-au înţeles între ei cine să le ocupe. Astfel că pentru aproximativ 150 de locuri de parcare a fost nevoie de licitaţie pentru ocuparea lor.
Cele mai multe s-au adjudecat la preţul standard, dar au fost şi oameni care au concurat pe un loc.
Cel mai probabil, focşăneanul care a plătit 1.200 de lei/an pentru un loc de parcare nu va mai fi în această situaţie anul viitor, dacă îşi exprimă dreptul de preemţiune până la 31 decembrie, caz în care i se prelungeşte automat contractul pentru anul viitor.
În municipiu există  10.475 de locuri de parcare, din care 1.639 sunt parcări publice cu plată şi 8.836 parcări de reşedinţă, multe dintre ele însă neamenajate. Până la această dată au fost închiriate 5.430 de parcări de reşedinţă, iar conducerea Parking speră să ajungă peste 6.000 locuri de parcare închiriate.
“Cadenţa este de 50-60 de contracte zilnic. Este puterea noastră actuală de procesare a datelor. Pe vremea când parcările erau gestionate de Direcţia de Dezvoltare, numărul contractelor încheiate era dublu cât avem noi, însă încasările nu depăşeau 10%”, ne-a mai spus Nicu Statache.
În momentul de faţă, există încă 509 locuri de parcare pregătite pentru a  fi închiriate, dar sunt blocate de Consiliul Local, care din toamna trecută refuză să le dea în administrare către Parking.
În Focşani, numărul autoturismelor din municipiu depăşeşte 50.000.
