Grecia este pe cale să devină o poveste de succes a crizei datoriilor din zona euro, dar recâştigarea încrederii investitorilor va necesita angajamentul durabil pentru continuarea reformelor economice, a declarat marţi şeful fondului european de salvare, Klaus Regling, transmite Reuters.
Germania propune înfiinţarea unui sistem european de asigurare pentru ...
Exclusă de pe pieţele financiare în 2010, Grecia urmează să încheie în luna august al treilea program de salvare şi speră ca ulterior să îşi acopere necesarul de finanţare doar de pe pieţele de obligaţiuni.
”Accesul Greciei la pieţe rămâne fragil”, a afirmat şeful Mecanismului European de Stabilitate (ESM) într-un discurs susţinut la Atena, în faţa bancherilor.
Grecia, care are cea mai mare pondere a datoriei publice în PIB, de 179,8%, între statele din zona euro, a beneficiat de cel mai mare program de salvare din istorie.
Partenerii din zona euro şi FMI au acordat Greciei împrumuturi în valoare totală de 270 de miliarde de euro.
ESM deţine peste jumătate din datoria publică a Greciei şi, ca cel mai mare creditor al statului elen, doreşte ca acesta să revină pe termen lung pe piaţa financiară.
”Grecia este pe cale să devină viitorul exemplu de succes al acestei abordări a zonei euro, dacă va respecta politicile de reformă pe  parcursul programului şi după încheierea acesstuia”, a spus Regling.
Irlanda şi Portugalia au ieşit din programele lor de salvare în decembrie 2013 şi mai 2014.
Regling a maai spus că Atena a dovedit în trei emisiuni de obligaţiuni efectuate recent că începe să recâştige încrederea investitorilor.
Tranşa finală de împrumut din programul de 86 de miliarde de euro se va adăuga rezervei de capital construită de guvernul elen.
Grecia aşteaptă ca creditorii săi oficiali să relaxeze termenii de rambursare a datoriilor, pentru ca datoria să devină mai sustenabilă, iar Regling a declarat că este optimist că va avea loc un acord la întâlnirea de săptămâna viitoare a miniştrilor de Finanţe din zona euro.
