4 iunie 2018, 10:26
Preşedintele Klaus Iohannis, ameninţat cu suspendarea. FOTO presidency.ro
Deputatul PSD Ioan Dîrzu susţine că în prezent sunt „toate motivele de natură constituţională“ pentru suspendarea preşedintelui Klaus Iohannis, în cazul în care nu va respecta decizia CCR referitoare la revocarea şefei DNA, Laura Codruţa Kovesi.
Ce impact are legea traseismului mascat
Liderul PSD Alba, deputatul Ioan Dîrzu, a transmis, duminică seara, într-un comunicat de presă, că preşedintele României este „garantul respectării Constituţiei şi a legilor ţării”, iar astfel „nu are altă variantă decât aceea de a o revoca din funcţie pe Laura Codruţa Koveşi“.
„Dacă se doreşte cu adevărat o luptă anticorupţie în România, şi nu un sistem de privilegii, trebuie să înţelegem cu toţii că DNA nu înseamnă o persoană. Dacă DNA înseamnă o persoană, atunci DNA nu este o instituţie credibilă şi avem o problemă de monopol de putere. Sunt sigur că preşedintele României va respecta Constituţia şi nu se va lăsa păcălit de anarhiştii din PNL şi USR care instigă la nerespectarea deciziilor CCR”, a scris Dîrzu.
Potrivit deputatului PSD, Iohannis se face vinovat de încălcarea Constituţiei şi pentru că nu a desemnat un candidat pentru funcţia de director al Serviciului de Informaţii Externe de mai bine de 2 ani. „Preşedintele României nu şi-a exercitat atribuţiile de desemnare a unui candidat pentru şefia SIE în timp rezonabil punând Parlamentul în imposibilitatea obiectivă de a numi un director civil. Pe această cale, solicit preşedinţilor celor două Camere ale Parlamentului să sesizeze Curtea Constituţională a României privind existenţa unui conflict juridic de natură constituţională între preşedinte şi Parlamentul României”, se arată în comunicatul de presă semnat de preşedintele PSD Alba.
Dîrzu subliniază că va fi primul care va strânge semnături pentru suspendarea preşedintelui, în cazul în care acesta nu va respecta decizia CCR sau nu va desemna de îndată un director civil la conducerea SIE „Preşedintele nu este la primul conflict juridic de natură constituţională pierdut, deci putem spune că deja se află într-o stare de recidivă. În prezent, sunt toate motivele de natură constituţională care să atragă suspendarea Preşedintelui României. Depinde numai de el cum înţelege să-şi exercite atribuţiile în cadrul constituţional”, a conchis liderul PSD Alba.
