1 iunie 2018, 14:31
Foto: arhivă Adevărul
Instanţa l-a condamnat pe un gălăţean, Gheorghe Ţinor, pentru înşelăciune în formă continuată, proxenetism şi spălare de bani la închisoare cu executare. Anchetatorii au stabilit că bărbatul şi-a folosit iubita pentru a obţine sume importante de bani de la un cetăţean belgian, pe care le-a cheltuit apoi în interes personal.
VIDEO DIICOT îi caută pe proxeneţii români care au umplut Anglia de bo...
Tribunalul Galaţi l-a condamnat, pe 30 mai, pe Gheorghe Ţinor pentru înşelăciune în formă continuată, proxenetism şi spălare de bani la 5 ani, patru luni şi 20 de zile de închisoare. Bărbatul a fost obligat şi să restituie şi 195.000 de euro, pe care îi obţinuse de la un belgian prin intermediul iubitei sale care se prostitua. Decizia instanţei nu este definitivă.
Bărbatul a ajuns în atenţia procurorilor după ce aceştia au anchetat-o pe o gălăţeancă, Alina Vrabie, pentru că a înşelat un cetăţean belgian cu 250.000 de euro, inducându-l  în eroare cu promisiunea că se va mărita cu el. Anchetatorii au descoperit că planul tinerei a fost, de fapt, conceput de iubitul său.
Procurorii susţin faptul că Gheorghe Ţinor, care nu avea nicio sursă de venit, a început, încă din 2010, să racoleze fete pentru practicarea prostituţiei. Prin metoda Loverboy, bărbatul le amăgea pe tinere cu promisiuni de căsătorie, ori le promitea obţinerea unor sume mari de bani în perioade scurte de timp. Printre fetele racolate, susţin anchetatorii, a  ajuns la un moment dat şi Alina Vrabie. La scurt timp după ce s-au cunoscut, Ţinor i-a spus fetei că s-a îndrăgostit de ea, iar cei doi s-au mutat împreună. După ce fata a împlinit 18 ani, cei doi  au plecat la Madrid.
Planul era ca adolescenta să practice prostituţia, iar din banii câştigaţi să îşi cumpere o casă în Galaţi, în care să locuiască după căsătorie. După câteva luni, cei doi s-au mutat în Belgia, unde locuia şi fratele lui Gheorghe Ţinor. În timp ce practica prostituţia în Belgia, Alina Vrabie a cunoscut un bărbat de 50 de ani, Marc Florent Brouwers, care apela frecvent la serviciile gălăţencei, iar după aproximativ trei luni i-a mărturisit tinerei că s-a îndrăgostit de ea şi că şi-ar dori să aibă o relaţie de prietenie.
Prostit ca un adolescent
Tânăra i-a povestit toate aceste lucruri iubitului ei, care a încurajat-o să se apropie de client, cu scopul evident de a obţine cât mai mulţi bani de la el. „Având în vedere planul stabilit, în perioada următoare, dusă în eroare de suspecta Vrabie Alina, partea vătămată s-a îndrăgostit de aceasta, astfel că ori de câte ori "prietena" îi cerea bani, acesta îi trimitea”, se menţionează în rechizitoriu.
Belgianul a ajuns astfel să  îi dea bani Alinei Vrabie pentru ca aceasta să îşi opereze mama, pentru bilete de avion, pentru a-şi recupera autoturismul confiscat de Poliţie sau pentru a-şi cumpăra un ceas Rolex. Toţi banii ajungeau finalmente în buzunarul lui Gheorghe Ţinor. Pentru că ”afacerea” mergea foarte bine, bărbatul i-a cerut tinerei să ducă relaţia sa cu belgianul la un alt nivel, astfel încât să poată obţine şi mai mulţi bani de la el. Astfel Alina i-a propus belgianului să se căsătorească şi să se mute în România. Încântat de propunere, Marc Florent Brouwers şi-a vândut proprietăţile şi i-a dat fetei 195.000 de euro pentru a cumpăra o casă în Galaţi şi pentru a deschide aici o afacere.
Banii au fost daţi în tranşe, fie pentru cumpărarea unui teren, pentru casă, pentru deschiderea afacerii sau pentru cumpărarea unui autoturism. Când s-a văzut cu banii, Gheorghe Ţinor i-a interzis tinerei să îi mai răspundă la telefon sau să se mai întâlnească cu belgianul. Suspectând că ceva este în neregulă, bărbatul a anunţat Poliţia, care a descoperit întreaga poveste. Sub acuzare a fost pusă şi Alina Vrabie, dar judecătorii au achitat-o pentru spălare de bani, însă aceasta se împăcase în prealabil cu bărbatul căruia îi luase toţi banii.
