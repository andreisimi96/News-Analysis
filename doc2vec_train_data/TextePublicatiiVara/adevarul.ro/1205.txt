5 iunie 2018, 12:21
Navă de croazieră maritimă în Portul Constanţa                                              FOTO APM SA
2018 este primul an când în Portul Constanţa nu va intra nicio navă de croazieră maritimă. Conducerea Administraţiei Porturilor Maritime asigură liniile de croazieră că nu există evenimente cu impact negativ asupra navelor de pasageri.
Cum s-a mobilizat Consiliul Judeţean pentru a aduce trenuri cu manifes...
Printre motivele care au determinat marile linii de croazieră maritimă să evite Marea Neagră se numără anexarea Crimeei de către Rusia, instabilitatea din Ucraina, migraţii care folosesc diferite culoare de a ajunge în Europa şi atentatele teroriste din 2016 şi 2017 din Turcia.
Pentru a relua traficul de pasageri, Nicolae Dan Tivilichi, directorul general al CN APM SA Constanţa, a avut o întâlnire cu Airam Diaz Pastor, preşedintele MedCruise, ocazie cu care au stabilit o implicare sporită a reprezentanţilor portului Constanţa pentru relansarea turismului de croazieră la scară mare în zona Mării Negre.
„Scopul întâlnirii l-a constituit promovarea portului şi oraşului Constanţa pentru creşterea numărului de nave maritime de pasageri şi implicit dezvoltarea sectorului turistic.
Se are în vedere semnarea unei declaraţii comune, adresată liniilor de croaziere, prin care se încurajează revenirea acestora în zona Mării Negre începând cu sezonul 2019. Astfel, se evidenţiază faptul că nu există evenimente cu impact negativ asupra navelor de pasageri, iar infrastructura portuară de care dispun porturile de la Marea Neagră vine în sprijinul dezvoltării acestui sector de turism. Nu în ultimul rând, se va anunţa revenirea unor croaziere pentru care s-au făcut deja rezervări pentru anul 2019”, anunţă APM.
În cursul anului viitor se va organiza conferinţa MedCruise a porturilor de la Marea Neagră: Constanţa, Odessa, Burgas şi Varna, cu scopul dezvoltării până în 2021 a itinerariilor pentru navele de pasageri.
De asemenea, APM SA susţine că anul viitor marile linii de croaziere vor analiza şi testa toate condiţiile oferite pentru navele de pasageri în portul Constanţa. Pentru anul 2020, compania Azamara Club Cruises a făcut deja rezervări ferme pentru nava Azamara Journey.
„În prezent sunt semnale clare că turismul de croazieră se va relua conform aşteptărilor, deoarece nave maritime de pasageri cu capacitate mare şi-au anunţat prezenţa în portul Constanţa, în sezonul următor de croaziere”, se mai arată în comunicatul APM SA Constanţa.
Pe aceeaşi temă:
