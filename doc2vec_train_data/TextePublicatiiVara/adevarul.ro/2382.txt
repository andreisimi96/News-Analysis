Municipalitatea precizează că salubrizarea Pieţei Victoria nu este un eveniment unic, aşa cum "se induce ideea”, pentru că la toate manifestările publice organizatorii au obligaţia să cureţe zonele în care au avut loc evenimentele.
„Având în vedere informaţiile false care circulă în mediul online, care fac referire la salubrizarea Pieţei Victoriei, Primăria Municipiului Bucureşti face următoarele precizări: imediat după finalizarea manifestării publice care a avut loc seară trecută în Piaţa Victoriei, şi la care au participat sute de mii de persoane, operatorii de salubrizare, angajaţi de organizatori, au intervenit prompt pentru salubrizarea zonei”, transmite Primăria Capitalei.
Reprezentanţii instituţiei precizează că în mai puţin de o oră, 100 de muncitori cu 10 utilaje (curăţătoare, cisterne de spălat, utilaje pentru încărcarea şi transportul deşeurilor) au curăţat întreg perimetrul în care s-a desfăşurat evenimentul.
Municipalitatea mai spune că salubrizarea Pieţei Victoria nu este un eveniment unic, aşa cum „se induce ideea”, întrucât organizatorii de evenimente au obligaţa, prin protocoale, să cureţe zonele în care au avut loc manifestările publice.
„Deşi se doreşte inducerea ideii că salubrizarea acestei Pieţe reprezintă un eveniment “unic”, menţionăm faptul că la toate manifestările publice, adunări, festivaluri, concerte etc. organizatorii au obligaţia, prin protocoalele încheiate cu Primăria Municipiului Bucureşti, să asigure salubrizarea zonelor unde au avut loc evenimentele. Subliniem faptul că în cursul nopţii au fost salubrizate toate zonele din Bucureşti unde au avut loc manifestări publice”, mai spune PMB.
Peste 150.000 de persoane au participat la mitingul PSD "împotriva abuzurilor". Oamenii au venit cu cămăşi şi tricouri albe şi cu pancarte cu mesaje precum "Vrem securitate socială, nu securişti în societate" sau "Run, Coduţa, Run". Protestatarii au plecat din Piaţa Victoriei în jurul orei 23.00, lăsând în urma lor munţi de peturi, hârtii şi pancarte rupte. Pe lângă operatorii de salubritate care au intervenit imediat după golirea intersecţiei, câţiva membri ai grupului civic Corupţia ucide au venit cu saci şi mănuşi şi au curăţat, la rândul lor, Piaţa.
