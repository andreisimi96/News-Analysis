11 iunie 2018, 18:47
Jackson Odell şi-a început cariera la vârsta de 12 ani FOTO Guliver/Getty Images
Actorul şi cântăreţul american Jackson Odell, cunoscut pentru rolurile din serialele „The Goldbergs“ şi „Modern Family“, a murit la vârsta de 20 de ani. Tânărul a fost descoperit fără semne vitale într-o unitate din California unde se trata de dependenţa de droguri.
Anthony Bourdain a murit la 61 de ani: celebrul chef şi scriitor s-a s...
Familia actorului a confirmat pe Twitter decesul tânărului actor: „Familia Odell anunţă pierderea fiului nostru iubit. El va rămâne pentru totdeauna o stea luminoasă şi un suflet strălucit, iubitor şi talentat. A avut atât de multe de oferit. Familia noastră va şti mereu acest adevăr şi ne dorim ca restul oamenilor care l-au cunoscut şi l-au iubit să facă la fel. Acum încercăm să acceptăm această pierdere greu de imaginat.“
Odell a murit la 20 de ani, iar cauzele decesului nu au fost încă stabilite, însă autorităţile au demarat o investigaţie, potrivit BBC.
Colegii din cele două seriale în care s-a remarcat i-au adus omagii prin intermediul reţelelor sociale. Actriţa Ariel Winter, care o interpretează pe Alex Dunphy în sitcomul „Modern Family“, a declarat: „Îmi este întotdeauna greu când aflu că o persoană a murit, dar moartea unui om atât de tânăr mă întristează profund.“
La rândul lui, Charlie DePew, care a jucat cu Odell în serialul „The Goldbergs“, a scris: „Sunt atât de fericit că am avut şansa să te cunosc. Ai fost un adevărat talent şi o persoană şi mai adevărată.“
Jackson Odell şi-a făcut debutul ca actor la vârsta de 12 ani, iar de-a lungul timpului a apărut în mai multe producţii de televiziune precum „iCarly“, „The Goldbergs“, „Modern Family“ şi „Arrested Development“, dar şi în comedia „Judy Moody and the Not Bummer Summer“.
De asemenea, el a compus numeroase piese incluse pe coloana sonoră a filmului „Forever your Girl“.
