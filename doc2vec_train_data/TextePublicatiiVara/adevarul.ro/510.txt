30 mai 2018, 16:43
Peste 100 de obuze de mortiere au fost lansate în ultimele 24 de ore din Fâşia Gaza către zone rezidenţiale din teritoriul israelian, unele dintre ele explodând într-o grădiniţă, anunţă un comunicat oficial.
Israelul a anunţat că a distrus un tunel de infiltraţie care pleca din...
„Organizaţiile teroriste Hamas şi Jihadul Islamic au pornit ofensiva împotriva Israelului, iar acest lucru nu va rămâne fără răspuns“, arată un comunicat al Ambasadei Israelului în România.
Potrivit comunicatului, teritoriul israelian a fost vizat în ultimele 24 de ore de 100 de obuze de mortiere trase din Fâşia Gaza.
„Unele (obuze, n. red.) au explodat într-o grădiniţă, punând în pericol vieţile unor oameni nevinovaţi“, denunţă misiunea diplomatică israeliană.
„Statul Israel consideră această situaţie ca fiind una de maximă gravitate şi este gata să-i facă să plătească scump pe cei care care îi pun în pericol integritatea“, continuă comunicatul.
În acest context, misiunea israeliană solicită comunităţii internaţionale „nu doar să condamne actele de agresiune, ci să şi acţioneze pentru a pune capăt terorii ce-şi are originile în Fâşia Gaza“.
Calmul s-a reinstalat miercuri dimineaţă la frontiera dintre Fâşia Gaza şi Israel în urma unor negocieri de încetare a focului mediate de Egipt, transmite Reuters.
Este vorba de cele mai intense schimburi de focuri între Hamas şi armata israeliană de la războiul din 2014.
Armata israeliană a răspuns cu atacuri aeriene la tirurile Hamas, vizând aproximativ 50 de ţinte, potrivit Reuters.
Trei militari israelieni au fost răniţi în urma acestui schimb de tiruri. Partea palestiniană nu a anunţat victime.
Tensiunile dintre cele două părţi s-au intensificat în ultimele trei luni pe fondul unor proteste ale palestinienilor la graniţa cu Israelul, reclamând în fiecare vineri dreptul de a se întoarce acasă, dar şi în contextul mutării unor misiuni diplomatice din Israel de la Tel Aviv la Ierusalim, un oraş cu un statut în dispută.
