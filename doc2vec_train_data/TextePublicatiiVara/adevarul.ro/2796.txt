12 iunie 2018, 17:29
Tot mai mulţi proprietari de autovehicule din Republica Moldova apelează la serviciul de confecţionare şi eliberare a plăcilor de înmatriculare noi ce conţin simboluri solicitate, arată un studiu al Agenţiei Servicii Publice.
Ministerul Economiei va ataca în instanţă decizia ANRE de majorare a p...
Din aprilie 2015, au fost eliberate 3.666 plăci cu numere de înmatriculare cu simboluri solicitate. 
Cea mai mare creştere a fost înregistrată în 2017 când au fost eliberate 1.948 de astfel de plăci. Iar de la începutul anului 2018 au fost eliberate deja 700 de seturi.
Cele mai solicitate numere sunt cele care au o combinaţie de litere diferite şi trei cifre identice precum DOR111, BIP777 sau DAC888. 
Din luna ianuarie până în prezent au fost eliberate 131 de astfel de seturi. În acelaşi timp, pentru combinaţia de litere diferite solicitate şi altă combinaţie de trei cifre solicitate au optat 128 de proprietari de autovehicule. MED575, TOT707, RUS707 sunt câteva exemple cu numere de înmatriculare de acest tip. 
Pe lângă acestea, 67 de seturi de plăci au combinaţia de litere diferite şi trei cifre dintre care primele două sunt zerouri cum ar fi: GEP007, SUD001, LEU008, WIN007, BOS006. Pentru combinaţia de litere diferite solicitate şi o singură cifră, de exemplu: TOY1, PIK1, NIN1, au fost eliberate 56 plăcuţe.
Serviciul prevede verificarea, comandarea, confecţionarea, primirea, evidenţa şi înmatricularea cu simboluri solicitate şi se prestează în cadrul Direcţiei identificare şi înmatriculare a mijloacelor de transport din mun. Chişinău, str. Salcâmilor, 28 sau la subdiviziunile teritoriale.
Tariful necesar pentru un număr de înmatriculare cu simboluri solicitate variază de la 1.080 până la 9.600 de lei, în timp ce costul unui set cu numere obişnuite este de 480 de lei. Lista preţurilor la plăcile de înmatriculare ce conţin simbolurile solicitate poate fi accesată pe pagina web a Agenţiei - www.asp.gov.md . Doritorii pot verifica disponibilitatea numărului de înmatriculare prin intermediul portalului de servicii electronice www.e-services.md .
