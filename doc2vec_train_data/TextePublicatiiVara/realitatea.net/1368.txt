Argentina, la mâna FMI
Cel mai mare program de salvare din istoria FMI va fi acordat Argentinei, scrie Bloomberg. Economia sud-americană a ajuns într-o situație dezastruoasă - inflație de peste 10% și un deficit bugetar scăpat de sub orice control. 
Argentina a ajuns joi la un acord stand-by în valoare de 50 de miliarde cu FMI, au anunţat guvernul de la Buenos Aires şi Fondul. Înţelegerea privind asistenţa financiară mai trebuie aprobată de consiliul Fondului.
Argentina a solicitat asistenţa FMI pe 8 mai, după o depreciere puternică a monedei naţionale - peso - şi o retragere masivă a investitorilor de pe pieţele emergente.
Reuters apreciază că acordul reprezintă un punct de cotitură pentru Argentina, care a ignorat Fondul mai mulţi ani, după criza economică dezastruoasă din 2001-2002, pusă de mulţi argentinieni pe seama austerităţii impuse de instituţia financiară mondială. Acum, decizia preşedintelui Mauricio Macri de a relua colaborarea cu FMI a provocat proteste la nivel naţional.
Guvernul argentinian afirmă că finanţarea acordată de FMI ar constitui o asigurare împotriva unor noi crize. În schimb, Argentina trebuie să îşi reducă deficitul fiscal la 1,3% din PIB în 2019, de la 2,2% în prezent, a făcut cunoscut preşedinţia. De asemenea, guvernul trebuie să propună parlamentului o reformă a statutului băncii centrale, care să asigure autorităţii monetare o autonomie sporită.
