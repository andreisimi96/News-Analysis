Liviu Dragnea: Deci NU?
Ordonanța 13 s-ar putea întoarce. PSD ia în calcul să modifice codurile penale prin ordonanță de urgență. Anunțul a fost făcut chiar de liderul social-democraților, Liviu Dragnea, cel care excludea aceasta variantă în urmă cu doar o lună.
Pentru modificarea codurilor penale, aleșii își amână și vacanța parlamentară.
Ordonanță de urgență pentru modificarea codurilor penale. Este cel mai nou scenariu lansat de liderii coaliției de guvernare. Motivul este legat de imposibilitatea blocării de către opoziție sau de președintele Klaus Iohannis. Ordonanțele de urgență pot fi atacate la Curtea Constituțională doar de Avocatul Poporului.
Liviu Dragnea se gândește să adopte codurile penale prin OUG pentru că aceasta nu poate fi atacată la CCR, în timp ce prin Parlament, procedura este prea îndelungată.
Cu două luni în urmă, aceeaşi întrebare primea un cu totul alt răspuns din partea liderului PSD, Liviu Dragnea. Un NU hotărât: "Deci nu!", preciza Dragnea în luna aprilie.
"Guvernul va da OUG pentru modificarea codurilor? Guvernul nu are în intenție să adopte ordonanță de urgenţă pe modificarea codurilor penale. Această procedură începe în Parlament, într-o dezbatere largă. Sunt sigur că va fi la fel ca legile Justiţiei - şi cu muzică, şi cu antreu şi cu tot ce este nevoie. Ministrul Justiţiei nu a spus niciodată că Guvernul va adopta o ordonanţă de urgenţă. A spus că dacă va fi cazul, ei sunt pregătiţi. Deci nu!"
Ca să fie siguri ca legislația penala va fi modificată, liderii coaliției anunță că vacanța parlamentară s-ar putea amâna.
Sesiunea parlamentara se încheie în mod normal la finalul lunii iunie.
