Războiul PSD - Klaus Iohannis atinge cote maxime. În timp ce Liviu Dragnea și Călin Popescu Tăriceanu încă nu s-au pronunțat direct despre suspendare, lideri din partid îl amenință fățiș pe șeful statului. Ministrul Justiției Tudorel Toader spune că președintele atacă statul de drept şi tot mai mulţi lideri , cum ar fi vicepremierul Paul Stănescu sau ministrul Muncii ,Olguța Vasilescu, folosesc cuvântul suspendare. Suspendare fără demitere însă, acesta este planul PSD. O confimă şi deputatul Eugen Nicolicea, informează Realitatea TV.
Eugen Nicolicea a explicat și  ce s-ar putea întâmpla dacă președintele Klaus Iohannis ar refuza să o revoce pe șefa DNA
”După ce se constată o încălcare gravă a Constituției, orice măsură constituțională se poate aplica. Acum, la nivel teoretic, mă întrebați cum se face o suspendare, evident că Parlamentul inițiază o demitere, toată lumea confundă demiterea cu suspendarea. În cadrul demiterii, după ce se aprobă hotărârea respectivă, președintele este suspendat, se cere avizul Curții Constituționale, care este opțional, după care se ajunge, evident la referendum, care se organizează în maxim 30 de zile de la data emiterii hotărârii (...) Atâta vreme cât există această Hotărâre a Parlamentului, care a pornit această etapă de demitere, este evident că referendumul se face în maxim 30 de zile, dar orice act poate să fie și anulat de către cel care l-a inițiat. Adică, dacă este o Hotărâre a Parlamentului prin care s-a ajuns la această procedură de demitere, această Hotărâre poate să fie anulată de către cel care a emis-o, adică nu se mai face niciun referendum”, a declarat Eugen Nicolicea.
