Guvernul Angela Merkel e vizat de o amplă anchetă de corupție, legată de gestionarea situației imigranților, notează AFP.
De mai multe săptămâni, executivul german condus de Angela Merkel se află sub presiune ca urmare a descoperirii unei presupuse afaceri de corupţie la una dintre filialele unei instituții aflate în subordinea Ministerului de Interne, notează RFI Romania.
Filiala este acuzată că a validat cel puţin 1.200 de cereri de azil ale migranţilor, în schimbul obținerii unor diverse avantaje. Responsabila sa contestă acuzaţiile şi afirmă că era doar copleşită de situaţie.
Responsabilul filialei, avocaţi şi interpreţi au fost puşi sub acuzare îndeosebi pentru corupţie.
De la izbucnirea scandalului, guvernul verifică mai multe mii de alte dosare, pentru a-i putea determina amploarea. 
Avertismentul dur al Angelei Merkel pentru Donald Trump. Pace sau război?  
Partenerul social-democrat al coaliţiei guvernamentale conduse de Angela Merkel cere acum însă explicaţii din partea cancelarului. ''Este pur şi simplu un eşec al cancelarului'', a denunţat ieri unul dintre liderii social-democraţi.
''Eşecul constă în lipsa de acţiune din partea guvernului din momentul în care erau clare provocările cu care Germania urma să se confrunte odată cu sosirea refugiaţilor'', a declarat fostul preşedinte al Biroului naţional pentru migranţi şi refugiaţi în revista Der Spiegel.
''Criza ar fi putut fi evitată'', a adăugat el, precizând că a informat-o personal pe Angela Merkel de două ori referitor la probleme în 2017, fără să fie luate măsuri. Informaţii despre un raport confidenţial întocmit prin grija sa, în care critică dur guvernul, au apărut de asemenea în presă.
Executivul este nevoit să se apere de acuzaţii potrivit cărora, în cel mai bun caz, a ignorat avertismente interne referitoare la deturnări şi probleme care erau în curs, iar în cel mai rău caz că le-a muşamalizat.
În paralel cu ancheta oficială, Guvernul german a demarat propria anchetă în care sunt verificate mii de dosare.
