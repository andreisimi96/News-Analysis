Viktor Orban și George Soros
Premierul Viktor Orban a lansat o nouă acuzație la adresa omului de afaceri și filantropului George Soros.
Premierul ungar Viktor Orban a afirmat vineri la Radio Kossuth că în Europa are loc un schimb de populaţie, în parte pentru a ajuta speculatori precum finanţistul american George Soros să facă bani distrugând continentul, relatează agenţia MTI, citată de Agerpres.
Potrivit lui Orban, este necesar de a lupta în mod deschis împotriva lui Soros şi a ''armatei'' sale, şi de a stabili că ei vor imigraţia şi că motivaţia lor ideologică este o Europă multiculturală.
''Lor nu le plac tradiţiile Europei creştine şi ei cred că dacă ne amestecă cu alte popoare atunci Europa va fi mult mai locuibilă'', a declarat premierul ungar.
Totuşi, ''noi nu vrem să ne amestecăm cu alţii'', a afirmat Orban, adăugând că alegerile pentru Parlamentul European de anul viitor vor stârni interes în legătură cu aceste chestiuni şi cu conflictul de valori.
