Nutriționistul Mihaela Bilic a dezvăluit care e cel mai sănătos desert. A ținut însă, să precizeze că sănătos nu înseamnă și dietetic.
"Ciocolata e sănătoasă, dar nu e dietetică. În boaba de cacao sunt substanţe miraculoase, mai ceva ca un medicament, aminoacizi care fac bine creierului, minerale fabuloase, vitamine. Ciocolata este cel mai deştept dulce", a explicat dr. Bilic.
Chiar dacă e un desert sănătos, nu trebuie să exagerăm cu cantitatea de ciocolată pentru că, pe lângă cacao, ciocolata conține și zahăr, iar acest ingredient consumat în exces poate duce la steatoză hepatică.
"Zahărul nu e bun. Zahărul e un condiment. Este bun pentru cap, gustul dulce este ceva ce place foarte mult creierului. El nu are depozite de glucoză şi cere tot timpul dulce. Însă zahărul în sine, şi aici mă refer la orice agent de îndulcire, zahăr alb, brun sau de trestie, sirop de porumb, miere, malţ, sirop de agave, este o substanţă care în organism aduce strict energie pentru mişcare şi calorii goale. În zahăr avem o moleculă de glucoză şi una de fructoză. În momentul în care ajunge în organism, glucoza este folosită ca şi combustibil de toate celulele, iar fructoza este metabolizată de ficat pe calea alcoolului, ducând la grăsime abdominală şi steatoză hepatică. Dacă folosim una-două linguriţe de zahăr pe zi, nu e nicio problemă, avem capacitatea de a-l metaboliza corect. Însă în momentul în care depăşim această cantitate, apar probleme", a completat nutriționistul, conform  adevarul.ro .
