Traian Băsescu sugerează că se pregăteşte să predea, sâmbătă, ştafeta la şefia PMP, partid pe care l-a înfiinţat şi l-a condus, după încheierea mandatului de preşedinte al României.
"La 67 de ani, pe care-i împlinesc în noiembrie, a venit timpul să predau ştafeta şi să rămân pe lângă cei care vor conduce partidul. În orice caz, să ştiţi că în România a trecut vremea partidelor de lider," a afirmat Traian Băsescu, citat de Agerpres.
În viziunea fostului preşedinte, noua echipă de conducere trebuie să fie capabilă să se dedice politicii şi să-şi asume responsabilitatea alegerilor din 2019 şi 2020
"Cu certitudine, conducerea ce va fi aleasă mâine la congres va avea oricând deschisă uşa biroului meu să ne sfătuim, să-mi dau cu părerea," a mai precizat Traian Băsescu. 
Preşedintele executiv Eugen Tomac va fi, cel mai probabil, succesorul lui Traian Băsescu la şefia PMP.
