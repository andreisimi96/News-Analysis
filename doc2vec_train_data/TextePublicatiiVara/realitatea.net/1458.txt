CFR Călători a încheiat contracte comerciale pentru trei perechi de trenuri cu destinaţia Bucureşti, fără afectarea trenurilor din pachetul de servicii publice, pentru sâmbătă, 9 iunie, pentru care a primit banii în avans, se arată în răspunsul dat unei solicitări MEDIAFAX.
”Până în prezent au fost încheiate şi achitate trei contracte comerciale de transport pentru trei perechi de trenuri cu destinaţia Bucureşti, fără afectarea trenurilor din pachetul de servicii publice”, arată CFR Călători ca răspuns dat unei solicitări MEDIAFAX. În răspuns se mai precizează că, ”deocamdată, pentru data de 9 iunie a.c. CFR Călători nu a primit nicio solicitare de suplimentare cu vagoane a trenurilor din graficul de circulaţie, cu destinaţia Bucureşti”. Oficial, CFR Călători nu a anunţat cine a contractat şi plătit garniturile de tren, însă surse politice spun că ar avea legătură cu mitingul PSD.
Partidul Social Democrat (PSD) a anunţat că, sâmbătă, 9 iunie, va organiza, în Piaţa Victoriei, între orele 20.00 şi 22.00, un miting împotriva abuzurilor. Ambulanţă închiriată pentru reprezentanţii PSD Braşov care merg la mitingul din Bucureşti Reprezentanţii PSD Braşov au închiriat o ambulanţă pentru cele 3.500 de persoane care merg la mitingul PSD din Bucureşti, transmite corespondentul MEDIAFAX.
Reprezentanţii PSD Braşov au anunţat, vineri, că aproximativ 3.500 de membri din judeţ vor face deplasarea la mitingul PSD, cu 49 de autocare şi peste 300 de autoturisme. Organizaţia judeţeană a închiriat şi o ambulanţă. Potrivit purtătorului de cuvânt al PSD Braşov, Daniel Giurma, cei 3.500 de membri care vor participa la mitingul de susţinere au pus la punct vineri toate detaliile.
”Sunt 49 de autocare, cinci microbuze, 312 maşini sunt până acum luate în calcul, dar numărul lor mai poate creşte. Mâncarea şi-o asigură fiecare, apa o achiziţionează filiala Braşov şi o distribuie participanţilor. Pancartele vor avea mesaje preluate de la nivel naţional, dar vor fi şi texte de la Braşov. Delegaţia va fi însoţită de o ambulanţă închiriată, pentru a interveni în caz de probleme”, a declarat, corespondentului MEDIAFAX, Daniel Giurma, purtătorul de cuvânt al PSD Braşov.
