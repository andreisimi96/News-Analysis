Persoanele sau grupurile care ajută imigranţii să depună cereri de azil, în situaţii în care aceştia nu au dreptul la protecţie, pot fi condamnate la închisoare, prevede un proiect de lege depus marţi în parlamentul de la Budapesta.
Conform proiectului, este considerat infracţiune şi sprijinul acordat imigranţilor ilegali la obţinerea dreptului de şedere în Ungaria, scrie agerpres.ro.
Guvernul ungar a depus şi un alt proiect de lege privind modificarea Constituţiei în sensul interzicerii dreptului de a se stabili în Ungaria al "populaţiilor străine"; cetăţenii străini ar urma să poată locui în Ungaria numai cu acordul autorităţilor naţionale. Străinii care încearcă să intre în Ungaria dintr-un stat terţ unde nu sunt expuşi direct persecuţiilor nu vor avea dreptul la azil.
Proiectele legislative au fost condamnate de agenţia pentru refugiaţi a Organizaţiei Naţiunilor Unite (UNHCR). 
