Un microbuz în care se aflau 17 adolescenţi a fost tamponat, joi, de un TIR, pe Drumul Naţional 7, în localitatea Călimăneşti, judeţul Vâlcea.
Purtătorul de cuvânt al ISU Vâlcea, Cătălin Popescu, a afirmat că în urma impactului, o persoană a fost rănită uşor.
„Accidentul rutier s-a petrecut pe DN 7, în Călimaneşti. Un microbuz cu 17 copii a fost tamponat uşor de un TIR în partea spate. A rezultat o singură victimă neîcarcerată. Intervine SMURD Brezoi şi Serviciul de Ambulanţă”, a afirmat reprezentantul ISU.
Purtătorul de cuvânt al IPJ Vâlcea, Sandra Dăscălete, a afirmat că în microbuz se aflau tineri cu vârste cuprinse între 17 şi 20 de ani. Atât microbuzul, cât şi TIR-ul au ieşit de pe partea carosabilă şi aşteaptă într-o benzinărie venirea poliţiştilor, care urmează să deschidă un dosar pentru vătămare corporală din culpă.
„Pe DN 7, Călimăneşti, un autotir, ce se deplasa pe direcția Sibiu – Râmnicu Vâlcea, nu a păstrat o distanță corespunzătoare în mers faţă de un microbuz, ce circula regulamentar în faţa sa, intrând în coliziune cu acesta. În urma impactului a rezultat rănirea ușoară a unuia dintre  pasageri. Traficul se desfășoară normal“, a afirmat Sandra Dăscălete.
