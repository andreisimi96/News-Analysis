Bill Clinton, fostul preşedinte american, nu i-a cerut scuze personal nici acum, Monicăi Lewinsky, după episodul sexual consumat în 1996, scrie BBC . 
La 20 ani de la scandalul Bill Clinton - Monica Lewinsky, fostul președinte american a spus că nu și-a cerut niciodată scuze personal față de aceasta, iar întrebat dacă crede că ar trebui să o facă, fostul lider a comentat că ”am spus public cu mai multe ocazii că îmi pare rău. Este ceva diferit. Scuzele au fost publice”, relatează sursa citată. 
Relația sexuală dintre Bill Clinton și Monica Lewinsky, fostă internă la Casa Albă, care a avut loc între 1995 și 1997, a ieșit la iveală în 1998, însă fostul președinte a negat informația. Camera Reprezentanților l-a pus sub acuzare în 1998 pe Bill Clinton, pentru obstrucția justiției și sperjur, dar după un proces de 21 de zile a fost achitat. Lewinsky a spus că relația lor a fost consensuală, dar într-o declarație din februarie 2018 pentru revista Vanity Fair a catalogat-o ca fiind un ”grețos abuz de putere”.
