Raportul ascuns #COLECTIV. Ministerul Sănătăţii spune că nu a ştiut de existenţa sa
Dosar bombă la Parchetul General. Procurorii fac audieri astăzi în Colectiv 2, ancheta care vizează intervenția la incendiu, felul în care au fost îmbolnăviți răniții cu bacterii intraspitalicești, dar și modul în care au fost luate deciziile medicale de blocare a victimelor în țară pentru zile bune. 
Iniţial, procurorii de la DNA şi Parchetul General au trimis în instanţe trei dosare în legătură cu tragedia de la Colectiv: Tribunalul Bucureşti - fostul primar Cristian Popescu-Piedone, Judecătoria Sectorului 4 - patronii clubului, Tribunalul Militar Bucureşti - pompierii Antonina Radu şi George Petrică Matei.
 Pe 15 mai 2016, Judecătoria Sectorului 4 a dispus reunirea la Tribunalul Bucureşti a dosarului în care sunt acuzaţi patronii clubului cu cel în care este inculpat Cristian Popescu-Piedone, motivul invocat fiind faptul că în primul dosar a nu exista nicio instituţie parte responsabilă civilmente, iar bunurile inculpaţilor nu acopereau despăgubirile cerute de victimele incendiului.
Apoi, pe 6 decembrie 2017, Tribunalul Militar Bucureşti a decis ca dosarul pompierilor să meargă la Tribunalul Bucureşti, iar această din urmă instanţă a confirmat, pe 15 ianuarie a.c., că este de acord cu această reunire. Decizia judecătorului de la Tribunalul Bucureşti a fost primită cu aplauze în sala de judecată.
Patronii clubului Colectiv - Alin George Anastasescu, Paul Gancea şi Costin Mincu - sunt acuzaţi de ucidere din culpă, vătămare corporală şi neluarea măsurilor legale de securitate şi sănătate în muncă. În dosar mai sunt judecaţi Daniela Niţă - patroana firmei de artificii SC Golden Ideas Fireworks Artists SRL, Cristian Niţă (director) şi Viorel Zaharia (pirotehnist), precum şi persoanele juridice SC Colectiv Club SRL şi SC Golden Ideas Fireworks Artists SRL.
