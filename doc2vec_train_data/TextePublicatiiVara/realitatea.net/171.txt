S-a deschis dosar penal după incendiul de azi-noapte de la Scoala 124. Procurorii au demarat o anchetă pentru distrugere din culpă. Primăria sectorului 5 se apără: au fost montați senzori de fum și a fost ignifugat podul. Senzorii nu au alertat pe nimeni, iar acoperișul a ars primul.
În secolul XXI, o școală din sectorul 5 al Capitalei a ars aproape în totalitate. Școala 124 s-a transformat într-o torță noaptea trecută și nu va mai putea fi folosită prea curând.
O parte din acoperișul instituției s-a prăbușit, iar actele sunt acum scrum. Doar cataloagele au putut fi salvate.
Flăcările au distrus sălile de clasă, iar autoritățile au luat decizia să îi mute pe elevi la alte școli.
Instituția NU avea autorizație ISU și era singura din București cu toalete în curte. Potrivit primăriei, clădirea se afla în stadiul final pentru obținerea autorizației de securitate la incendiu.
