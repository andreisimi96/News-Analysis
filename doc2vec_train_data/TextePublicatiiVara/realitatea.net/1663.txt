Simona Halep, campioană la Roland Garros. Detalii din culisele ședinței foto organizate la Paris pentru Simona Halep
Ședinţa foto fusese iniţial programată la ora 12:00, însă apoi a fost reprogramată pentru ora 14:00.
GSP a explicat ce s-a întâmplat ieri în capitala Franței, la ședința foto organizată pentru Simona Halep, lucruri pe care noi, cei din țară, nu le știam.
Conform GSP, "fotografii își caută cadrele, iar pe sub cordoanele de siguranţă montate își mai face loc câte un spectator pentru o poză. Simona încă nu a sosit.
Oamenii continuă să se adune în jurul fotografilor. Semnul că Simona este aproape este dat de apariţia bodyguarzilor, care se poziţionează la capetele cordoanelor de siguranţă.
“Elle arrive”, se aude într-o staţie. Toată lumea e pregătită. Liderul mondial și-a păstrat zâmbetul afișat pe teren, dar acum a îmbrăcat o rochie neagră și pantofi de culoarea vișinie.
"Rămâneți așa, vă rog, vreau să vă fac și eu o poză! Nu am văzut în viața mea atâția jurnaliști”, le-a spus Simona Halep reprezentanților presei, la pozele de prezentare făcute ieri cu trofeul, la Paris".
Simona Halep revine astăzi în ţară, după ce a câştigat turneul de la Roland Garros. Sportiva noastră ajunge pe Aeroportul Henri Coandă la ora 16:15.
Apoi, sportiva în vârstă de 26 de ani va prezenta o copie a trofeului cucerit la Roland Garros, în cadrul unei ceremonii care va fi organizată, de la ora 20:00, în fața Arenei Naționale din Capitală, nu pe stadion.
Simona Halep a cerut inițial o aprobare pentru un eveniment într-o piață, dar Primăria București l-a programat în fața Arenei Naționale, nu pe stadion, "din cauza timpului prea scurt pentru aprobările necesare", conform GSP.
Astfel, Simona Halep le va prezenta românilor, în fața Arenei Naționale, copia trofeului cucerit la Roland Garros. Replica trofeului Suzanne Lenglen, atribuit campioanelor de la Roland Garros, este copia fidelă a cupei câștigate de Simona Halep la Paris. Originalul rămâne la Federația Franceză de Tenis.
