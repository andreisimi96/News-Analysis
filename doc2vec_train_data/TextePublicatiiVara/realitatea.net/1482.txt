Judecătorii instanţei supreme au decis, vineri, să trimită dosarul privind moartea poliţistului Bogdan Gigină către JudecătoriaSectorului 1 din Capitală, decizia fiind definitivă. În această cauză, fostul ministru de Interne, Gabriel Oprea, este acuzat de ucidere din culpă.
„Trimite cauza având ca obiect rechizitoriul nr. 905/P/2015 al Parchetului de pe lângă Înalta Curte de Casaţie şi Justiţie – Direcţia Naţională Anticorupţie – Secţia de Combatere a Corupţiei, prin care au fost trimişi în judecată inculpaţii Oprea Gabriel (...), Mazilu Petre (...) şi SC GENERAL MPM IMPEX SRL (...), pentru comiterea infracţiunii de ucidere din culpă, (...) spre competentă soluţionare Judectoriei Sectorului 1 Bucureşti, instanţă căreia i se va trimite dosarul. Definitivă”, se arată în decizia instanţei, potrivit Mediafax.
Fostul ministru de Interne, Gabriel Oprea, a fost prezent, vineri, la Curtea Supremă, unde este judecat pentru ucidere din culpă în cazul morţii poliţistului Bogdan Gigină, declarând că este singurul om din ţară care a fost trimis în judecată pentru această faptă stând pe bancheta din spate.
„Cred că sunt primul, sau singurul om din România care este trimis în judecată pentru ucidere din culpă, stând pe bancheta din spate a maşinii. Cât am fost ministrul Apărării, am circulat cu maşina mea şi pe banii mei. La Ministerul de Interne mi s-a spus că sunt alte reguli, iar eu sunt un om disciplinat (...) Vreau să spun foate clar că în acea zi de 20 octombrie (n.r. – 2015) acest dispozitiv de păzire ( în care se afla poliţistul Bogdan Gigină) exista în baza unui ordin şi semnat şi aprobat de chestorul Voicu, care era şeful Brigăzii Rutiere”, a declarat, vineri, Gabriel Oprea, la Înalta Curte de Casaţie şi Justiţie.
Vineri a avut loc, la Înalta Curte de Casaţie şi Justiţie, primul termen în cameră preliminară în dosarul privind moartea poliţistului Bogdan Gigină.
„Niciodată nu am cerut motocicletă sau dispozitiv, nici în perioada în care am fost premier intermiar. În ziua de 20 octombrie am avut trei activităţi importante, am avut şedinţă de Guvern, am fost la Palatul Cotroceni, unde m-am văzut cu domnul Iohannis. Ştiam că am o întâlnire la SRI Băneasa, iar în jur de 18.30 am ajuns la SRI în Băneasa”, a mai declarat Oprea.
Fostul ministru al Afacerilor Interne, Gabriel Oprea, a fost trimis în judecată, în luna mai 2018, în dosarul în care este cercetat pentru moartea poliţistului Bogdan Gigină. Alături de el a fost trimis şi administratorul firmei care executa lucrările, precum şi societatea.
În această cauză procurorii îl acuză pe Gabriel Oprea de ucidere din culpă.
"Acest dispozitiv, asigurat de către Brigada de Poliţie Rutieră din cadrul Direcţiei Generale de Poliţie a Municipiului Bucureşti, era format dintr-un motociclist rutier (victima Gigină Bogdan-Cosmin) şi un echipaj format dintr-un ofiţer şi un agent de poliţie aflaţi într-un autoturism de poliţie rutieră. Acest dispozitiv preceda în trafic autoturismul în care se afla ministrul Oprea Gabriel. La momentul producerii accidentului, ministrul Oprea Gabriel se deplasa către locuinţa sa situată în cartierul Cotroceni", susţin procurorii.
