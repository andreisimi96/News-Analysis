Angajatorii din mediul privat sunt obligați să țină pasul cu majorările salariale dictate din pixul guvernanților, cu toate că productivitatea muncii face progrese nesemnificative.
Costul orar al forţei de muncă, ajustat la numărul zilelor lucrătoare, a crescut în primul trimestru cu 1,42% faţă de trimestrul precedent şi cu 12,72% faţă de perioada similară a anului trecut, a anunţat INS.
Angajatorii din mediul privat sunt nevoiți practic să țină pasul cu majorările salariului minim și cu noua lege a salarizării din sistemul bugetar, precum și cu presiunile inflaționiste generate tot de guvernanți.
Cele mai mari creşteri al costurilor cu salariile s-au regăsit în construcţii (19,06% față de 2017), în activităţi de spectacole, culturale şi recreative (13,97%), în informaţii şi comunicaţii (13,91%), în hoteluri şi restaurante (13,30%) şi în tranzacţii imobiliare (13,10%).
Sectoarele economice cu cele mai mici creşteri au fost intermedieri financiare şi asigurări (3,03%) şi producţia şi furnizarea de energie electrică şi termică, gaze, apă caldă şi aer condiţionat (4,84%).
Scăderea costului orar al forţei de muncă (în formă ajustată după numărul zilelor lucrătoare) s-a înregistrat doar în industria extractivă (-5,05%).
În sectorul bugetar s-au înregistrat creşteri ale costului orar al forţei de muncă (în formă ajustată după efectul zilelor lucrătoare) ca urmare a aplicării prevederilor legale pentru personalul plătit din fonduri publice, astfel: în învăţământ cu 23,57%, în administraţie publică cu 18,59% şi în sănătate şi asistenţă socială cu 14,01%.
