Mircea Tudosie, şeful Oficiului Poştal Municipiul (OPM) Bucureşti, a fost numit oficial director interimar al companiei Poșta Română SA.
Noul director general provizoriu al Companiei Naţionale Poşta Română este Mircea Tudosie, şeful Oficiului Poştal Municipiul (OPM) Bucureşti, a anunţat, vineri, Ministerul Comunicaţiilor şi Societăţii Informaţionale (MCSI).
Potrivit CV-ului publicat pe site-ul instituției, Mircea Tudosie s-a ocupat în ultimii 5 ani coordonarea structurii operaționale pe întreg teritoriul Municipiului București prin cei 2.200 salariați din subordine.
Între 2011-2013, Tudosie a lucrat ca expert în Poșta Română pe poziția de "manager de proiect privind reorganizarea si repozitionarea Postei Rapide".
Noul șef al Poștei are și experiență în domeniul Asigurărilor, lucrând 4 ani ca agent de asigurări și inspector la Asirom. Tudosie a lucrat și ca Șef al Departamentul Comercial-Operațional la Sucursala Poșta Rapidă.
Experiența pe zona comercială a noului șef ar putea fi valoroasă pentru Guvern, care are în plan să vândă titluri de stat populației prin miile de sucursale din întreaga țară.
Poșta Română, greu de condus. Scaunul fierbinte de șef, eliberat din nou
Compania Naţională Poşta Română a informat miercuri, într-un comunicat de presă remis Realitatea că Directorul General interimar, Costin Tudor, şi-a înaintat demisia de la conducerea operatorului naţional de servicii poştale.
„A fost o onoare şi o provocare uriaşă activitatea mea scurtă, dar intensă, în cadrul companiei pe care cu seriozitate şi profesionalism mi-am asumat-o. În doar două luni, am pus bazele unor demersuri concrete pentru ca Poşta Română să intre într-un proces real de modernizare şi dezvoltare şi cred că acest proces trebuie să continue, pentru ca dezideratul de a redeveni o companie credibilă şi respectată să fie atins", a spus Costin Tudor la predarea mandatului.
Demisia directorului general vine într-un context sensibil pentru Poșta Română. Deputații au introdus azi și Poșta Română, alături de alte zeci de companii de stat (Complexul Oltenia și CFR SA cele mai recente) în Fondul Suveran de Investiții.
Pe de altă parte, Poșta Română pare să primească un rol central în noul demers al Guvernului PSD de a atrage împrumuturi din partea populației, prin titluri de stat.
Poșta are aproximativ 25.000 de angajați și este deținută de statul român, prin Ministerul pentru Societatea Informațională (MCSI), în proporție de 75%, și de Fondul Proprietatea (FP) în proporție de 25%.
Până la momentul numirii lui Tudor la șefia Poștei, instituția a fost condusă de Ovidiu Ioan Secară, director general adjunct, după demisia Elenei Petraşcu din funcţia de director general, anunţată în data de 15 februarie 2018.
Costin Tudor era angajat al Secretariatului General al Guvernului. Costin Tudor a studiat Dreptul la Universitatea Bioterra din Bucureşti şi este inginer diplomat.
Poşta Română, companie naţională înfiinţată conform Legii 31/1990, şi nu o instituţie publică, este deţinută de statul român, prin Ministerul Comunicaţiilor şi pentru Societatea Informaţională (MCSI), în proporţie de 75%, şi de Fondul Proprietatea (FP) în proporţie de 25%.
Compania deţine cea mai mare reţea de distribuţie la nivel naţional, însemnând peste 80% din totalul subunităţilor poştale care operează, în prezent, în România.
La ora actuală, peste 19 milioane de locuitori beneficiază de serviciile Poştei Române şi peste 7,5 milioane de adrese sunt acoperite de reţeaua poştală proprie.
