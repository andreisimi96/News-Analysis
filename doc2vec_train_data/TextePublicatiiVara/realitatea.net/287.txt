Lungmetrajul "Inimi cicatrizate", de Radu Jude, a obţinut marele premiu, Phoenixul de Aur, la cea de-a XIV-a ediţie a Festivalului Internaţional de Film "Motive Evreieşti" de la Varşovia, Polonia.
La ediţia din acest an, două filme româneşti au concurat pentru trofeul Phoenixul de Aur: "Inimi cicatrizate", în regia lui Radu Jude, şi "Nussbaum 95736", în regia lui László Csibi, care a şi fost prezent la proiecţiile din festival.
Filmul "Inimi cicatrizate", în regia lui Radu Jude, a câştigat marele premiu al festivalului, în valoare de 15.000 de zloţi polonezi. Premiul, finanţat de primarul Varşoviei, Hanna Gronkiewicz Waltz, a fost decernat la ceremonia de închidere a festivalului, desfăşurată duminică seara, la Polin - Muzeul de Istorie a Evreilor Polonezi.
Festivalul Internaţional de Film "Motive Evreieşti" de la Varşovia este unul dintre cele mai mari evenimente de gen din Europa, concentrat pe tematica evreiască în cinematografia contemporană. Scopul festivalului este prezentarea celor mai interesante aspecte din cultura, istoria şi tradiţiile evreieşti, totodată promovarea ideilor de toleranţă şi multiculturalitate.
Înfiinţat în 2004, de Asociaţia "Motive Evreieşti", festivalul a devenit deja o tradiţie a lunii mai la Varşovia. Prin zecile de filme de ficţiune şi documentare, de lung şi scurt metraj, prin întâlnirile cu creatorii lor, prin ateliere şi evenimente conexe, festivalul doreşte să apropie spectatorii de fascinanta cultură contemporană evreiască, să păstreze şi protejeze, totodată, memoria trecutului comun al polonezilor şi evreilor, prin intermediul limbajului artei cinematografice.
