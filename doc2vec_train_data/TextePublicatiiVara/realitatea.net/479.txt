Atac armat la Liege
Organizaţia teroristă Stat Islamic a revendicat atacul comis în oraşul belgian Liege, în urma căruia doi ofiţeri de poliţie, un trecător şi atacatorul au murit, fără a oferi însă vreo dovadă că ar fi fost implicată, relatează site-ul agenţiei Reuters, citat de Mediafax.
Gruparea a declarat într-un comunicat online că "un soldat al califatului" a comis un act pe care poliţia belgiană îl consideră terorist.
Autorităţile belgiene au fost întrebate de ce atacatorul, un prizonier suspectat că s-ar fi radicalizat în închisoare, a fost eliberat pentru o zi. Atacatorul a fost împuşcat mortal de poliţie lângă o şcoală din apropierea locului unde a comis atacul.
Ministrul de Interne, Jan Jambon, a informat că autorităţile încă analizează motivele lui Benjamin Herman, un traficant de droguri în vârstă de 31 de ani.
Acesta ar fi strigat "Allahu Akbar" în timpul atacului şi avea contacte cu militanţi islamişti în 2016 şi 2017, în timp ce era în închisoare.
O femeie care lucra la şcoala unde a fost împuşcat Herman şi care fusese luată ostatică de acesta a declarat pentru postul RTBF că atacatorul ar fi lăsat-o în viaţă pentru că este de religie musulmană.
