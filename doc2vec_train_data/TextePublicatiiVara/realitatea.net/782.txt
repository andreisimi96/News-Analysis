Klaus Iohannis pleacă în Germania, în plin scandal legat de revocarea șefei DNA
Klaus Iohannis, amenințat cu suspendarea. Deputatul Ioan Dîrzu susţine că sunt „toate motivele de natură constituţională“ pentru suspendarea preşedintelui Klaus Iohannis, în cazul în care acesta nu va respecta decizia CCR referitoare la revocarea şefei DNA. 
Klaus Iohannis, amenințat cu suspendarea - „Chiar eu voi strânge semnături pentru suspendarea Președintelui în cazul în care acesta nu va respecta decizia CCR”, anunță deputatul Ioan Dîrzu, într-un comunicat transmis presei. „Klaus Iohannis nu are altă variantă decât aceea de a o revoca din funcție pe Laura Codruța Koveși, încă actual procuror-șef DNA”, susține deputatul PSD.
„Dacă se doreşte cu adevărat o luptă anticorupţie în România, şi nu un sistem de privilegii, trebuie să înţelegem cu toţii că DNA nu înseamnă o persoană. Dacă DNA înseamnă o persoană, atunci DNA nu este o instituţie credibilă şi avem o problemă de monopol de putere. Sunt sigur că preşedintele României va respecta Constituţia şi nu se va lăsa păcălit de anarhiştii din PNL şi USR care instigă la nerespectarea deciziilor CCR”, a scris Dîrzu într-un comunicat remis presei.
Un alt motiv pentru suspendarea președintelui este, potrivit deputatului PSD, faptul că nu a desemnat un candidat pentru funcţia de director al Serviciului de Informaţii Externe de mai bine de 2 ani.
„Preşedintele României nu şi-a exercitat atribuţiile de desemnare a unui candidat pentru şefia SIE în timp rezonabil punând Parlamentul în imposibilitatea obiectivă de a numi un director civil. Pe această cale, solicit preşedinţilor celor două Camere ale Parlamentului să sesizeze Curtea Constituţională a României privind existenţa unui conflict juridic de natură constituţională între preşedinte şi Parlamentul României”, mai se arată în comunicatul amintit.
