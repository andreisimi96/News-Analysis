Este pentru prima oară de la alegerile parlamentare din decembrie 2016 când PSD și ALDE nu mai dețin, singure, majoritatea în Camera Deputaților după ce  5 deputați PSD s-au înscris în ultimele zece zile în Pro România, noul partid al fostului prim-ministru Victor Ponta. În acest context,  se fac deja calcule despre reușita unei  moţiuni de cenzură împotriva guvernului condus de social-democrata Viorica Dăncilă.
“Votăm şi dacă nu are şanse de reuşită, că doar nu o să votăm cu Dăncilă. Marea problemă este că bine ar fi să nu ne facem de râs. Adică, să mai luăm o bătaie cu 100 de voturi diferenţă, ca data trecută. Sunt cam 80 de voturi diferenţă în favoarea. Or fi pierdut ei majoritatea, PSD-ALDE, în Camera Deputaţilor, dar când spunem asta trebuie să avem în vedere că au minorităţile, 17 voturi, şi au UDMR”, a explicat Traian Băsescu, duminică, la România TV.
Pentru legile importante, precum cele din sănătate, justiție sau economie, la Camera Deputaților este nevoie de cel puțin 165 de voturi. Coaliția PSD și ALDE mai are, pe hârtie, 164 de oameni. O ajută, însă, UDMR, minoritățile și unii neafiliați, de la care pot obține voturile de care au nevoie.
Liderii coaliției de guvernare, Liviu Dragnea și Călin Popescu Tăriceanu, sunt obligați, în acest fel, să apeleze la sprijinul UDMR și al minorităților naționale pentru a-și trece prin Camera Deputaților măsurile din programul de guvernare.
