Un seism cu magnitudinea 5,6 s-a produs duminică în Guatemala, potrivit Serviciului de Prospectare Geologică al Statelor Unite (USGS), fără a produce însă pagube; nu au fost raportate distrugeri nici în zona vulcanului Fuego, ale cărui erupţii recente au provocat moartea a 110 persoane, informează Reuters.
S-a simţit o zguduitură puternică, dar ''lucrurile s-au liniştit'', a precizat într-o declaraţie agenţia pentru situaţii de dezastru din Guatemala. Un martor a declarat pentru Reuters că unde seismică nu a fost simţită în capitala Guatemala City.
Epicentrul seismului a fost localizat lângă coasta Pacificului, la o distanţă mai mică de 18,7 kilometri de Escuintla, o zonă aflată la baza vulcanului Fuego, unde s-a înregistrat cel mai mare număr de decese şi răniţi în urma erupţiilor de gaze şi cenuşă care au debutat în urmă cu două săptămâni, scrie Agerpres .
Duminică, autorităţile din Guatemala au spus că sistează operaţiunile de căutare ale celor aproape 200 de persoane date dispărute în urma erupţiei vulcanului Fuego.
Seismul s-a produs la o adâncime de 100 de kilometri, potrivit USGS.
