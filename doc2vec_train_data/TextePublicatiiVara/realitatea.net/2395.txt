Copii cu părinții plecați în străinătate
Drama copiilor români crescuți de bunici sau de alte rude pentru că ambii părinți au plecat la muncă în străinătate ar trebui să-i facă pe politicienii români să intre în pământ de rușine și să le reducă apetitul de laudă de sine. Statul numără însă doar a zecea parte dintre copiii aflați în această situați dramatică!
Numărul total al copiilor din România care aveau ambii părinţii plecaţi la muncă în străinătate era, la finele anului trecut, de 17.425, în timp ce totalul copiilor cu părinţi plecaţi la muncă în străinătate era de 94.896, conform datelor centralizate de Autoritatea Naţională pentru Protecţia Drepturilor Copilului şi Adopţie (ANPDCA).
Cifrele sunt departe de a fi cele reale, date fiind deficiențele în raportarea reală a muncii în străinătate. Chiar și așa ele sunt înfricoșătoare.
Datele culese de Salvaţi Copiii de la Inspectoratele Şcolare Judeţene au relevat un număr mult mai mare de copii cu părinţii plecaţi la muncă în străinătate, peste 212.000 de copii, iar aceste date nu sunt nici ele complete, pentru că includ doar copiii înscrişi în sistemul educaţional.
„Adăugând şi copiii de vârstă antepreşcolară şi pe cei neînscrişi la şcoală sau care au abandonat şcoala estimăm că numărul total al copiilor cu părinţii plecaţi la muncă în străinătate se ridică la aproximativ 250.000", au transmis reprezentanţii Organizaţiei „Salvaţi Copiii".
Potrivit datelor oficiale, dintre cei 17.425 de copii cu ambii părinţi plecaţi la muncă în străinătate, 16.302 se aflau în îngrijirea rudelor de până la gradul IV, fără măsuri de protecţie, restul fiind plasaţi la un asistent maternal, centre de plasament, sau alte familii / persoane.
Conform Agerpres, un număr de 64.701 de copii aveau un părinte plecat la muncă în străinătate, iar dintre aceştia 62.350 de copii erau în grija rudelor până la gradul IV, fără măsură de protecţie, iar 1.558 de copii se aflau în sistemul de protecţie specială, cum ar fi în grija unui asistent maternal, în centre de plasament sau la alte familii/persoane.
Totodată, un număr de 12.770 de copii proveneau din familii în care părintele unic susţinător era plecat la muncă în străinătate, iar dintre aceştia, 11.321 de copii au rămas acasă în îngrijirea rudelor de până la gradul IV, fără măsură de protecţie.
Totalul copiilor rămaşi acasă care se aflau în sistemul de protecţie specială se ridica la 3.730, dintre care 544 erau în grija unui asistent maternal, 876 în centre de plasament, 2.031 la rude până la gradul IV, iar 279 în grija altor familii/persoane.
