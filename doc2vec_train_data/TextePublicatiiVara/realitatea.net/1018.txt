Îmbrăcat în alb, are steguleţ cu tricolor şi pancartă cu numele judeţului. Aşa arată prototipul protestatarului pesedist. Profilul a fost creionat de către conducerea PSD, iar indicaţiile au fost transmise în teritoriu. Dacă-i ordin cu plăcere, susţin aleşii PSD, chiar dacă indicaţiile încă nu au ajuns la urechea lor. Nici cu tema mitingului nu sunt toţi la curent. Rămâne ambiguă chiar şi pentru aleşii partidului.
PSD are dress code pentru mitingul de sâmbătă. Toţi social-democraţii trebuie să se îmbrace în alb. Unii sunt incântaţi de alegerea făcută de conducerea partidului. Alţi aleşi nu sunt la fel de împăcaţi cu dress code-ul ales de partid. Deşi Liviu Dragnea a anunţat că va fi un miting împotriva abuzurilor, tema rămâne însă una incertă pentru cei mai mulţi dintre social-democraţi. Mitingul PSD va avea loc, sâmbătă seară, în Piaţa Victoriei. Liviu Dragnea a anunţat că vor fi sute de mii de oameni în stradă.
