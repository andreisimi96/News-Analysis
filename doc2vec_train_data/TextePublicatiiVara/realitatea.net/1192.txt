Liderul nord-coreean, Kim Jong-Un, "a cerşit" reprogramarea întrevederii cu preşedintele SUA, Donald Trump, după ce acesta o anulase, afirmă Rudy Giuliani, avocatul liderului de la Casa Albă, sugerând aplicarea aceleiaşi tactici în conflictul israelo-palestinian.
Aflat la o conferinţă pe tema investiţiilor desfăşurată în Israel, Rudolph Giuliani a explicat ce s-a întâmplat după ce preşedintele SUA, Donald Trump, anulase întrevederea cu liderul nord-coreean, Kim Jong-Un. "Nord-coreenii ne ameninţau că vor intra în război nuclear cu noi, că ne vor învinge într-un conflict nuclear", a declarat Giuliani, probabil referindu-se la comunicatul din 25 mai prin care Coreea de Nord avertiza că regimul de la Phenian este pregătit pentru un conflict atomic dacă va fi cazul.
"Noi am spus că nu suntem pregătiţi pentru un summit în aceste condiţii. Ei bine, apoi, Kim Jong-Un s-a aşezat în mâini şi în genunchi şi a cerşit întrevederea, exact poziţia în care voiam să îl aducem", a spus avocatul lui Donald Trump", citat de publicaţia The Wall Street Journal şi de postul BBC News.
"Exact acest lucru trebuie să se întâmple cu Autoritatea Palestiniană. Trebuie să ceară pacea. Trebuie schimbată abordarea, sunt necesare presiuni", a adăugat Rudy Giuliani, potrivit site-ului NationalReview.com.
Autoritatea Palestiniană refuză să mai considere Statele Unite intermediar în procesul de pace israelo-palestinian de când preşedintele Donald Trump a decis, în decembrie 2017, recunoaşterea Ierusalimului drept capitală a Israelului şi mutarea ambasadei americane în acest oraş.
