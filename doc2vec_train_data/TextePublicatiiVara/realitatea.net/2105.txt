2 ore 32 minute
Ratarea promovării în Liga 3 nu a rămas fără urmări pentru Clubul Sportiv al Armatei. Steaua a anunţat, joi, că Ion Ion a fost demis de la conducerea echipei, urmând ca Marius Lăcătuş să stea pe banca tehnică în sezonul viitor.
Învinşi de Rapid pe toate planurile, campionat şi Cupă, roş-albaştrii se află într-un moment în care trebuie să-şi reconsidere strategia pentru a nu ratat şi anul viitor promovarea în Liga 3. Şi, dacă Florin Talpan face eforturi pentru a remedia la tribunale înfrângerile de pe teren, conducerea Stelei s-a reunit pentru o şedinţă importantă pentru viitorul echipei, conform Mediafax.
Contractul lui Ion Ion s-ar fi prelungit automat dacă obţinea promovarea, dar, cum acest lucru nu s-a întâmplat, tehnicianul a fost demis după doar un sezon. Iar funcţia sa va fi preluată de Marius Lăcătuş, care-i va avea alături pe Ştefan Iovan şi Gheorghe Niţu. În plus, Vasile Aelenei a fost retrogradat, urmând să antrenze o grupă de juniori, iar Adrian Bumbescu a primit funcţia de şef al Centrului de copii şi juniori:
"În urma analizei activităţii sportive a secţiei de fotbal a Clubului Sportiv al Armatei Steaua Bucureşti ca urmare a încheierii sezonului competiţional 2017-2018, conducerea clubului a luat următoarele măsuri:
– demiterea domnului antrenor Ion ION din funcţia de antrenor principal al echipei de seniori;
– retrogradarea domnului Vasile AELENEI la o grupă de juniori din cadrul Centrului de copii şi juniori;
– numirea la echipa de seniori ca antrenori a domnilor: Marius LĂCĂTUŞ, Ştefan IOVAN şi Gheorghe NIŢU.
Obiectivul primei echipe a clubului este promovarea în Liga a III-a.
De asemenea, domnul Adrian BUMBESCU a fost numit în funcţia de şef al Centrului de copii şi juniori şi va avea ca obiectiv restructurarea activităţii centrului şi implementarea liniei metodice de pregătire a echipei de seniori grupelor 2000-2003", se arată pe csasteaua.ro.
