Cozmin Gușă atrage atenția că ”securismul” a evoluat din comunism până astăzi, astfel că în domenii vitale, precum Politică, Justiție și Media, se acționează în baza unor șantaje care pot ”defecta” societatea. Consultantul politic explică efectul securismului asupra României, anomaliile implementate în mandatul lui Băsescu și în ce constă încercarea SRI-ului lui Hellvig de a se ”desecuriza”.
”E foarte rău că în aceste domenii pe care le-am descris - Politic, Mass-Media și Justiție - oamenii nu mai acționează conform fișei postului, conform expertizei pe care o au - și sunt domenii vitale -, ci în baza unor șantaje sau apartenențe ascunse la fel de fel de structuri”, afirmă Cozmin Gușă.
Putem vorbi de o ”privatizare a securismului”, subliniază consultantul politic, întrucât cei care au făcut parte din sistem și intră, apoi, într-o luptă politică devin șantajabili.
”Ce ne facem când oameni care au fost în sistem și beneficiază de informații cu caracter secret se angrenează într-o luptă privată de tip politic sau de alt fel?! Forța șantajului este una mare. Instinctul de conservare a propriei imagini este unul dur. Avem niște victime potențiale ale unor informații compromițătoare”, explică Gușă.
Unele excese din Justiție, în baza securismului
În opinia sa, securismul nu s-a încheiat. Dovada - anumite excese din Justiție pe care nu ni le putem explica, ce s-au realizat în baza acestui securism.
Cozmin Gușă a vorbit și despre arhiva SIPA. 
”Un om aflat în condiții de detenție pentru care să doarmă cu două ore mai mult dimineața era un mic avantaj, turna, în schimbul acestuia, la ofițerul SIPA care era alocat acelui penitenciar fel de fel de lucruri care se puteau constitui în instrumente de șantaj. Sistemul securistic este cumplit”, atrage atenția consultantul politic. 
Cozmin Gușă explică și de ce vorbim despre interdicția ca un politician ori jurnalist să fie ofițer acoperit.
”Pentru că își duce mandatul politic în baza unei opțiuni operative și nu și-ar putea pune expertiza în slujba cetățeanului. Jurnalistul sau patronul media și-ar orienta strategia astfel încât să-i protejeze pe cei care l-ar putea șantaja. O societate se poate defecta major în aceste zone foarte importante. Mass-Media înseamnă reprezentarea intereselor cetățenilor. E un 'contract' corect. La fel și în politică”, spune consultantul politic.
În ultimii ani s-au observat eforturi la nivelul SRI-ului condus de Eduard Hellvig de a face tot ceea ce se poate să se ”desecurizeze”, ca să nu mai implementeze aceste metode, subliniază Cozmin Gușă.
”Distrugerea binomului, apariția protocoalelor, faptul că nu mai există lucruri evidente în care să se implice nelegal sunt o veste bună. Dar obiceiurile se păstrează; foarte mulți dintre cei care au lucrat în sistem folosesc informațiile fie în politică, fie în afaceri. Cei care nu sunt protejați sunt dezavantajați”, precizează consultantul politic. 
Din milioanele de români plecați din țară, unii au plecat descurajați de acest securism pe care l-au trăit înainte de 1989 și apoi după '90, evidențiază Gușă.
În mandatul lui Traian Băsescu s-a implementat o anormalitate a monitorizării și ascultării unor oameni care nu erau pericol, iar acum fostul președinte nu face nimic pentru a contribui la ”însănătoșirea” sistemului, subliniază consultantul politic.
”Ce s-a instituit în regimul Băsescu pe lângă acest securism - s-a implementat o anormalitate a monitorizării și ascultării unor oameni care nu erau pericol; s-au făcut presiuni asupra unora care nu făceau parte din club. Degeaba plânge Băsescu azi că nu știa ce se întâmpla în mandatele lui. El nu dorește să contribuie la însănătoșire. Faptul că apare cu documente din când în când pentru a salva pe cineva nu înseamnă asta. Cât timp e sănătos și în putere ar trebui să contribuie la acest lucru. El este inteligent, dar înțelept nu cred că va ajunge”.
Securismul va juca un rol în cadrul evenimentelor de săptămâna viitoare, spune Gușă. ”La ce să ne așteptăm? Dragnea este un beneficiar al acestui securism (...) nu pot să aproximez în ce fel”.
La nivelurile doi și trei din PSD, Pro România e o unealtă sofisticată de salvare a partidului din ghearele lui Dragnea
Războiul migrării din PSD către Pro România nu este al lui Ponta cu Dragnea, atrage atenția Cozmin Gușă.
”Este al celor din PSD care s-au săturat de Dragnea cu Dragnea. Folosesc acest vehicul nou creat de Ponta pentru a amenința nu guvernarea PSD, ci în mod direct guvernarea și domnia lui Dragnea asupra PSD. Acolo sunt oameni normali - Bănicioiu e un exemplu bun. Pot să-l pun în categoria asta și pe Ponta, care poate fi acuzat de orice, dar nu că nu știe politică. La nivelul doi și trei din PSD această alternativă e văzută ca o unealtă sofisticată de salvare a PSD din ghearele cuiva care folosind cozi de topor a reușit să domine. Complicitățile sunt de jur imprejur”, explică acesta.
Ludovic Orban este atacat în PNL pentru că acest calendar al votului pe Justiție, de care sunt interesați și liberali, alături de social-democrați, se poate deregla, iar ei vor ca siluirea sistemului de Justiție în favoarea unor vinovați să se poată realiza, arată Gușă.
”E o luptă politică de gherilă. Aici nu contează ce epitete aplici. Aici nu e pe voturi. Politicienii nu se leagă de epitete atunci când votează, așa că strategia este din nou greșită și disperată”, conchide consultantul politic.
