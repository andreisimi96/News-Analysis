Culmea crizei în Venezuela: pentru că nu mai au bani să fabrice cartele, autorităţile au decis să-i lase pe călătorii metroului din capitala Caracas să circule gratuit.
Angajaţilor de la casele de tichete li s-a spus clar că atunci când termină stocul alocat, să deblocheze turnicheţii şi să-i lase pe pasageri să intre, relatează Reuters.
Explicaţia a fost că materia primă din care se confecţionează cartelele de metrou este importat şi nu mai sunt bani în bugetul companiei aflate în subordinea statului. Presa locală din Venezuela a difuzat şi imagini cu automatele de bilete, scoase din uz.
Oficialii guvernamentali n-au vrut să ofere explicaţii. Potrivit estimărilor, metroul din Caracas este folosit, zilnic, de circa 2 milioane de oameni.
Chiar şi în condiţiile crizei severe, care a redus salariul mediu în Venezuela la nivel a câţiva dolari, preţul unui bilet de metrou, o fracţiune de cent, era considerat suportabil.
