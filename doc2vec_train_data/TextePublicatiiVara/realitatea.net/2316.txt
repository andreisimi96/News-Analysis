Vicepreședintele Sindicatului Național al polițiștilor din România Decus, Bogdan Bănică, criminalist în cadrul IPJ Suceava, aduce acuzații grave, potrivit realitateadesuceava.net .
Bogdan Bănică susține că ai săi colegi de la SAS și de la TF sunt condamnați la moarte de sistem, de vreme ce sunt trimiși în misiuni fără echipamente de protecție.
El a făcut referire atât la polițistul înjunghiat mortal pe peronul Gării Burdujeni, cât și la cel lovit cu sabia în cap în timpul unei percheziții, la Rădăuți.
Bănică a postat o filmare pe internet în care vorbește despre aceste nereguli. În primul rând, este revoltat de faptul că singura subunitate de poliție din județul Suceava ai cărei polițiști nu sunt dotați cu veste anti-înjunghiere este fix cea de la transporturi feroviare din Gara Burdujeni. Este vorba chiar despre colegii polițistului înjunghiat pe peronul gării, în urmă cu aproape un an, în timp ce acesta se afla la serviciu.
„Tocmai acolo nu avem veste anti-înjunghiere. Ele ar exista undeva pe hârtie, dar hățișul birocratic sufocant, incompetența, indolența și nepăsarea au dus la această stare de fapt. Singurii care nu sunt dotați cu veste anti -înjunghiere sunt polițiștii din Gara Burdujeni. Asta arată cât de mult le pasă șefilor de viața noastră”, a precizat Bogdan Bănică.
Dotarea polițiștilor de la Serviciul Acțiuni Speciale Suceava este un alt subiect dezbătut de liderul de sindicat. Acesta ne vorbește despre căștile celor de la SAS, care la exterior par solide, dar, de fapt, conform sindicalistului, sunt doar de decor. Potrivit lui Bănică, în interior, căștile au o etichetă pe care producătorul avertizează că ele sunt doar pentru colecționari și nu trebuie folosite pentru protejarea integrității corporale. 
"Dacă polițistul este trimis în misiune cu aceasta cască, îi este pusă viața în pericol. Mai mult, în cazul unei lovituri directe, polițistul este condamnat la moarte", a completat sindicalistul.
