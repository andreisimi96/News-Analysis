Jurnalistul Realitatea TV Rareș Bogdan a răspuns atacului lansat de Liviu Dragnea în timpul mitingului PSD, ba chiar i-a lansat acestuia o provocare.  
Liviu Dragnea l-a atacat pe Rareș Bogdan în timpul mitingului PSD, amintind de ”jurnaliștii cu batistuță sau fără” care îl deranjează, așa că realizatorul Realitatea TVG i-a dat rapid replica. 
Acest atac, a declarat Rareș Bogdan, ”ne arată că domnului Dragnea îi este foarte frică. E foarte bine că îi este frică. Îl vom învinge (...) Faptul că se luptă cu ”Batistuță” arată că ”Batistuță” nu se înșeală. Suntem singurii care le arătăm oglinda”, a spus jurnalistul.
Rareș Bogdan a observat că reușita logistică a PSD nu a fost așa de impresionantă pe cât se anunța inițial: ”A anunțat că aduce un milion de oameni, apoi a anunțat jumătate de milion. Apoi, domnul Iordache a anunțat vreo 300-400.000”.
Jurnalistul Realitatea TV i-a mai amintit lui Dragnea că un alt miting organizat în condiții mai mult sau mai puțin similare s-a sfârșit prost. 
”A mai existat un miting montat și s-a terminat rău. Oamenii au fost aduși cu arcanul să îl slăvească pe marele conducător”, a spus Rareș Bogdan, cu aluzie la mitingul de la București din 1989.
Jurnalistul a deplâns și situația manifestanților din Piață. ”Gândește-te că unul dintre cei mai bogați din România a vorbit unei mulțimi sărace. Oamenii ăștia nu au perspectiva să vadă vreodată Brazilia. Toți oamenii care au vorbit în seara asta au niște averi colosale. Toți propagandiștii urii au niște averi colosale. Ăștia reprezintă stânga?”, s-a întrebat Rareș Bogdan. 
În final, Rareș Bogdan l-a provocat pe Liviu Dragnea la un concurs de popularitate. ”Îl provoc pe Dragnea să vină unde vrea el și să vedem cine are mai multă simpatie, el sau eu?”, a spus jurnalistul Realitatea TV.
