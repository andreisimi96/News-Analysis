Gabriel Vlase este cea mai bună propunere pentru şefia Serviciului de Informaţii Externe (SIE), spune secretarul general al PSD, Marian Neacşu. Totodată, Neacșu a precizat că PSD nu a transmis această propunere în mod oficial către președintele Klaus Iohannis. Un vot în parlament pe această nominalizare ar putea avea loc marți, 19 iunie, mai spune el.
"Ştim că de mai bine de un an şi jumătate nu avem director acolo. În ceasul al 12-lea, preşedintele a decis că era normal să-l nominalizeze. Îl recomandă şi experienţa domniei sale, a fost şi vicepreşedinte şi respectiv preşedinte al Comisiei privind controlul SIE, are o activitate laborioasă parlamentară, în mod deosebit axată pe zona de siguranţă şi de apărare. Da, cred că, după părerea mea, Gabriel Vlase este cea mai potrivită propunere", a spus Neacşu la Neptun, unde participă la Şcoala politică de vară a TSD, citat de hotnews.ro.
Întrebat dacă a ştiut dinainte de decizia preşedintelui Iohannis privind nominalizarea lui Vlase la şefia SIE, Marian Neacşu a spus că la nivelul conducerii partidului s-a discutat de multă vreme că domnul Vlase ar fi propunerea pentru această funcție, însă propunerea nu a fost transmisă către preşedinte.
