Senatorii au votat luni controversatul Cod Administrativ care permite, între altele, ca orice persoană cu condamnare penală să devină ministru în Guvernul României. Proiectul, care conține multe alte prevederi scandaloase, a fost votat masiv de PSD și ALDE, dar și de unii senatori PNL.
"Chiar dacă ai fost condamnat penal, chiar dacă s-a dovedit că ți-ai dobândit averea ilicit și ai fost declarat incompatibil cu o funcție publică, calea spre funcția de ministru îți e cu totul deschisă acum. Asta înseamnă Codul Administrativ votat astăzi în Senat!", spune fostul ministru Vlad Alexandrescu, senator USR.
De asemenea, funcționarii public vor putea rămâne în funcție și dacă sunt trimiși în judecată pentru fapte de corupție în timpul exercitării atribuțiilor de serviciu. Nu sunt singurele aspecte aberante din proiectul de lege votat azi.
"Câte o pensie specială pentru fiecare politician care a avut un mandat de primar între 1992 și până în prezent! Asta înseamnă Codul Administrativ votat astăzi în Senat.
După ce parlamentarii puterii, niște oameni foarte speciali, și-au acordat de unii singuri pensii speciale, astăzi au decis să dea acest cadou și primarilor, președinților și vicepreședinților de Consilii Județene, oameni la fel de speciali. Din banii noștri, doar nu ai lor...
Dispar toate incompatibilitățile pentru a deveni membru al guvernului. Chiar dacă ai fost condamnat penal, chiar dacă s-a dovedit că ți-ai dobândit averea ilicit și ai fost declarat incompatibil cu o funcție publică, calea spre funcția de ministru îți e cu totul deschisă acum. Asta înseamnă Codul Administrativ votat astăzi în Senat!
Ești funcționar public și ești trimis în judecată pentru fapte de corupție în timpul exercitării atribuțiilor de serviciu? Nicio problemă, de acum vei putea rămâne în continuare în funcție, chiar dacă te-ai folosit tocmai de poziția ta pentru a produce aceste fapte. Asta înseamnă Codul Administrativ votat astăzi în Senat!
Iar astea sunt doar vârful aisbergului. Ce face Codul Administrativ, complet inutil pentru cetățeni și folosit doar ca pretext pentru scopurile lor, este să politizeze toată administrația statului dintr-un cap în altul. Aceasta va fi noua nomenclatură de partid, loiali, bine-plătiți și mai incompetenți ca niciodată", a explicat senatorul USR pe pagina sa de Facebook .
