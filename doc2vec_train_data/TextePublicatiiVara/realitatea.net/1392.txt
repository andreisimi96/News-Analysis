Lovitură pentru DIICOT! Curtea Supremă a decis ca dosarul Romgaz, în care sunt vizaţi fostul ministru Adriean Videanu şi omul de afaceri Ioan Niculae, are probleme. Judecatorii au retrimis dosarul la parchetul antimafia, pentru refacerea anchetei, informează Realitatea TV.
Magistrații de la Înalta Curte au decis că dosarul "gazelor ieftine", în care au fost trimişi în judecată fostul ministru al Economiei Adriean Videanu şi omul de afaceri Ioan Niculae, nu este suficient de bine făcut  și multe probe trebuie readministrate.
Curtea Supremă a decis că ancheta are multe nereguli, motiv pentru care le-a cerut procurorilor să le remedieze. DIICOT acuză că firma lui Niculae ar fi beneficiat, cu sprijinul lui Videanu, de gaze la prețuri preferențiale.
În mega-dosarul Romgaz au fost trimişi în judecată fostul ministru al Economiei Adrian Videanu, omul de afaceri Ioan Niculae și alte 8 persoane, acuzațiile fiind de constituire a unui grup infracţional organizat și delapidare cu consecinţe deosebit de grave.
DIICOT arăta că grupul constituit şi condus de Ioan Niculae ar fi avut ca scop obţinerea de gaze naturale aproape în mod exclusiv din producţia internă, la preţuri de aproximativ 4 ori mai mici decât gazele naturale din import.
Reglementările legale obligau însă la comercializarea gazelor naturale în amestec (din producţia internă şi din import), la un preţ mediu.
Potrivit DIICOT, prejudiciul adus Romgaz depășește 282 milioane lei.
