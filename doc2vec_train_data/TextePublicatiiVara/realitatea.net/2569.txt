Zeci de turiști au fost evacuați după ce un incendiu a izbucnit la un hotel din stațiunea Venus, flăcările fiind stinse în scurt timp fără ca nimeni să fie rănit, scrie Realitateadeconstanța.net.
Pompierii Inspectoratului pentru Situații de Urgență „Dobrogea” al județului Constanța au intervenit, marți dimineață, pentru a stinge un incendiu ce a cuprins camera tehnică a hotelului Ammon din stațiunea Venus.
Incendiul se manifestă la un boiler, cu degajare mare de fum, în camera tehnică de la subsol, iar angajații hotelului au procedat la evacuarea ordonat și în siguranță a celor aproximativ 28 de persoane cazate în unitate.
La faţa locului au intervenit două autospeciale de stingere de la Secția Mangalia şi o ambulanță SMURD, pompierii reușind în scurt timp să stingă focul.
