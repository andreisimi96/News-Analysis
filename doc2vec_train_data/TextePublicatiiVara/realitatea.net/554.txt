2 ore 17 minute
Unda de șoc iscată de hotărârea CCR cu privire la revocarea șefei DNA a ajuns azi la Parchete. 500 de procurori au semnat un document prin care atrag atenția că singura instituție care gestionează cariera procurorului și singurul garant al independenței procurorilor este Consiliul Superior al Magistraturii.
Cei 500 de procurori susțin că ministrul Justiției nu are și nu poate avea niciun fel de rol sau implicare în cariera individuală a procurorului și că acest principiu nu poate fi modificat prin inserarea unei sintagme în decizia Curții Constituționale.
Documentul a fost dat publicității după ce Procurorul General al României a spus că magistrații așteaptă motivarea Curții Constituționale ca să vadă dacă mai este valabil principiul independenței lor.
Și procurorii Parchetului Anticorupție s-au declarat îngrijorați cu privire la potenţiala afectare a independenței procurorilor.
Între timp, membrii Comisiei speciale pentru legile Justiţiei, sub conducerea lui Florin Iordache, merg mai departe. Ei își propun să trimită săptămâna viitoare la vot în Senat și noul Cod de procedură penală. Iordache spune că în iunie va fi în vigoare și că a luat în calcul și posibilitatea ca președintele să trimită proiectul înapoi în Parlament.
