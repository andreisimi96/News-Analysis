Angela Merkel și Emmanuel Macron
Forța europeană de reacție rapidă este tot mai aproape de realitate, după ce cancelarul Angela Merkel a preluat inițiativa președintelui francez Emmanuel Macron.
Cancelarul Angela Merkel a preluat inițiativa președintelui francez Emmanuel Macron pentru crearea unei forțe militare europene de reacție. „Sunt de acord cu privire la propunerea președintelui Macron pentru o inițiativă de intervenție”, a declarat Merkel pentru Frankfurter Allgemeine Sonntagszeitung, potrivit Hotnews . Declarația marchează deschiderea Germaniei în condițiile în care ministrul Apărării, Ursula von der Leyen, refuzase până acum să participe la inițiativa lui Macron. 
Într-o luare de cuvânt din luna septembrie a anului trecut, Macron a propus constituirea unei forțe pentru misiuni de luptă speciale, în afara celorlalte cooperări în domeniul apărării, din cadrul UE. Uniunea Europeană dispune deja, din 2007, de patru grupuri de luptă militare multinaționale, dar acestea nu au desfășurat misiuni, din cauza unor dezacorduri politice.
Cooperarea în cadrul politicii comune de apărate și securitate, Pesco, prevede o conlucrare mai strânsă în domeniul logisticii militare, sau al achizițiilor publice, însă nu-l satisface pe președintele francez. Emmanuel Macron susține că UE trebuie să aibă o forță care să poată fi desfășurată rapid și planificat, în perioade de criză.
De aceea, el caută și asocierea cu Marea Britanie, care va părăsi UE în martie 2019. Regatul Unit, alături de Franța, dispune de cea mai puternică armată din Europa, precum și de arme nucleare. „Putem deschide o astfel de inițiativă și pentru o țară precum Marea Britanie", a spus Merkel în interviul acordat FAZ.
Cu toate acestea, cancelarul a insistat pe faptul că Bundeswehr-ul ar trebui să rămână o „armată parlamentară“, în sensul că fiecare misiune în străinătate trebuie să fie aprobată în prealabil de Bundestag.
Angela Merkel a sugerat ca operațiunile acestei noi forțe de intervenție trebuie finanțate prin noul Fond de Apărare al UE.
Până în prezent, ministrul german al apărării, Ursula von der Leyen, a refuzat să participe la inițiativa lui Macron. Apropiindu-se de propunerea președintelui francez, cancelarul Merkel deschide ușa unui compromis, în legătură cu o mai veche dispută pe teme de apărare, dintre Germania și Franța, notează ziarul german.
