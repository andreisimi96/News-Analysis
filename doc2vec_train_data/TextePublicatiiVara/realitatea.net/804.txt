Vin primele vești de la Cotroceni după mai multe zile de tăcere totală, în plină criză declanșată de decizia CCR.
Decizia surprinzătoare a CCR, care îl obligă pe președintele Iohannis să semneze decretul de revocare din funcție a șefei DNA, Laura Codruța Kovesi, a pus toate reflectoarele pe Palatul Cotroceni.
Klaus Iohannis nu a reacționat încă în cel mai recent scandal politic, declanșat de hotărârea Curții Constituționale.
Luni, administrația de la Cotroceni a anunțat că președintele a semnat mai multe decrete, prin care a promulgat legi din domenii diferite.
Decrete semnate de Președintele României, Klaus Iohannis
Președintele României, domnul Klaus Iohannis, a semnat luni, 4 iunie a.c., următoarele decrete:
— Decret pentru promulgarea Legii privind aprobarea Ordonanței de urgență a Guvernului nr. 78/2016 pentru organizarea și funcționarea Direcției de Investigare a Infracțiunilor de Criminalitate Organizată și Terorism, precum și pentru modificarea și completarea unor acte normative;
— Decret pentru promulgarea Legii privind aprobarea Ordonanței de urgență a Guvernului nr. 112/2017 pentru modificarea și completarea Ordonanței de urgență a Guvernului nr. 57/2016 privind reglementarea unor măsuri în vederea conformării statului la unele obligații de mediu din sarcina operatorilor economici din industria extractivă, aflați sub autoritatea Ministerului Economiei;
— Decret pentru promulgarea Legii privind aprobarea Ordonanței de urgență a Guvernului nr. 85/2017 pentru modificarea art. 5 din Legea nr. 299/2007 privind sprijinul acordat românilor de pretutindeni, precum și pentru acordarea unor burse de studii etnicilor români cu domiciliul stabil în Ucraina.
