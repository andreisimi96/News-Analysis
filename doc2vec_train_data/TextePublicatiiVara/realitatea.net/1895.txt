Peste 3.300 de pompieri sunt pregătiţi să intervină cu peste 2.200 de mijloace tehnice în sprijinul populaţiei şi autorităţilor locale din zonele vizate de fenomenele meteorologice periculoase care vor intra în vigoare miercuri. La Arad a avut loc deja o rupere de nori care a inundat unele zone. 
"În contextul emiterii, de către Administraţia Naţională de Meteorologie, a atenţionării Cod galben pentru perioada 13 iunie, ora 14,00 - 15 iunie, ora 08,00, ce vizează instabilitate atmosferică accentuată, averse torenţiale, frecvente descărcări electrice, vijelii şi căderi de grindină în Banat, Crişana, Oltenia, Maramureş, Transilvania, jumătatea de vest a Munteniei şi zonele de munte, IGSU a dispus unităţilor subordonate luarea măsurilor necesare pentru prevenirea şi gestionarea operativă a unor eventuale situaţii de urgenţă", a anunţat Inspectoratul General pentru Situaţii de Urgenţă, printr-un comunicat de presă.
"Dacă situaţia din teren o va impune, la nivelul inspectoratelor pentru situaţii de urgenţă se vor activa grupele operative şi centrele judeţene de coordonare şi conducere a intervenţiei, care au în componenţă reprezentanţi ai tuturor structurilor cu atribuţii în managementul situaţiilor de urgenţă", se arată în comunicat.
Pentru evitarea producerii unor situaţii de urgenţă care pot afecta viaţa şi bunurile, se recomandă cetăţenilor ca pe timpul intensificării vântului şi căderilor de grindină,să se adăpostească în locuinţe sau alte spaţii care le asigură protecţia şi să deconecteze aparatura casnică.
De asemenea, pentru limitarea posibilelor pagube generate de vântul puternic, autoturismele trebuie parcate în zone ferite, la distanţă faţă de copaci sau stâlpi de electricitate.
La Arad, o furtună violentă s-a dezlănțuit miercuri dimineață în municipiu. Vântul puternic și cantitatea mare de precipitații au făcut ca în anumite zone traficul să se desfășoare cu dificultate, potrivit Aradon.ro.
Nu doar traficul rutier a fost afectat de furtună și ploi, ci și circulația tramvaielor. În zona străzii Cocorilor, acumularea mare de apă a făcut ca circulația tramvaielor să fie blocată în jurul orei 6. Potrivit informațiilor primite de la dispeceratul CTP Arad, la ora 7:15 circulația tramvaielor nu mai era blocată, se circula, dar cu oarecare dificultate întrucât apa încă acoperea o parte din linii.
