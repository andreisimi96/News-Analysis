Actorii din Melrose Place
Actriţa americană Heather Locklear a fost internată pentru evaluare psihiatrică, după ce a ameninţat că se va sinucide prin împuşcare, potrivit tmz.com, citat de Mediafax.
Duminică, actriţa în vârstă de 56 de ani a devenit foarte agitată, motiv pentru care părinţii ei au decis să meargă la ea acasă. Locklear a devenit violentă, a strâns-o de gât pe mama ei şi şi-a lovit tatăl, după care a început să îşi caute pistolul pentru a se sinucide. Mama ei a chemat poliţia, iar actriţa a fost transportată la spital, pentru a fi supusă unei evaluări psihiatrice.
În luna februarie, Heather Locklear a fost arestată după ce şi-a molestat fizic iubitul. Aflată în arest, Locklear i-ar fi ameninţat pe poliţişti că îi împuşcă dacă vor mai veni la ea acasă.
Actriţa a fost pusă sub acuzare pentru lovirea unui poliţist, iar apoi a stat o vreme internată într-o clinică de psihiatrie.
Nominalizată de şase ori la premiile Globul de Aur, Locklear a devenit celebră după ce a jucat în serialul "Dinasty", în anii '80, după care, în anii '90, a jucat într-un alt serial de succes, "Melrose Place".
