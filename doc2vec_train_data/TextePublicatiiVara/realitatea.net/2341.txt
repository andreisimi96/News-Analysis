Un număr de 17 persoane au murit sâmbătă dimineaţa într-un club din capitala Venezuelei, Caracas, în urma unei busculade create de explozia unei grenade lacrimogene lansate în timpul unei încăierări, transmite Agerpres.ro.
'O dispută a izbucnit la primele ore ale dimineţii şi una dintre persoanele implicate a lansat o bombă lacrimogenă care a creat o busculadă printre cele 500 de persoane care se aflau în club (...), 17 dintre ele fiind ucise' prin sufocare, a declarat ministrul venezuelean de interne, Nestor Reverol.
Dintre persoanele decedate opt au vârste sub 18 ani, a mai precizat oficialul citat, anunţând totodată că şapte persoane au fost arestate.
