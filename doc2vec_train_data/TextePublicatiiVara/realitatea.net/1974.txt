George Harabagiu, cel care a fost deja concediat de Liviu Dragnea, după ce a pus la cale fake-news ul cu ”Halep, huiduită”, a avut o primă reacție. Astfel, într-un interviu absolut halucinant, în 20 de minute acesta nici nu a vrut să confirme dacă lucrează la departamentul de comunicare al PSD. 
George Harabagiu a oferit acest interviu publicației Pressone . Redăm, în continuare, un fragment:
− Încerc să aflu dacă e adevărat că dumneavoastră ați coordonat sau sfătuit filialele PSD să afirme că huiduielile de pe Arena Națională au fost pentru Simona Halep, și nu pentru Gabriela Firea.
− Dumneavoastră mă întrebați dacă eu aș fi îndemnat pe cineva să facă astfel de afirmații?
− Da, asta vă întreb.
− Nu există în acest moment nicio dovadă din care să rezulte foarte clar că aș fi îndemnat, aș fi vorbit, aș fi comunicat, aș fi transmis prin orice fel de mijloc, orice fel de mijloc, o astfel de informație.
Din punctul meu de vedere, am auzit tot felul de informații, mi se pare jenant, sincer. Deci... cum să convingi niște oameni, explicați-mi, cum să-i convingi?
− Nu. Eu v-am întrebat dacă dumneavoastră ați făcut asta, nu dacă există dovezi.
− A, deci eu să fi ieșit undeva public și să spun: băi, fraților, începând de astăzi, huiduielile respective nu sunt pentru X, sunt pentru Y. Niciodată. Știți să fi spus eu asta?
− Nu știu cum comunicați dumneavoastră acolo, în departamentul de comunicare al PSD.
− Am o rugăminte: cine v-a spus că ar exista un departament de comunicare și că am o legătură cu el?
− Nu aveți? Nu sunteți în departamentul de comunicare al PSD?
− Eu v-am întrebat: cine v-a spus dumneavoastră dacă am fost într-un departament sau nu.
− Ați fost jurnalist timp de 20 de ani, deci înțelegeți că nu trebuie să vă spun cine îmi spune lucruri și de ce.
− Nu. Atunci pot, la momentul de față, să vă spun și eu că nu comentez, sub niciun fel de formă, afirmațiile făcute de unii sau de alții, în condițiile în care aceste afirmații pur și simplu sunt în măsură să-i lezeze pe unii, să-i avantajeze pe alții, iar la mijloc m-am trezit eu.
Un om care n-am făcut, niciodată, afirmația publică despre așa ceva.
− Dar sunteți sau nu sunteți în departamentul de comunicare al PSD?
− De fapt, asta v-a interesat, ăsta era subiectul interviului?
− Subiectul interviului este să verific cu dumneavoastră o informație care se referă la dumneavoastră.
− Doamnă, sincer, la momentul de față, unu: nu înțeleg, deci nu înțeleg în acest moment de ce se face această legătură.
M-ați întrebat punctual, vă răspund la fel de punctual: poate afirma toată țara toate lucrurile respective, atunci ele au o valoare de adevăr, au o valoare de adevăr absolut.
În țara asta s-au încălcat toate principiile jurnalistice, au fost terfelite din toate punctele de vedere de către deținătorii adevărului absolut.
Dacă v-aș spune "nu", m-ați crede? Dacă v-aș spune "da", m-ați crede? Ce rost mai are?!
− Păi de asta v-am sunat, e un principiu jurnalistic.
− Întrebați-i pe cei care au făcut afirmațiile astea. Eu nu vreau sub niciun fel de formă să escaladez acest conflict.
− Sunteți sau nu sunteți în departamentul de comunicare?
− Întrebați-l pe domnul Rareș Bogdan! Din câte am înțeles, știe el mai bine.
