Răspunsul la atacul cu agent neurotoxic care l-a vizat în martie pe fostul spion rus Serghei Skripal a costat poliţia locală 7,5 milioane de lire (circa 8,5 milioane de euro), a estimat luni Angus Macpherson, comandant al poliţiei din Wiltshire, transmite Press Association.
Skripal, în vârstă de 66 de ani, şi fiica sa Iulia, de 33 de ani, au fost găsiţi inconştienţi pe o bancă din Salisbury la 4 martie. Internaţi la spitalul districtual împreună cu poliţistul Nick Bailey, primul care le-a acordat ajutor, s-a stabilit că au fost expuşi la substanţa neurotoxică Noviciok. Cei trei au fost ulterior externaţi, pe rând, ultimul chiar fostul agent dublu, la 18 mai.
Macpherson a explicat că a fost un incident fără precedent pentru forţa sa şi care a presupus costuri semnificative dată fiind amploarea investigaţiei. El a precizat că va cere Ministerului de Interne să acopere toate cheltuielile şi a menţionat că guvernul de la Londra a acceptat deja să acorde poliţiei locale un grant iniţial de 1,6 milioane de lire.
Zona unde au fost găsiţi cei doi în martie a fost redeschisă la 26 mai, la aproape 11 săptămâni după incident. Afacerile au avut însă de suferit, unii clienţi evitând să se apropie de teamă pentru sănătatea şi siguranţa lor. 
