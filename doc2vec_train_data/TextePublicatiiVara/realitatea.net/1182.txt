Volkswagen va discuta în următoarele zile cu angajaţii săi despre perioada în care va fi închisă principala sa fabrică din Germania (Wolfsburg), din cauza implementării WLTP, transmite Reuters.
Worldwide Harmonised Light Vehicles Test Procedure sau WLTP este o procedură de testare armonizată la nivel mondial pentru vehiculele de pasageri şi vehicule comerciale uşoare. Toţi producătorii auto vor trebui să îşi testeze vehiculele utilizând WLTP, înainte ca acestea să fie puse în vânzare, potrivit Agerpres.ro.
"După vacanţa angajaţilor, vom construi doar vehiculele care îndeplinesc noile standarde. Livrările vor avea loc gradual, imediat ce avem aprobările necesare", a afirmat directorul general, Herbert Diess.
Acesta a adăugat: "Dar multe vehicule vor trebui între timp să fie depozitate. Pentru a ne asigura că numărul acestora nu va fi prea ridicat, va trebui să planificăm închiderea fabricii timp de câteva zile, până la sfârşitul lunii septembrie".
Implementarea WLTP va începe la 1 septembrie.
În plus, Diess a avertizat că "doar la brandul Volkswagen va trebui să testăm peste 200 de variante de modele şi să obţinem aprobările într-un timp foarte scurt".
