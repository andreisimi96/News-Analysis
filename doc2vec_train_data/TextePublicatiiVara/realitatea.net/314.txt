O locuinta într-un bloc nou construit la marginea unui mare oraș poate fi alegerea ideală mai ales din punct de vedere al raportului calitate-preț, însă există câteva detalii pe care ar trebui să le știi înainte de a lua această decizie.
Dacă plănuiești să-ți cumperi o locuință departe de centrul orașului ia în calcul trei aspecte:
Vei avea nevoie de un autoturism personal - bineînțeles, sunt șanse ca locul tău de muncă să fie situat aproape de locuința ta sau să ai la dispoziție mijloace de transport în comun mai convenabile, însă pentru a ajunge rapid în oraș vei avea, uneori, nevoie de mașină. Dacă, însă, alegi să mergi cu autoturismul personal zilnic la serviciu calculează din timp numărul de kilometri parcurs și pune bani deoparte pentru combustibil. 
Cele mai multe magazine se închid devreme - există șanse să te bucuri de proximitatea unui supermarket care să fie deschis până noaptea târziu sau non-stop, dar de cele mai multe ori, magazinele ”de cartier” situate la periferia orașelor nu au un program prea îndelungat. Dacă ești obișnuit să-ți satisfaci poftele culinare la miezul nopții s-ar putea ca acest fapt să nu te mulțumească.
Este liniște - ceea ce poate fi atât un aspect pozitiv, cât și unul negativ, întrucât înseamnă că restaurantele, cluburile și alte locuri destinate distracției sunt departe de tine.
