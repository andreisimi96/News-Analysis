Razvan Burleanu. Foto: gsp
Procurorii Direcţiei Naţionale Anticorupţie (DNA) au pus în mişcare cercetările în dosarul plângerilor penale făcute de mai mulţi membri afiliaţi ai FRF privind fapte comise de actualul preşedinte, Răzvan Burleanu, în intervalul 2014-2018, conform prosport.ro. Printre acuzaţiile formulate în plângerile respective se regăsesc deturnarea de fonduri, înşelăciunea şi uzurparea de calităţi oficiale, conform sursei citate.
DNA a început cercetările în cazul Razvan Burleanu, acuzat de înşelăciune şi deturnare de fonduri europene
prosport.ro a descoperit că la MTS au ajuns, în urmă cu aproximativ două săptămâni, nişte cereri ale procurorilor DNA, care doresc să afle detalii despre statutul juridic al FRF, despre situaţia Comitetului Executiv şi alte informaţii de natură să clarifice legalitatea în care s-a aflat, după 2014, conducerea federaţiei.
Comitetul Executiv a fost declarat definitiv ilegal de instanţe în 2015, dar a continuat să ia decizii care implicau cheltuieli de milioane de euro
Plângerile la adresa lui Burleanu şi a conducerii FRF au început să sosească la DNA astă-toamnă. prosport.ro a dezvăluit, la momentul respectiv, demersul lui Tudor Iacov, preşedinte la Progresul Bucureşti. Vexat de faptul că Burleanu şi comisiile FRF acoperă ilegalităţile comise în interiorul AMFB şi tolerează chiar infracţiuni de corupţie şi dare de mită (secretarul general al AMFB, Claudiu Baboia, a fost şi condamnat, între timp, dar continuă să rămână în funcţie, contrar Codului Disciplinar al FRF, FIFA şi UEFA), Iacov a făcut o plângere penală pe care a depus-o la DNA.
Iată, pe scurt, câteva din acuzaţiile formulate în plângerea penală:
- lipsa calităţii legale a Comitetului Executiv, începând din martie 2014 până în ziua de astăzi, ceea ce face ca toate hotărârile acestui for, inclusiv aprobarea unor cheltuieli de zeci de milioane de euro, să fie ilegale
- însuşi Răzvan Burleanu a avut doar doi ani de mandat legal, între 2016 şi aprilie 2018. În rest, deciziile acestuia au fost ilegale în faţa statului român, pentru că preşedintele nu a avut calitate, a scris prosport.ro .
