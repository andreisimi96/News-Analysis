Primarii PNL din comunele oltene Slătioara și Voineasa au fost excluși din partid, joi seara, acuzați că au trecut „cu sufletul” la PSD, participând chiar și la mitingul de sâmbătă de la București, informează RealitateadeCraiova.net.
Decizia sancționării primarilor Savu Ungureanu (Slătioara) și Liviu Anuța (Voineasa) a fost luată în ședința Biroului Politic Județean de joi, potrivit unui comunicat remis de PNL Olt.
„Motivele care au stat la baza excluderii sunt: participarea la congresul PSD, participarea la întâlnirile cu primarii la sediul PSD, participarea la mitingul organizat de PSD și, nu în ultimul rând, lipsa de la activitățile politice ale PNL, filiala Olt. Menționăm că nu s-a luat aceeași decizie în cazul consilierilor locali din cele două localități", se arată în comunicatul citat.
