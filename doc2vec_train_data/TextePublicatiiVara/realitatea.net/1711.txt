1 ora 22 minute
Liceul pentru Deficienţi de Auz Cluj-Napoca a declanşat luni o anchetă, după ce pe Facebook a apărut un filmuleţ cu o supraveghetoare de noapte care loveşte o elevă.
Incidentul violent s-a petrecut aseară. Din imaginile filmate de colegii fetei de clasa a 7-a se vede cum aceasta este lovită repetat cu pumnul în față și amenințată cu moartea.
Pe fundal se aud inclusiv țipetele celorlalți copii. Conflictul a fost aplanat în cele din urmă de o altă angajată care a intervenit și a trimis-o pe fată în dormitor. Din primele discuții, îngrijitoarea ar fi încercat să potolească două eleve care ar fi fost agitate. Conducerea liceului spune că va declanșa o anchetă, pentru a vedea ce a cauzat întreaga situație.
De asemenea, Centrul European pentru Drepturile Copiilor cu Dizabilități a preluat cazul și va acorda sprijin minorei agresate și familiei acesteia. Instituția a sesizat și Parchetul de pe lângă Judecătoria Cluj, Ministerul Educației și Inspectoratul Școlar Județean. 
Centrul European pentru Drepturile Copiilor cu Dizabilităţi (CEDCD) a sesizat Parchetul de pe lângă Judecătoria Cluj-Napoca şi Ministerul Educaţiei în cazul elevi bătute de la Liceul pentru Deficienţi de Auz Cluj-Napoca.
Potrivit unui comunicat al CEDCD transmis luni, demersul Centrului are loc în urma sesizărilor primite de la mai mulţi părinţi ai elevilor liceului clujean.
„CEDCD a preluat cazul referitor la abuzurile şi relele tratamente aplicate elevilor din cadrul Liceului Tehnologic Special pentru Deficienţi de Auz din judeţul Cluj. În urma sesizărilor primite de la mai mulţi părinţi ai elevilor din acest liceu şi în contextul abuzurilor şi maltratării unei eleve din clasa a VII-a a acestui liceu, CEDCD a sesizat Parchetul de pe lângă Judecătoria Cluj-Napoca, Ministerul Educaţiei şi Inspectoratul Şcolar Judeţean. De asemenea, CEDCD va acorda suport legal minorei agresate în şcoală de către cadrul didactic în cauză şi familiei acesteia”, se arată în comunicat.
Preşedintele CEDCD, Mădălina Turza, a subliniat că şcolile speciale din România nu se dezic de la abuzuri şi violenţe împotriva copiilor cu dizabilităţi, „pe care le perpetuează în linişte în spatele uşilor închise”.
Şi Avocatul Poporului va face o anchetă în cazul elevei bătute de la Liceul pentru Deficienţi de Auz Cluj-Napoca vizând posibila încălcare a unor articole din Constituţie privind dreptul la viaţă şi la integritate fizică şi psihică, protecţia copiilor şi a tinerilor şi protecţia persoanelor cu handicap.
Potrivit unui comunicat al Avocatului Poporului transmis luni, instituţia s-a sesizat din oficiu în legătură cu incidentul de la liceul clujean.
”Avocatul Poporului s-a sesizat din oficiu şi va efectua o anchetă în legătură cu incidentul de la Liceul Tehnologic Special pentru Deficienţi de Auz Cluj-Napoca, în care o elevă ar fi fost agresată de o angajată. Sesizarea din oficiu şi ancheta vizează posibila încălcare a art. 22, art. 49 şi art. 50 din Constituţia României privind dreptul la viaţă şi la integritate fizică şi psihică, protecţia copiilor şi a tinerilor şi protecţia persoanelor cu handicap”, se arată în comunicat.
