La o zi după verdictul în cazul lui Liviu Dragnea, adică pe 22 iunie, Florin Iordache este chemat la Comisia de la Veneţia să explice modificările aduse legilor justiţiei. Alături de el vor fi şi un reprezentant al Preşedinţiei şi unul al Ministerului Justiţiei, anunță Realitatea TV. 
Audierea lui Iordache are loc după ce o delegaţie a comisiei a venit la Bucureşti pentru a sta de vorbă cu toţi cei implicaţi sau afectaţi de schimbarea legislaţiei penale.
Conform procedurii, reprezentanţii Comisiei de la Veneţia care au vizitat România pun la punct un memorandum pe baza căruia se va discuta în plenară.
Personajul principal al întâlnirii va fi preşedintele comisiei parlamentare în care s-au pus la punct schimbările legilor justiţiei, Florin Iordache. El va trebui să lămurească orice curiozitate mai apare. Întrebat săptămâna trecută dacă se va ţine cont de recomandările pe care le vor face experţii europeni, Iordache a răspuns ,,fără îndoială".
