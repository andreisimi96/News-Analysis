Rafael Nadal continuă să scrie istorie la Roland Garros, câștigând cel de-al 11-lea titlu din carieră! Ibericul, liderul clasamentului mondial, a trecut de austriacul Dominic Thiem (locul 8 ATP), scor 6-4, 6-3, 6-2, în finala de la Paris, scrie Realitateasportiva.net.
Partida a durat două ore și 42 de minute. Nadal și-a pierdut o singură dată serviciul și a speculat 5 dintre cele 17 oportunități de break avute. Thiem a reușit mai multe lovituri câștigătoare, dar a comis de două ori mai multe erori neforțate decât adversarul.
În setul trei, Rafa Nadal a avut o problemă la mână stângă, fiindu-i aplicat un bandaj pe antebraț.
În urma acestui rezultat, bilanțul confruntărilor directe Nadal-Thiem este 7-3 pentru spaniol.
Rafael a avut un sezon fantastic pe zgură, cu 24 de victorii și o singură înfrângere – trofee la Monte Carlo, Barcelona și Roma.
Dominic Thiem (24 de ani) a disputat prima sa finală într-un turneu de Mare Șlem. Austriacul a câștigat două turnee pe zgură în 2018, la Buenos Aires și Lyon.
Rafael Nadal (32 de ani) are cele mai bune cifre pe zgură din istoria tenisului masculin. Ibericul are 11 titluri la Roland Garros, primul succes venind în 2005. De-a lungul carierei, Nadal a pierdut doar 10% dintre partidele jucate pe zgură.
“Este fantastic! Este greu să-mi descriu sentimentele, pentru că nici nu visam să câștig aici de 11 ori. Este imposibil să te gândești la așa ceva! Sunt foarte bucuros, e o victorie importantă. Am jucat foarte bine, Dominic a avut două săptămâni foarte bune. El este un jucător foarte agresiv, cu un forehand nemaipomenit, este foarte dificil să joci împotriva lui. M-am speriat puțin în setul trei, când am avut probleme la mână“, a spus Nadal pentru Eurosport, după victoria din finala cu Thiem.
Pentru câștigarea Openului Franței, Rafael Nadal va primi 2.000 de puncte ATP și un cec în valoare de 2,2 milioane de euro. Dominic Thiem va fi recompensat cu 1.200 de puncte ATP și 1,12 milioane de euro.
