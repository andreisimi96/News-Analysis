DJ Fontana, legendarul baterist al lui Elvis Presley şi, în acelaşi timp, ultimul membru în viaţă trupei originale a lui Presley, a murit la 87 de ani. Realitatea.net oferă în galeria foto imagini rare cu fostul muzician. 
DJ Fontana l-a cunoscut pe Elvis Presley încă din 1954, anul de debut al legendarului cântăreţ american.
Timp de aproape 15 ani, DJ Fontana a făcut parte din trupa iniţială a "Regelui", alături de Scotty Moore (chitară) şi de Bill Black (bass). A fost omul din spatele lui Elvis la aproape toate concertele LIVE din perioada 1954-1957, plus la înregistrările din studiouri din perioada 1956-1968. De asemenea, a apărut şi în câteva filme artistice alături de Presley, precum Loving You, Jalihouse Rock şi King Creole.
Deşi în 1969 a avut o ofertă, alături de Scotty Moore, să i se alăture lui Elvis Presley în noul band, aceea fiind o trupă amplă, care avea să concerteze cu "Regele" până în 1977, DJ Fontana şi fostul chitarist au refuzat propunerea.
Născut pe 15 martie 1931, în Shreveport, Louisiana, Dominic Joseph Fontana a scris istorie, ritmul tobelor sale auzindu-se pe cele mai mari hituri ale lui Elvis Presley din anii '50 şi '60: Heartbreak Hotel, Blue Suede Shoes, Tutti Frutti, I Want You, I Need You, I Love You, Don't Be Cruel, Jailhouse Rock, Hound Dog, It's Now or Never, Are You Lonesome Tonight, Surrender, Viva Las Vegas şi multe altele.
DJ Fontana a fost inclus în 2009 în The Rock and Roll Hall of Fame, pentru contribuţia extraordinară avută în lumea muzicală.
