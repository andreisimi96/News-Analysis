Kovesi, vizata de decizia CCR
Ipoteză-șoc după motivarea CCR privind revocarea Laurei Kovesi de la şefia DNA: actele întocmite de acum înainte de Parchetul anticorupţie şi semnate de Kovesi ar putea să fie lovite de nulitate.
Preşedintele Iohannis poate semna decretul de revocare într-un „termen rezonabil”, care trebuie interpretat în funcţie de faptul că România e stat membru al Uniunii Europene, consideră György Frunda, fost parlamentar UDMR şi jurist.
Convențiile internaționale folosesc în documente această sintagmă tocmai pentru a fi o recomandare elastică pentru state, dar nu se poate depăşi în acest caz un interval de 15-30 de zile, arată juristul.
„Prezența Codruței Kovesi la conducerea DNA (n.red-după decizia CCR) va produce consecințe juridice pe care nimeni n-ar trebui să le treacă cu vederea. Eu, ca avocat, sunt convins că mulți se vor folosi, pe bună dreptate, de faptul că șefa instituției se află acolo neconstituțional și vor cere ca actele întocmite de DNA să fie lovite de nulitate.Toate aceste demersuri ar avea șanse în instanță. Din momentul deciziei CCR, orice act semnat de Laura Codruța Kovesi sau de procurorii din instituția condusă de dânsa este discutabil",a declarat György Frunda, fost parlamentar UDMR şi jurist, pentru Evenimentul Zilei.
„Ar deschide un câmp foarte periculos, oricine și-ar permite să spună că nu este obligat să respecte decizia CCR. Dacă șeful unui stat nu o face, de ce ar face-o alții? Asta pe plan intern. Pe plan extern, președintele ar fi nevoit să răspundă la întrebarea altor șefi de state din țările UE, care s-ar declara uimiți de faptul că nu a respectat o decizie a Curții Supreme.Eu cred că Iohannis va semna decretul de revocare în mai puțin de 30 de zile", a mai afirmat Frunda.
