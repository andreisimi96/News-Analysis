Banii trimiși în țară te fac suspect
Guvernul PSD vrea ca banii trimişi în România din străinătate să fie însoţiţi de acte justificative, în numele luptei împotriva spălării banilor şi a terorismului.
Cum să justifice căpşunarul banii trimişi în ţară, când el munceşte la negru în Italia? scrie Ziarul Financiar . Economiştii cred că guvernul PSD vrea să impoziteze banii veniţi din străinătate.
Guvernul Dăncilă (PSD / ALDE)a adoptat săptămâna trecută un proiect de lege prin care sumele de peste 2.000 de euro trimise în ţară trebuie însoţite de acte justificative.
Este vorba despre o lege care ar transpune în legislaţia românească o directivă europeană împotriva spălării banilor şi a terorismului, dar guvernul putea să mai amâne adoptarea ei sau să fixeze un prag mai înalt.
Economiştii cred că intenţia finală a guvernului este aceea de a impozita banii trimişi din străinătate în ţară - peste 3 miliarde de euro anual.
„Probabil că mulţi dintre români lu­crează la negru. Şi atunci ar putea fi im­po­zitaţi pentru sumele trimise în ţară, pentru că nu le pot justifica. Nu au cum justifica cu acte o muncă la negru", comen­tează economistul Aurelian Dochia.
„Mie mi se pare limpede că ceea ce se urmăreşte este impozitarea banilor câştigaţi în străinătate. Sigur, orice măsură împotriva teroris­mului este bună, dar opinia mea este aceea că sensul final al legii este de a impo­zita banii trimişi din străinătate acasă", comen­tează Adrian Codîrlaşu, preşedintele CFA Româna.
De la data aderării la UE, în 2007, până în prezent, muncitorii români din străinătate au trimis acasă 55 de miliarde de euro, fiind, practic, între cei mai mari „investitori străini" din România.
