Gabriela Firea, huiduită la Arena Națională
Gabriela Firea prezidează joi ședința Consiliului General al Municipiului București. Este prima apariție publică a Gabrielei Firea după ce a fost huiduită pe Arena Națională și a părăsit precipitat scena pe care Simona Halep și-a prezentat trofeul de la Roland Garros.
Pentru Gabriela Firea au urmat clipe grele după plecarea de pe scena de la Arena Națională: a reacționat agresiv în scris, acuzând "aparatul sorosist", și-a suspendat temporar contul de Facebook și a încercat să șteargă miile de comentariile negative.
Ulterior a intrat într-un război deschis cu artista Angela Gheorghiu, pe care a acuzat-o de diverse lucruri printr-un comunicat oficial al Primăriei, a explicat in extenso de ce nu a rezolvat problema traficului din Capitală, iar în final a fost în centrul unui nou scandal: manipularea PSD de pe Facebook cu "cei 20.000 de români care au huiduit-o pe Halep".
Gabriela Firea nu a scăpat de presiune: joi la ora 11.00, în timp ce primarul general va conduce ședința de Consiliu General, are loc un protest de amploare chiar în fața Primăriei.
Ce se discută în ședința de consiliu: Primăria Capitalei propune tarife prohibitive de parcare în zona zero din Capitala. Taxele de parcare pot ajunge până la 10 lei/oră, similare sau chiar mai mari decât cele din parcările private.
În prezent, parcările publice din Capitală au un tarif de 1,5 lei pe oră. În Austria tariful pe oră este 1, 40 euro, iar la noi va sări de 2 euro pe oră.
Consiliul General al Municipiului București (CGMB) va dezbate și aprobarea indicatorilor privind construirea a peste 87 de km de piste de biciclete în zona centrală a Capitalei, valoarea totală a investiţiilor în patru trasee şi în locuri de parcare pentru biciclete depăşind 68 de milioane de lei.
Un alt subiect pe ordinea de zi a ședinței prezidate de Firea: primăria vrea să înființeze Centrul Cultural EXPO ARTE, „serviciu public de inters local al Muncipiului București", finanțat de la bugetul local și care ar urma să se ocupe de organizarea de expoziții de artă plastică.
Noua instituție apare în contextul în care deja există în București un număr impresionat de centre culturale, firme și instituții cu caracter cultural, finanate din bani publici: ARCUB, Centrul Cultural Lumina, Teatrul Stela Popescu, Centrul pentru Seniori, Centrul Cultural „Dinu Lipatti", Teatrul Dramaturgilor etc.
