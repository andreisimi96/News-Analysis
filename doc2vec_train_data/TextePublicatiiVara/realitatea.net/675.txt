1 Iunie 2018
Preşedintele Senatului Călin Popescu Tăriceanu a afirmat, vineri seară, că nu va influenţa în niciun fel decizia CCR, care a stabilit existenţa unui conflict juridic între Ministerul Justiţiei şi Preşedinţie, ridicarea MCV până la sfârşitul anului de către Comisia Europeană, anunță Mediafax.
”Mă voi referi la declaraţiile preşedintelui Comisiei Europene, Jean Claude Juncker, care a promis că va ridica Mecanismul de Cooperare şi Verificare până la sfârşitul anului. Eu îl cunosc pe Juncker şi este un om foarte serios şi cu o mare experienţă politică. Un conflict constituţional care este reglat până la urmă sau decis de CCR nu are ce să influenţeze Mecanismul de Verificare şi Cooperare", a declarat Călin Popescu Tăriceanu, preşedintele Senatului, într-o emisiune difuzată vineri seară de postul Digi 24.
Întrebat dacă în luarea deciziei de ridicare a MCV de către Comisia Europene nu va cântări şi reforma legilor Justiţiei din România, Tăriceanu a răspuns:
"Suspiciunile trebuie să fie bazate fapte şi pe realităţi şi după ce pachetul de legi de reformă ale justiţiei a făcut toate navetele posibile de la fiecare instituţie, de la Parlament la CCR, de la preşedintele României la CCR, a fost verificat şi paraverificat, cred că în final aceste suspiciuni care erau alimentate într-o manieră regretabilă de o serie de oameni din România cred că s-au ridicat până la urmă. Sper cel puţin ca oamenii să vadă şi să se bazeze pe fapte şi realităţi şi nu pe impresii."
