Antarctica este şi ea afectată de poluarea cu microparticule de plastic şi substanţe chimice nocive, a anunţat joi organizaţia de mediu Greenpeace, citată de agenţia DPA.
Antarctica. Dovezi ale prezenţei microparticulelor de plastic provenind de la obiecte precum haine şi plase de pescuit, au fost identificate în şapte dintre cele opt mostre de apă prelevate de Greenpeace la începutul anului în timpul unei expediţii de trei luni.
În şapte din nouă mostre au fost descoperite substanţele chimice toxice perfluoralchil şi polifluoroalchil (PFAS) şi perfluorocarboni (PFC), a anunţat organizaţia în oraşul-port Hamburg din Germania.
Substanţele chimice sunt utilizate în procesul de producţie a obiectelor de vestimentaţie destinate activităţilor de exterior şi persistă mulţi ani în mediul înconjurător.
''Antarctica poate părea o sălbăticie neatinsă, însă şi acest capăt de lume este deja poluat de otrăvurile care ajung în mediu din industria textilă şi reziduurile nebuniei plasticului'', a declarat Thilo Maack, expert în oceane în cadrul Greenpeace.
Spre deosebire de Arctica, în Antarctica au fost efectuate foarte puţine studii ştiinţifice, a declarat organizaţia adăugând că rezultatele sale sunt în concordanţă cu altele provenind de la cercetări desfăşurate în alte zone din regiunea polară sudică.
Poluanţii sunt purtaţi de vânt şi de curenţii oceanici şi se menţin în mediul înconjurător chiar şi câteva decenii. Prin intermediul lanţului alimentar substanţele toxice pot ajunge în corpul unor animale precum pinguinii, focile şi balenele.
Printre aisberguri Greenpeace a descoperit de asemenea geamanduri, plase de pescuit şi prelate, precizează sursa citată.
''Plasticul se găseşte peste tot în oceanele noastre, din Antarctica, în cele mai adânci gropi abisale, până în Arctica'', a adăugat Maack. ''Guvernele trebuie să inţieze şi să implementeze măsuri în cadrul etapelor de producţie astfel încât aceşti contaminanţi să nu ajungă în oceane'', a subliniat el.
