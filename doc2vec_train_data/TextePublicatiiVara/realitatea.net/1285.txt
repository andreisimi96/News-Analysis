Copiii care au taţii mai în vârstă sunt programaţi genetic să trăiască mai mult, susţin cercetătorii americani care au descoperit că paternitatea tardivă poate fi un atu pentru descendenţi.
Un studiu arată că dacă bărbatul este mai în vârstă când contribuie la conceperea unui copil, bebeluşului îi cresc şansele să ajungă, la rândul lui, la o vârstă înaintată.
Structura genetică a spermei se modifică pe parcurs ce un bărbat îmbătrâneşte, dezvoltând un cod ADN care ajută la o viaţă mai lungă. Acest cod genetic este transmis copilului, care la rândul lui are şanse mai mari la o vârstă înaintată.
Concluzia este rezultatul unei cercetări genetice desfăşurate pe ADN-urile a aproape 1.800 de tineri. Oamenii de ştiinţă s-au axat pe lungimea telomerilor, formaţiuni aflate la capetele cromozomilor care conţin codul genetic al fiecărui individ în parte.
