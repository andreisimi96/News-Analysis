Vicecampion olimpic şi octuplu campion mondial, Marian Drăgulescu (38 de ani) a primit o lovitură direct în moalele capului.
Omul care a dat numele unei sărituri în gimnastica mondială a fost oprit să mai concureze la Cupa Mondială din Croaţia, după ce specialiştii români de la Centrul de Medicină Sportivă i-au reperat probleme la inimă, conform Mediafax.
”EKG-ul a ieşit modificat. Medicii au descoperit nişte aritmii, motiv pentru care mi-au recomandat un consult de specialitate. Nu mi s-a eliberat avizul medical pentru a putea participa la competiţii. Am fost deja la un spital privat, considerat a fi cel mai bun în materie de probleme cardiologice. Am fost monitorizat cu un holter. La al doilea EKG pe care l-am făcut acolo, lucrurile au ieşit normal", a declarat Drăgulescu, conform TelekomSport.
