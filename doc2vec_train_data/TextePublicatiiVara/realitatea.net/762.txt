Rică Răducanu, 72 de ani, fostul mare portar al Rapidului și al echipei naționale, trece prin momente dificile.
Rică Răducanu a făcut un control, iar doctorul l-a diagnosticat cu apnee în somn, boală al cărei principal simptom este sforăitul, a informat gsp.
La control, doctorul i-a spus fostului portar că în 5 minute a avut 77 de secunde în care nu a respirat. De acum înainte, Rică Răducanu va trebui să doarmă purtând o mască.
"Totul este din cauza loviturilor și a plonjoanelor. Mulți mi-au dat cu piciorul în nas, mi-au rupt toată partea asta și nu respir deloc pe aici. Apoi am avut probleme cu gâtul, cu lovituri la cap, peste tot și mi-a zis că trebuie să vin, că s-ar putea să mor în somn.
Habar n-am că sforăi. Nevasta zice că pufăi ca locomotiva. E grea pentru mine treaba asta, dar n-am ce să fac. Trebuie să încep cu 2-3 ore, apoi cu 5 ore până mă obișnuiesc. Până la urmă, dacă te simți bine, te legi cu orice. Treaba e să te simți bine, că până la urmă asta vrem toți, să ne simțim bine", a declarat Rică Răducanu la Digi 24.
CV Rică Răducanu
- Data şi locul naşterii: 10 mai 1946, Vlădeni (Ialomiţa)
- Post: portar
- Cariera de jucător: Victoria „MIBC" Bucureşti, Flacăra Roşie Bucureşti, Rapid, Sportul Studenţesc, Steaua, FCM Reşiţa, FC Baia-Mare, Autobuzul Bucureşti, Spartac Bucureşti, Avicola Crevedia, Senaco Novaci
- Meciuri / goluri în Liga I: 329 / 3
- Selecţii / goluri naţională: 61 / 0
- A făcut parte din lotul României la Cupa Mondială din 1970.
- Din 2008 este cetăţean de onoare al Bucureştiului.
- A fost decorat de preşedintele Traian Băsescu cu „Meritul Sportiv" Clasa III.
Foto: gsp, Digi 24
