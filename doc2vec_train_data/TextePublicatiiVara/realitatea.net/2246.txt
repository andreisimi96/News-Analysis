Liderul talibanilor pakistanezi, mollahul Fazlullah, a fost ucis în urma unui raid aerian desfăşurat de trupele americane şi afgane, a anunţat vineri un purtător de cuvânt al Ministerului afgan de Apărare, relatează site-ul agenţiei Reuters, preluat de Mediafax.ro.
Trupele americane au anunţat că au coordonat un atac aerian care a vizat o figură talibană importantă din provincia Kunar, aflată în estul Afganistanului, la frontiera cu Pakistan.
Statele Unite au anunţat în luna martie o recompensă de cinci milioane de dolari pentru informaţii care să conducă la capturarea mollahului Fazlullah, liderul Mişcării talibanilor pakistanezi. Fazlullah este căutat pentru mai multe atentate, inclusiv unul în urma căruia 132 de copii au fost ucişi.
"Confirm că mollahul Fazlullah, liderul talibanilor pakistanezi, a fost ucis în urma unor operaţiuni desfăşurate la frontiera între districtul Marawera, al provinciei Kunar", a declarat Mohammad Radmanish, purtător de cuvânt al Ministerului afgan de Apărare.
Eliminarea liderului talibanilor pakistanezi ar putea duce la reducerea tensiunilor în relaţiile dintre Washington şi Islamabad.
Fazlullah este acuzat şi pentru că ar fi ordonat, în 2012, uciderea Malalei Yousafzai, care milita pentru educaţia fetelor din lumea islamică.
