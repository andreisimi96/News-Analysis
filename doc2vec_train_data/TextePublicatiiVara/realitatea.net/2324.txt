Veriga slabă din Guvernul Dăncilă
Banca Mondială (BM) a transmis, la solicitarea Mediafax, că „nu a primit o notificare oficială din partea Ministerului Transporturilor privind colaborarea pentru autostrada Ploieşti-Braşov”, după ce ministrul Lucian Şova anunţase renunţarea la unitatea de proiect administrată împreună cu BM.
Într-o şedinţă de lucru a Comisiei pentru Transporturi şi Infrastructură din Camera Deputaţilor, desfăşurată joi, la Sinaia, ministrul Transporturilor, Lucian Şova, a anunţat că statul român se pregăteşte să renunţe la unitatea de proiect administrată împreună cu Banca Mondială pentru pregătirea documentaţiei autostrăzii Comarnic-Braşov în vederea organizării licitaţiei de execuţie.
Acest acord cu Banca Mondială, anunţat de fostul premier Tudose în 2017 ca fiind soluţia salvatoare identificată pentru concretizarea acestui proiect major de infrastructură rutieră determină ca proiectul autostrăzii să fie reluat de la zero într-o formulă de parteneriat public-privat.
Lucian Șova a șocat recent cu o declarație potrivit căreia este bine că nu avem autostrăzi deoarece ar crește rapid salariile și multinaționalele ar pleca din România în căutarea unei forțe de muncă mai ieftine.
Ministrul Transporturilor explică de ce NU e bine să avem autostrăzi! Halucinant
La solicitarea Mediafax de a răspunde acestui anunţ, reprezentanţii în România ai Băncii Mondiale au transmis următoarele:
„Banca Mondială nu a primit o notificare oficială din partea Ministerului Transporturilor din România privind colaborarea pe proiectul de autostradă Ploieşti-Braşov. Îmbunătăţirea infrastructurii rutiere a României rămâne o prioritate majoră de dezvoltare şi este esenţială pentru atragerea investiţiilor şi stimularea competitivităţii ţării. Dacă intervin schimbări sau o informare oficială, vă vom comunica".
Preşedintele Comisiei de Transporturi din Camera Deputaţilor, Lucian Bode, a confirmat anunţul făcut la Sinaia de ministrul Lucian Şova, considerând afirmaţiile acestuia ca fiind „informaţia-bombă" a întâlnirii.
„Printre principalele subiecte discutate s-au numărat reabilitarea şi dezvoltarea infrastructurii de transport rutier naţional din zona central-estică a României. Cel mai important punct de pe agendă fost însă reprezentat de epopeea construcţiei autostrăzii Comarnic-Braşov, care, încă din 2002, a avut mai multe tentative de materializare, din păcate, toate eşuate. Anunţul Ministrului Transporturilor, Lucian Şova, prin care statul român se pregăteşte să renunţe la unitatea de proiect administrată împreună cu Banca Mondială pentru pregătirea documentaţiei autostrăzii Comarnic-Braşov în vederea organizării licitaţiei de execuţie reprezintă de departe informaţia-bombă a acestei întâlniri", a arătat Lucian Bode.
