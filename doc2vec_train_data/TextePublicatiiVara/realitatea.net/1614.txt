Liviu Dragnea a anunțat la un post de televiziune că se gândește să adopte Codurile Penale prin ordonanță de urgență(OUG). Concret, dacă vor face asta, ar fi o nouă OUG 13, cea care a scos sute de mii de oameni în stradă, în 2017.
Întrebat de ce nu modifică Codurile Penale aşa cum a făcut Monica Macovei prin ordonanţă de urgenţă, Liviu Dragnea a susținut:
”Este foarte pertinent. O să ne gândim. Tot ce am adoptat în Parlament, le-au întârziat într-o veselie. Ba atacă Iohannis, ba atacă PNL şi USR la CCR. Ăsta e motivul pentru care două legi fundamentale, legea achiziţiilor publice şi legea privind parteneriatul public privat, le-am adoptat prin OUG. Ceea ce spuneţi dvs (n.r. modificarea Codurilor Penale prin OUG) are foarte mare sens. O să vorbesc săptămâna asta cu domnul Tăriceanu şi cu doamna premier. O să ne gândim serios pe legislaţia penală. E clar că codurile penale le vor ataca. E  vacanta parlamentara, o sa facem sesiune extraorinara, o sa ne gandim serios”, a spus Liviu Dragnea, la Antena 3.
Totodată, Liviu Dragnea a lansat o amenințare foarte dură la adresa președintelui Klaus Iohannis, sugerând că chiar suspendarea este posibilă, dacă acesta nu o revocă pe șefa DNA.
„Noi am spus că noi suntem hotărâți să mergem până la capăt și pe legile justiției și cu respectarea CCR. Nu știu ce va face, dar dacă va face greșeala fatală să nu pună în aplicare o decizie CCR, se va face de râs peste tot în lume. Nu mă interesează că e Kovesi, putea fi Lazăr. Nu putem sta cu mâinile în sân. Nu putem lăsa ca o decizie CCR să nu fie aplicată, vom face tot ce ne stă în puțință”, a spus Dragnea.
Întrebat dacă ia în calcul și suspendarea lui Iohannis, șeful PSD a sugerat că da.
”Se poate ajunge la orice. Dacă ne tot provocă, noi am arătat că răspundem la toate provocările. Dacă acest om înțelege că e prizonierul statului paralel, e problema lui (...) Dacă domnul președinte încalcă Constituția. Nu suntem un partid fără personalitate. Situația în care s-a ajuns, nivelul în care au ajuns aceste abuzuri, nu ne mai dă niciun grad de libertate. După ce a văzut mitingul de aseară i se mai pare caraghios? Mai râde, era râsul lui? Dacă consideră că acest miting e de râs...”, a spus Dragnea.
Liviu Dragnea a mai anunțat că va urma un miting uriaş: 
"Simt aceeași emoție ca aseară, a fost o emoție puternică în piață, a fost o descărcare a tuturor celor care au fost în piață. Noi am făcut mitingul ăsta din mai multe motive, de a protesta împotriva acestui sistem odios, pe care îl gesionează o mână de securiști, patronat de Klaus Iohannis și toți ceilalți. Un alt motiv este că am fost provocați. Nu te poți aștepta ca un partid ca PSD, să-l ameninți, să-l jignești, să-l insulți și să te aștepți că nu reacționează. Ăsta a fost mitingul mic. Va fi un miting uriaș, într-o altă locație. Al treilea motiv a fost de a avertiza societatea”, a anunțat Liviu Dragnea întrebat ce simte după ce a văzut fotografiile. 
