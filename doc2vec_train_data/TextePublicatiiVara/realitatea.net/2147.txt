Eco Sud S.A. a început din 14 iunie 2018 operarea Celulei 2 a Depozitului Ecologic Bacău și promite ca în prima parte a lunii iulie să înceapă și operarea stațiilor aferente depozitului.
Depozitul Ecologic Bacău are o capacitate totală de 4,123 milioane m3 si va asigura pentru toți locuitorii județului, servicii de depozitare, tratare și eliminare a deșeurilor menajere, dar și servicii de compostare și reciclare, în conformitate cu directivele europene și normele legislative naționale.
Preluarea activității de gestiune a deșeurilor în județul Bacău de către  Grupul Eco Sud S.A. a fost posibila prin proiectul “Sistem Integrat de Management al Deșeurilor” (SMID Bacău) în urma unei licitaţii organizată de Asociaţia de Dezvoltare Intercomunitară pentru Salubrizare (ADIS) și finanțat prin Programul Operațional Sectorial de Mediu. Soluţia Eco Sud fost desemnată câştigătoare pentru excelenţa în servicii dar şi a responsabilităţii faţă de mediul înconjurător, trăsături ce au caracterizat activitatea companiei în cei aproape 20 de ani de experienţă.
Compania Eco Sud s-a remarcat detașat în domeniul gestionării deșeurilor, datorită faptului că tratează deșeul ca materie primă, nu ca gunoi. Astfe soluțiile de colectare selectivă practicate în depozitele deținute de Eco Sud, contribuie semnificativ la protejarea sănătății publice, a mediului si la creșterea economică.
Materia prima din deșeurile selectate în cadrul Depozitului Ecologic Bacău este reutilizată și aduce un aport considerabil industriei prelucrătoare a metalului, metalelor neferoase (aluminiu), plastic, hârtie/carton sau sticlă. De asemenea, tratarea deșeurilor biodegradabile înseamnă resurse pentru producerea de energie termică, energie electrică, combustibil lichid și gazos.
„Din dorința de a proteja și utiliza resursele naturale într-un mod inteligent și durabil, politica actuală a Eco Sud este orientată către preocuparea pentru sortare, devenită obiectiv prioritar la nivelul companiei. Prin activitatea de sortare este menținută cât mai mult posibil valoarea produselor și a materialelor, deșeurile sunt reduse la minim, iar resursele nu părăsesc fluxul economic. Astfel prin investiții în infrastructură modernă de selectare a deșeurilor SMID Bacău va crește gradul de recuperare a materiei prime pentru industria de reciclare cu 25%, permitând un cost al serviciului de salubritate acceptabil pentru locuitorii județului Bacău”, a transmis Roxana Manea, Directorul General Adjunct al companiei.
“SMID Bacău este un exemplu de plan de măsuri viitoare, de eficiență în gestiunea deșeurilor cu rezultate directe în creșterea confortului urban, a sănătății publice și a mediului înconjurător, a declarat Președintele Consiliului Județean Bacău și al ADIS Bacău, domnul Sorin Brașoveanu.
Proiectul Sistem Integrat de Management al Deșeurilor Solide (SMID) a însemnat o investiție de aproximativ 44 milioane de euro, Bacăul fiind unul dintre puținele județe din România care dispune de un astfel de sistem.
Grupul Eco Sud a reușit implementarea proiectului SMID Bacău prin construirea și menținerea unui parteneriat solid cu autoritățile locale și cele ale Consiliului Județean Bacău, compania vizând o dezvoltare cât mai amplă a  componentei de reciclare a deșeurilor.
Autoritățile județului Bacău au dat astăzi, în cadrul conferinței de presă organizată cu ocazia începerii operării celulei 2 a Depozitului Ecologic Bacău, desfășurată în incinta depozitului, asigurări că există o preocupare constantă în privința dezvoltării infrastructurii de colectare selectivă a deșeurilor, în acest sens fiind anunțate investiții viitoare.
“SMID Bacău a fost un proiect lung, a fost nevoie de implicare și perseverența unei echipe profesioniste a Consiliului Județean Bacău condusă de domnul Președinte Adrian Dragoș Benea, dar ale căror rezultate se văd și astăzi, când în prezența domnului Președinte al Consiliului Județean Bacău și ADIS Bacău, Sorin Brașoveanu și a domnului primar Cosmin Necula, începem gestionarea SMID Bacău, care garantează și asigură un proces de reciclare avansat, un mediu curat și o grijă sporită față de sănătatea populației din județ”, a declarat Directorul Executiv ADIS Bacău, domnul Bogdan Seto.
ECO SUD SA – 20 de ani de experiență în gestiunea deșeurilor
Eco Sud S.A. este cel mai important furnizor de soluții integrate de mediu destinate depozitării și eliminării deșeurilor menajere solide urbane și a deșeurilor industriale.
Eco Sud deține în prezent în portofoliu cinci Centre de Management al Deșeurilor (Depozitul Ecologic Vidra-București, Depozitul Ecologic Mofleni-Craiova, Depozitul Central Mavrodin-Alexandria, Centrul de Management Integrat al Deșeurilor Frățești Giurgiu, Sistem Integrat de Management al Deșeurilor Solide Bacău) și gestionează aproximativ 20% din cantitatea de deșeuri produsă în România, lucru care o plasează în postura de lider național în acest domeniu. Extinderea activității Eco Sud S.A. în regiunea Moldova, respectiv  în județul Bacău,  înseamnă pentru companie o majorare a cotei de piață de la 13% la 19%.
Obiectivul companiei este acela de a crea parteneriate stabile cu rețeaua de clienți și comunitățile în cadrul cărora își desfășoară activitatea, pentru o gestiune eficientă a serviciilor și pentru a promova o reducere progresivă a cantităților de deșeuri generate, de la colectare până la depozitarea finală. Prin acest proces Eco Sud S.A. recuperează resurse valoroase și necesare calității vieții.
Compania este licențiată Clasa I prin Ordin emis de Autoritatea Națională de Reglementare pentru Serviciile Comunitare de Utilități Publice și este certificată pentru Sistemul de Management de Calitate, Mediu, Sănătate și Securitate Ocupațională de către organismul de certificare TUV Rheinland InterCert Gmbh – Germania.
