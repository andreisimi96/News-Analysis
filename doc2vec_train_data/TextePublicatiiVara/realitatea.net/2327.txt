Imagini halucinante // Alunecare de teren în apropierea unor locuințe din Craiova, din cauza ploilor din ultima vreme.
O construcție s-a surpat la câțiva pași de un bloc. Pământul a luat-o la vale într-o zonă în care un dezvoltator imobiliar urma să ridice un imobil. Din fericire, nimeni nu a fost rănit.
Alunecarea de teren s-a produs sub ochii îngroziți ai oamenilor care locuiesc în blocul de lângă imobilul ce urma să fie construit.
Oamenii au simțit cum se zguduie pământul sub picioare și terenul o ia la vale. În cateva secunde, pavajul a dispărut și a căzut în gol șapte metri.
În zona respectivă, dezvoltatorul care ridicase și blocul vecin urma să construiască un alt imobil. Avea autorizație de construcție, dar se pare că ploile din ultimele zile au șubrezit structura de rezistență, care a cedat în cele din urmă. Constructorul și-a luat angajamentul că va remedia problema.
