Ultimele două sferturi de finală din proba masculină de simplu a turneul de tenis de la Roland Garros, Rafael Nadal - Diego Schwartzman şi Juan Martin Del Potro - Marin Cilic vor continua joi, după ce au fost întrerupte de ploaie miercuri în două rânduri.
Pe arena Philippe-Chatrier, spaniolul Rafael Nadal, liderul mondial şi de zece ori câştigător al turneului, a pierdut primul set cu 4-6 în faţa argentinianului Diego Schwartzman, locul 12 în ierarhia mondială, dar conducea cu 5-3 şi 30-15 în setul secund. Jocul fusese întrerupt iniţial la 3-2 pentru sud-american în actul secund, conform Agerpres.
Pe terenul Suzanne-Lenglen, partida dintre argentinianul Juan Martin Del Potro (6 ATP) şi croatul Marin Cilic (4 ATP) a fost suspendată la scorul de 6-6, 5-5 în tiebreak, în primul set. Iniţial meciul fusese întrerupt la 5-5, 0-30 pe serviciul lui Cilic.
Partida Nadal - Schwartzman este programată să continue joi, de la ora 13,00 (ora României), pe terenul Chatrier, urmată, nu înainte de ora 16,00, de prima semifinală feminină, dintre Simona Halep, numărul unu mondial, şi spaniola Garbine Muguruza, 3 WTA. Programul va continua cu cealaltă semifinală feminină, dintre americancele Madison Keys (13 WTA) şi Sloane Stephens (10 WTA).
Meciul Del Potro - Cilic se va relua de la 13,00, pe terenul Suzanne-Lenglen.
