Decizie definitivă a Curții de Apel: echipa lui Adrian Mititelu are palmaresul Științei!
Adrian Mititelu a anunțat că a câștigat definitiv procesul privind palmaresul Universității Craiova, conform gsp.
Adrian Mititelu este în al nouălea cer. Potrivit instanțelor, echipa sa, FC U Craiova 1948, care tocmai a promovat în Liga a 3-a, are palmaresul fostei Universitatea Craiova (4 titluri de campioană și 6 Cupe al României), ceea ce înseamnă că echipa din Liga I, adică CS U Craiova, are palmares 0.
Din primele informații, Adrian Mititelu va cere prejudiciu LPF, pentru că Liga a emis un comunicat în noiembrie 2017 în care a anunțat că îi atribuie grupării din Liga 1 palmaresul istoric al alb-albaștrilor între 1948 și 1991.
Reacția lui Mititelu pentru GSP.ro:
"Istoria Universității a fost recâștigată. A rămas în picioare ce a stabilit fondul. Instanța a respins recursul clubului lui Badea. Clubul ăla a fost înființat în 95, iar noi suntem cei care avem palmaresul și am continuat activitatea sportivă. FC Universitatea a continuat tradiția. Ăia sunt străini de orice activitate fotbalistică.
Lui CS U i-a fost respins tot. Sentința a rămas definitivă și irevocabilă. Va avea un efect de bumerang în celelalte dosare în care ei s-au folosit de aceste arme, însușindu-și numele și toate cele. Au făcut o chestie perversă. LPF va rectifica toate nedreptățile. Eu mă judec acum mai departe cu CS U că mi-a luat totul. Mi-a luat publicul, s-au folosit de istorie pentru a ne lua fanii".
