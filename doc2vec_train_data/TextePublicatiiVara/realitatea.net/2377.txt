Ministrul grec de Externe, Nikos Kotzias, şi omologul său macedonian Nikola Dimitrov, au semnat duminică un acord prin care numele fostei republici iugoslave devine "Republica Macedonia de Nord", potrivit Mediafax.ro.
Acordul, care a fost semnat în nordul Greciei, lângă frontiera cu Macedonia şi Albania, reprezintă un pas important în direcţia rezolvării disputei între cele două ţări. Înţelegerea încă trebuie aprobată de ambele parlamente, iar în Macedonia trebuie organizat şi un referendum.
Skopje şi Atena au fost de acord anul acesta să intensifice negocierile pentru a încheia disputa care blochează aderarea Macedoniei la Uniunea Europeană şi NATO. Grecia, care deţine drept de veto în ceea ce priveşte admiterea în ambele organizaţii, consideră că denumirea fostului stat iugoslav reprezintă o revendicare teritorială pentru una din regiunile sale nordice, care poartă acelaşi nume.
