Prim-ministrul Viorica Dăncilă şi omologul eston, Jüri Ratas, vor inaugura, sâmbătă şi duminică, la Constanţa, o rută de transport aerian şi Consulatul onorific al Republicii Estonia, informează Biroul de presă al Guvernului.
Cei doi premieri vor participa sâmbătă seară la inaugurarea rutei de transport aerian Tallinn - Constanţa - Tallinn, prilej cu care vor susţine declaraţii de presă comune la Aeroportul Internaţional "Mihail Kogălniceanu".
Duminică dimineaţă, Dăncilă şi Ratas vor participa la inaugurarea Consulatului onorific al Estoniei la Constanţa (Universitatea Ovidius).
Cele două evenimente vor avea loc la finalul turneului pe care prim-ministrul român l-a efectuat în perioada 14 - 16 iunie în Lituania şi Estonia.
La începutul şedinţei de Guvern de miercuri, premierul Dăncilă a anunţat că urmează să fie inaugurată prima cursă aeriană Tallinn - Constanţa, care va contribui la dezvoltarea turismului din cele două ţări.
"Din Estonia vom inaugura prima cursă aeriană Tallinn - Constanţa, urmând ca pe perioada verii aceste curse să aibă un zbor regulat şi cred că acest lucru este foarte important şi va susţine turismul între cele două ţări", a declarat Dăncilă.
Totodată, ea a precizat că duminică va fi inaugurat Consulatul Estoniei la Constanţa, fapt care "va apropia" această ţară de România.
