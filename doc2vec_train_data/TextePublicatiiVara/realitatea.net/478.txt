ALERTĂ în România, din cauza pestei porcine. ANSVSA a confirmat primul focar
Alertă sanitară în România. Virusul pestei porcine africane a fost detectat la un porc mistreţ din judeţul Sat-Mare.
Pesta Porcină Africană. Virusul pestei porcine africane a fost detectat într-o probă prelevată de la un porc mistreț găsit mort pe un fond de vânătoare din pădurea Noroieni, județul Satu-Mare (la aproximativ 6 km de granița cu Ungaria și 10 km de granița cu Ucraina).
Posibila modalitate de contaminare a mistrețului găsit mort este prin contactul cu alte efective de mistreți purtători ai virusului pestei porcine africane din Ungaria sau Ucraina, țări unde boala a fost diagnosticată în mediul silvatic.
Potrivit unui comunicat ANSVA, în urma notificării primite din partea Direcției Silvice Satu-Mare conform procedurilor, o echipă de medici veterinari din cadrul DSVSA Satu-Mare, s-a deplasat în zona unde a fost găsit mistrețul mort (o femelă în vârstă de aproximativ 12 – 14 luni).
"Respectându-se toate condițiile de biosecuritate, cadavrul a fost transportat la Laboratorul Sanitar Veterinar și pentru Siguranța Alimentelor Satu Mare, pentru examene de laborator.
Probe prelevate de la mistrețul mort au fost trimise la Institutul de Diagnostic si Sănătate Animală București – Laboratorul Național de Referință pentru Diagnostic și Sănătate Animală, unde a fost confirmat diagnosticul de pestă porcină africană, în data de 29 mai", se precizează în comunicatul ANSVA.
Autoritatea Națională Sanitară Veterinară și pentru Siguranța Alimentelor, imediat după primirea buletinului din partea Institutului de Diagnostic și Sănătate Animală, a notificat toate structurile abilitate de la nivel național și structurile omoloage din Uniunea Europeană, precum şi Organizaţia Mondială a Sănătăţii Animalelor, despre confirmarea acestui prim focar de pestă porcină africană în mediul silvatic pe teritoriul României.
Urmează să fie convocat Comitetul Național pentru Situații Speciale de Urgență, în vederea informării și adoptării unei Hotărâri privind stabilirea atribuțiilor pentru ministerele cu responsabilități în controlul bolii, conform Hotărârii de Guvern 830/2016, care stabilește Programul Național de Control și Planul de Contingență pentru pesta porcină africană.
