Bill Browder, unul dintre cei mai vehemenți critici ai lui Vladimir Putin, care conduce un fond de investiții britanic, a fost arestat miercuri de poliția spaniolă printr-un mandat Interpol la comanda Rusiei.
Magnatul financiar Bill Browder, american de origine, a transmis miercuri un mesaj pe Twitter în care anunță că a fost reținut de poliție în Madrid și a postat și o fotografie cu el însuși pe bancheta din spate a mașinii de poliție. 
Bill Browder, președintele și co-fondatorul companiei Hermitage Capital, a încercat să dezvăluie mai bine de 10 ani afacerile de corupție din Rusia care i-au afectat investițiile din țara condusă de Putin.
Britanicul l-a angajat în trecut pe avocatul Serghei Magnitski, un simbol al luptei anticorupţie în Rusia să afle adevărul despre ce s-a întâmplat cu banii săi în Rusia. Avocatul a murit în anul 2009 în timp ce se afla în detenție.
Anul trecut, Nikolai Gorohov, avocatul familiei lui Serghei Magnitski a căzut de la etajul 4 şi a fost internat de urgenţă. Bill Browder s-a autointitular "inamicul nr.1 al lui Vladimir Putin."
"Dacă voi muri în condiții suspecte, știți cine m-a ucis", a declarat în trecut omul de afaceri britanic, potrivit The Independent.
