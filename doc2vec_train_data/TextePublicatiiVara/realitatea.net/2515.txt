Camera Deputaţilor a adoptat, luni, proiectul de modificare şi completare a Legii nr.217/2003 pentru prevenirea şi combaterea violenţei în familie.
Proiectul are ca obiect de reglementare redefinirea conceptelor de "violenţă domestică", "violenţă împotriva femeilor", "victimă" şi completarea definiţiilor aferente formelor de violenţă domestică.
Totodată, prin acest proiect de act normativ se introduc: obligaţia autorităţilor locale de a menţine baze de date cu informaţii despre servicii, centre sau alte forme de sprijin pentru victimele violenţei domestice; obligaţia de a asigura crearea şi funcţionarea serviciilor sociale; ordinul de protecţie provizoriu ca formă specifică de protecţie a victimelor unor fapte grave de violenţă domestică; existenţa unui sistem electronic de supraveghere care să permită verificarea respectării obligaţiei agresorului în cazul ordinului de protecţie provizoriu şi al ordinului de protecţie, scrie agerpres.ro .
