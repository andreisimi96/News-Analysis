Vizitele doamnei Dancila
Guvernul aproba astăzi programul de credite garantate de stat cu dobândă zero, pentru persoane care se află într-o formă de învăţământ sau urmează cursuri de reconversie profesională.
Anunțul a fost făcut de premierul Viorica Dăncilă la începutul ședinței de Guvern. Proiectul a fost intens criticat chiar de asociațiile de tineri, care au invocat printre motive slaba educație financiară a tinerilor, riscurile de neplată, tentația Executivului de a subfinanța sistemul public de educație.
"Pe ordinea de zi a şedinţei guvernului, avem programul 'Investeşte în tine', continuăm astfel sprijinul acordat tinerilor, aşa cum ne-am asumat prin programul de guvernare. Beneficiarii programului sunt în primul rând tinerii cu vârsta cuprinsă între 16-26 de ani care sunt cuprinşi în sistemul de învăţământ sau care efectuează cursuri de specializare, autorizate de Ministerul Educației Naționale", a declarat Viorica Dăncilă.
Potrivit premierului, tinerii pot accesa un credit în valoare de 40.000 de lei cu dobândă zero, garantat în proporţie de 80% de către stat.
Pot beneficia de acest program şi persoanele cu vârsta cuprinsă între 26 de ani şi 55 de ani care sunt în sistemul de învăţământ sau care urmează cursuri de reconversie profesională, "pentru că noi considerăm că şi acestor persoane trebuie să le dăm o şansă", a mai spus Dăncilă.
"Aceste persoane pot beneficia de credite de 35.000 de lei. Mai mult, toţi beneficiarii, fie că ne referim la prima categorie, cei cu vârsta între 16-26 de ani, fie că ne referim la cei cu vârsta între 26-55 de ani, pot beneficia în plus de 20.000 de lei, dacă este angajat sau se angajează în timpul derulării programului", a precizat premierul.
Cheltuielile eligibile sunt pentru o paletă largă de domenii, între care educaţia, sănătatea, cultura, sportul sau locuinţele.
Campania Guvernului de împrumuturi pentru tineri pune în alertă asociațiile de studenți și elevi
Credite pentru tineri. Asociațiile de studenți și elevi critică maniera intempestivă în care Guvernul vrea să demareze o campanie masivă de împrumuturi pentru tineri. Motivele sunt multiple: slaba educație financiară a tinerilor, riscurile de neplată, tentația Executivului de a subfinanța sistemul public de educație.
Credite pentru tineri. Consiliul Național al Elevilor (CNE), Alianța Națională a Organizațiilor Studențești din România (ANOSR) și Consiliul Tinerilor din România (CTR), reprezentanții legitimi ai elevilor, studenților și tinerilor din România, solicită de urgență o întrevedere cu Guvernul României referitoare la introducerea Programului „Investește în tine" - împrumuturi fără dobândă garantate de stat.
Avertismentul tinerilor vine după ce, marți seara, vicepremierul Viorel Ștefan a anunțat că Guvernul va adopta săptămâna viitoare un act normativ prin care statul va acorda credite preferențiale, cu dobândă zero, persoanelor care vor să investească în dezoltare personală.
Programul "Investește în tine" se adresează tinerilor între 16 și 26 de ani dacă sunt în sistemul de învățământ sau urmează cursuri de specializare autorizate de Ministerul Educației, precum și persoanelor între 26 și 55 de ani, dacă sunt în sistemul de învățământ sau urmează cursuri de reconversie profesională.
Tinerii avertizează că nivelul redus al educației financiare plasează populația tânără la risc. "Ne exprimăm surprinderea și dezamăgirea deopotrivă că un astfel de program, cu un impact semnificativ asupra categoriilor mai sus menționate, poate să fie propus spre adoptare fără o amplă consultare prealabilă", spun tinerii.
În cazul elevilor și studenților, adoptarea unui astfel de program, în circumstanțe încă necunoscute, poate conduce, cum s-a întâmplat în marea majoritate a statelor în care a fost adoptat un astfel de mecanism de cost sharing [împărțire a costurilor între stat și elevi/studenți sau familiile lor], la scăderea masivă a bugetului alocat de statul român pentru educație și la o creștere majoră a taxelor de școlarizare, atrag atenția elevii și studenții.
Asta în condițiile în care majoritatea cheltuielilor eligibile pentru a fi „decontate" prin intermediul „împrumutului" sunt cheltuieli pe care statul român ar trebui să le acopere conform Constituției României.
