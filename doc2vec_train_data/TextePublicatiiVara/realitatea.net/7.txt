1 ora 50 minute
Liderii locali PSD au reacţionat, după plecările din ultimele zile spre partidul lui Victor Ponta, acuzând că Pro România este ambiţia limitată a fostului premier şi că acesta a plecat la rândul său la recomandarea "unor forţe oculte". Printre cei care au ales Pro România sunt şi trei foşti miniştri.
Preşedintele PSD Vaslui, Dumitru Buzatu, consideră că noua formaţiune condusă de Victor Ponta, Pro România, este ambiţia fostului lider al PSD care se manifestă la un om care nu poate fi altceva decât şef şi care a demisionat la sugestia unor forţe oculte. Cât priveşte plecările din partid, Buzatu le cataloghează drept "meschine".
”Motivele plecării unor colegi din PSD sunt destul de meschine. Pe de-o parte, vizează o poziţie fruntaşă pe listele viitoare ale alegerilor pentru PE sau Parlamentul României, iar pe de altă parte sunt anumite legături de prietenie dintre Victor Ponta şi unii dintre cei care au decis să îl urmeze. Pro România este o ambiţie destul de limitată a fostului lider al PSD care se manifestă la un om care nu poate fi altceva decât şef. Victor Ponta nu a înţeles că în PSD nu sunt şefi, ci doar coordonatori ai activităţii, ideea de şef fiind specifică partidelor de tip PNL şi altora în capul cărora se situează omul providenţial. Noi avem o manieră populară de a aborda activitatea, lucru pe care Ponta nu a reuşit să îl înţeleagă, cu toate că a deţinut funcţia de premier şi a promovat politici ale PSD benefice pentru oameni. Măsura capacităţii sale a fost dată de abandonarea PSD atunci când a demisionat fără să se consulte cu nimeni, sigur la sugestia unor forţe oculte”, a spus Buzatu, pentru MEDIAFAX .
Întrebat dacă se aşteaptă la plecarea din PSD a fostului premier Mihai Tudose, liderul PSD Vaslui a afirmat că acesta a dat dovadă de o înţelegere reală a relaţiilor din partid chiar în momentul în care a părăsit funcţia de premier şi nu a abandonat formaţiunea.
”Mihai Tudose are o experienţă îndelungată în cadrul partidului, înţelege că nu poţi să îţi impui doar propria voinţă într-un partid, a fost întotdeauna un om care a cântărit bine şi şi-a însuşit o anumită disciplină rezultată din fixarea unui ţel, astfel încât mă îndoiesc că va pleca din PSD”, a mai spus Dumitru Buzatu.
De aceeaşi părere este şi liderul PSD Alba, Ioan Dîrzu, care spune că Mihai Tudose va rămâne cel mai probabil alături de colegii săi. ”Tudose e membru vechi în PSD, iar la maturitatea şi experienţa lui politică nu cred că va părăsi familia PSD pentru alt proiect”, a spus Dîrzu, comentând informaţiile publice potrivit cărora fostul premier Mihai Tudose ar putea să se alăture formaţiunii lui Victor Ponta.
Întrebat cum comentează plecările unor importanţi membri PSD, Ioan Dîrzu a spus: ”Parlamentarii PSD Alba rămân consecvenţi în proiectul alături de PSD. Nu vom avea probleme, nu vom avea de suferit din cauza câtorva plecări. PSD îşi va respecta în continuare promisiunile faţă de electorat şi îşi va duce la îndeplinire programul de guvernare”.
Preşedintele PSD Maramureş, Gabriel Zetea, care este şi vicepreşedinte PSD pe Regiunea de Dezvoltare Nord-Vest, le transmite deputaţilor şi foştilor miniştri care au demisionat că partidul poate pierde un om, cinci sau zece oameni, dar sunt mult mai mulţi cei care le vor lua locul.
”Apreciez mesajele de solidaritate şi unitate primite în ultimele zile din partea membrilor PSD şi a maramureşenilor, care ne roagă să rămânem puternici împotriva tuturor atacurilor sau a dezertărilor din partid. Cei care au trădat partidul şi votul oamenilor din decembrie 2016 uită toate discuţiile purtate în aceşti ani. Mulţi dintre cei care azi au plecat, spuneau ieri că PSD este cel mai puternic partid din România şi nu poate fi distrus decât din interior. Conştientizau că adversarii PSD vor încerca să facă exact acest lucru şi făceau atunci apel la unitate. Azi uită, sau se fac că uită, că PSD, prin încrederea pe care o inspiră în rândul oamenilor, le-a oferit şansa de a munci pentru cetăţeni. Azi, aceştia optează să îşi pună interesele personale în faţa intereselor de grup şi ale programului de guvernare care a fost votat de milioane de români. Le transmit acestor foşti colegi că PSD poate pierde un om, cinci sau zece oameni, dar sunt mult mai mulţi cei care le vor lua locul”, a spus Zetea, pentru MEDIAFAX.
