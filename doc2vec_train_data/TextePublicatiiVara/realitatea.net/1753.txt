Premierul Viorica Dăncilă se întâlnește, marți dimineață, începând cu ora 11.00 cu primarii municipiilor reședință de județ. Pe site-ul oficial al Guvernului, s-a strecurat o greșeală și este anunțată o întâlnire de lucru "cu primarii reședință de județ". Gramatica nu mai contează, câtă vreme pensiile speciale curg și pentru aleșii locali, din mărinimia PSD-ALDE cu banii noștri.
Primarii orașelor reședință de județ sunt așteptați, marți dimineață la o întâlnire de lucru cu premierul Viorica Dăncilă.
Primarul municipiului Suceava, de exemplu, anunță că va discuta cu premierul "aspecte legate de accesarea fondurilor europene pentru investițiile locale". Ion Lungu a precizat pentru presa locală că la ședință vor lua parte toți primarii municipiilor reședință de județ.
În agenda oficială a premierului Dăncilă, apare la ora 11.00 o "întâlnire de lucru cu primarii reședință de județ".
Primarii au motive de bucurie sub guvernarea PSD. Ultimul cadou le-a fost făcut chiar ieri, când Senatul a votat Codul Administrativ, unde sunt prevăzute pensii speciale pentru toți aleșii din 1992 încoace.
Sumele sunt calculate în funcţie de numărul de mandate. Primarul Capitalei ar lua în plus peste 3.500 de lei la pensie după un singur mandat, şi aproape 11.000, dacă rezistă trei mandate.
Pensia specială pentru primari a fost cerută vehement de aleşii din întreaga ţară. Şi iată că dorinţa li s-a îndeplinit. Primarii, viceprimarii, preşedinţii şi vicepreşedinţii de consilii judeţene vor primi pe lângă pensia de stat şi una specială, calculată în funcţie de numărul de mandate şi de valoarea salariului brut încasat.
