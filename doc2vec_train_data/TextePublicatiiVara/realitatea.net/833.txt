Serena Williams (36 de ani) a anunţat, luni, cu puţin timp înaintea meciului cu Maria Şarapova, din optimile de la Roland Garros, că se retrage din turneul parizian.
Marea campioană americană a invocat o accidentare la pectorali. Maria Şarapova obţine, astfel, calificarea în sferturile de finală, unde va juca fie împotriva lui Garbine Muguruza, fie împotriva ucrainencei Lesia Ţurenko.
Serena Williams a precizat în cadrul unei conferințe de presă că nu poate evolua din cauza unor probleme medicale, mai exact la mușchii pectorali.
"Din păcate am niște probleme la mușchii pectorali. Practic, în acest moment nici nu pot să servesc, deci ar fi cam greu să joc dacă nu pot să servesc. În meciul de dublu de ieri am încercat diverse bandaje, dar nimic nu a mers. Sunt mai mult decât dezamăgită. Am renunțat la atât de multe pentru a juca aici, la timpul pe care puteam să-l petrec alături de fetița mea și de familie. E foarte dificil să te afli într-o astfel de situație. În fiecare meci a fost din ce în ce mai bine, m-am simțit excelent din punct de vedere fizic, dar a apărut această problemă. Nu pot decât să mă consolez cu faptul că îmi voi reveni. E foarte dificil pentru că îmi face mare plăcere să joc împotriva Mariei Sharapova. Mi-am făcut însă o promisiune: să nu intru pe teren dacă nu sunt la cel puțin 50% din nivelul meu. Nu m-am simțit niciodată în viața mea așa cum mă simt acum. E foarte dureros. Practic, am avut orice fel de accidentare care există, mai puțin asta", a declarat Serena Williams, preluată de Digisport.
