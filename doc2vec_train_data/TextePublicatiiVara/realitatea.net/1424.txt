Preşedintele american Donald Trump va pleca cu câteva ore mai devreme de la summitul liderilor Grupului ţărilor puternic industrializate (G7), pe fondul unor disensiuni profunde cu ceilalţi lideri în legătură cu decizia SUA de a impune taxe vamale suplimentare şi celor mai importanţi aliaţi.
Casa Albă a anunţat că Trump va pleca de la summit în cursul dimineţii de sâmbătă, urmând să lipsească de la şedinţele pe teme precum protecţia mediului şi schimbările climatice, potrivit Financial Times, citat de Mediafax.
Înainte de summit, liderul de la Casa Albă a avut un schimb dur de replici cu preşedintele francez Emmanuel Macron şi premierul canadian Justin Trudeau.
Macron, care nu s-a ferit să semnaleze clar disensiunile apărute între SUA şi Franţa, a scris pe Twitter: "Preşedintele american poate că nu are o problemă să fie izolat, dar nici noi nu vom avea o problemă să semnăm un acord între şase ţări, dacă va fi cazul". Cele şase ţări (ţările G7, exceptând SUA), "reprezintă valorile, reprezintă o piaţă economică cu tradiţie istorică şi care este acum o adevărată forţă internaţională".
Principalele puncte de pe ordinea de zi a Summitului G7 sunt: economia, creşterea favorabilă incluziunii şi comerţul - unde liderii celor mai puternic industrializate ţări vor aborda subiecte precum combaterea evaziunii fiscale sau reformele OMC şi măsurile comerciale unilaterale ale SUA; egalitatea de gen şi emanciparea femeilor - unde este de aşteptat ca G7 să adopte o declaraţie cu privire la importanţa educaţiei pentru femeile din ţările în curs de dezvoltare; politica externă şi de securitate - unde liderii se vor concentra cel mai probabil asupra celor mai urgente probleme de politică externă; locuri de muncă ale viitorului; şi probleme legate de protecţia mediului - unde se preconizează că liderii G7 se vor concentra asupra schimbărilor climatice, energiei curate şi oceanelor.
Summitul reuneşte lideri din Uniunea Europeană şi din următoarele ţări: Canada, Franţa, Germania, Italia, Japonia, Regatul Unit şi Statele Unite ale Americii.
