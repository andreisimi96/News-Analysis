O nouă cerere de eliberare condiţionată a lui Cristi Borcea (48 de ani) a fost respinsă de către magistraţi, iar fostul dinamovist va petrece toata vara după gratii. Abia pe 26 august va mai putea face următoarea cerere.
Magistraţii Judecătoriei sectorului 4 au respins la începutul lunii solicitarea omului de afaceri Cristi Borcea, iar acum au apărut și motivările judecătorilor.
Unul dintre motivele invocate de judecători este șocant: pentru că Cristi Borcea nu va locui cu copiii săi sau cu actuala soţie, Valentina Pelinel, ci cu propria mamă, a scris GSP.
"Privitor la situaţia familială a deţinutului, șapte copii în întreţinere, din care șase minori, instanţa constată că aceasta nu se circumscrie niciunui criteriu de analizat la aprecierea oportunităţii acordării liberării condiţionate unui condamnat.
Aceasta ar trebui privită ca o cauză de agravare a situaţiei sale deoarece condamnatul, la data comiterii faptelor, a acţionat cu extrem de mare ușurinţă, nesocotind posibilitatea de a fi sancţionat pentru faptele reprobabile pe care le comite și acceptând totuși producerea rezultatului vătămător, fără a-și lua în considerare copiii.
În plus, chiar și în perioada detenţiei, și-a asumat imposibilitatea prezenţei în viaţa unora dintre copiii concepuţi și născuţi în această perioadă.
Analizând declaraţiile notariale depuse la dosar în apărarea deţinutului, declaraţii date de persoanele de sex feminin cu care deţinutul are copii, dar și declaraţia mamei acestuia, se reţine că ulterior liberării deţinutul va locui cu mama sa, nu cu vreunul dintre copii", a motivat instanţa, conform sursei citate, interzicerea eliberării condiționate a lui Cristi Borcea .
