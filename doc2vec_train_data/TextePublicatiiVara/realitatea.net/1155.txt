Organizatorii festivalurilor Nerversea şi Untold vor să-i impulsioneze pe elevii de clasa a 12-a pentru a le oferi gratuit bilete la concerte. Doar cei care vor lua nota 10 la examenul de bacalaureat vor primi abonament gratuit la UNTOLD şi NEVERSEA, iar cine s-a înscris la acest examen primeşte reducere la abonamentele pentru cele două festivaluri, au anunţat, miercuri, organizatorii.
„Cum poţi sărbători succesul examenului de maturitate dacă nu la unele dintre cele mai tari festivaluri din Europa, UNTOLD şi NEVERSEA. Aşa că, cine pune burta pe carte stă mai apoi cu ochii şi urechile ciulite la cele mai tari experienţe muzicale şi la unii dintre cei mai buni artişti ai lumii”, au anunţat, miercuri, organizatorii UNTOLD şi NEVERSEA.
Potrivit acestora, pe lângă participarea gratuită la cele mai atractive festivaluri din Europa, absolvenţii cu nota zece vor primi fiecare şi câte un voucher în valoare de 500 de lei, din partea unui hypermarket.
„În plus, toţi cei care s-au înscris la examenul de bacalaureat în sesiunea din vară, vor putea achiziţiona abonamentul cu reducere la cele două festivaluri, începând din 7 iunie”, au mai anunţat organizatorii.
Preţurile acestora vor fi de 499 de lei plus taxe, din preţul final de 650 lei + taxe al abonamentului la UNTOLD, respectiv, 399 de lei plus taxe, din preţul final de 550 lei + taxe al abonamentului la NEVERSEA.
„Suntem extrem de încântaţi că această campanie a ajuns la a patra ediţie şi are foarte mari ecouri în rândul tinerilor absolvenţi de liceu din România. Atâta vreme cât în fiecare an vor exista minim doi sau trei elevi de nota 10 motivaţi de festivalurile noastre, noi vom continua să îi premiem pe cei mai buni în fiecare ediţie”, a spus Edy Chereji, director de Marketing şi Comunicare UNTOLD & NEVERSEA.
Toţi absolvenţii care doresc să participe la campanie trebuie să acceseze link-ul  http://untold.com/bacde10 .
În campania de anul trecut, 81 de absolvenţi care au promovat examenul de Bacalaureat cu nota 10 au primit abonamente cadou la cele mai tari petreceri ale anului 2017, UNTOLD şi NEVERSEA. Alţi peste 4.000 de tineri au primit reducere la abonament.
