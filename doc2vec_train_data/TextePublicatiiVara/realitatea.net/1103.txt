PSD dă târcoale Pilonului II de pensii
Guvernarea PSD-ALDE, în mare foame de bani, dă târcoale în fiecare zi celei mai apetisante "prăjituri" monetare din acest an: banii pe care românii îi alocă pensiilor private.
Pilonul II de pensii rămâne cap de afiș pe agenda publică nu din cauza unor "interese oculte", cum a acuzat Liviu Dragnea, ci din inițiative venite chiar de la PSD.
La doar o zi distanță după ce Dragnea a promis solemn că va fi primul care va anunța orice noutate despre Pilonul II și că subiectul "nu e de actualitate acum", un deputat PSD iese la rampă cu o propunere-șoc.
Deputatul PSD Vasile Cîtea spune, miercuri, într-o declarație de presă, că Guvernul României "a venit cu nişte date şi studii" care le vor deschide ochii românilor.
Mai precis, îi invită pe români să își țină banii în titluri de stat care sunt mai profitabile decât banii din Pilonul II. "Pentru români ar fi mult mai avantajos să împrumute statul şi, până la urmă, de ce nu ar face-o?", spune oficialul PSD.
"Astfel, suntem în măsură să informăm românii că randamentul Pilonului II este undeva sub 4%, cu doar 1% peste inflaţia din ultimii 10 ani şi este cu mult sub randamentul de 5,5 % al titlurilor de stat la 10 ani, ceea ce înseamnă că pentru români ar fi mult mai avantajos, de exemplu, să împrumute statul şi, până la urmă, de ce nu ar face-o?"
În paralel, într-o mișcare surprinzătoare, Ministerul de Finanțe a elaborat un proiect prin care statul român se va împrumuta de la populație prin rețeaua Poștei Române și a instituțiilor de credit. Detalii AICI
Ce declara Liviu Dragnea cu doar o zi mai devreme: „O să vă spunem când se întâmplă Nu mai puneţi un subiect care nu e de actualitate. Când se va întâmpla eu personal vi-l prezint. E bine că apar scenarii ... e o campanie susţinută de anumite societăţi care au interese. Nu îi condamn, dar eu nu vreau să dezvolt un subiect care nu e de actualitate acum. Când totul va fi gata eu o să vă prezint ca şi în campania electorală care e situaţia şi împreună cu Tăriceanu şi ceilalţi colegi vom lua o decizie".
Deputatul PSD care iese singur la rampă cu noi scenarii despre Pilonul II, pe care le prezintă ca fiind date analizate de Guvern, insistă că fiecare contribuabil trebuie "să cunoască exact ce se întâmplă cu banii lui şi câţi îi vor reveni înapoi după stagiul de cotizare".
Potrivit acestuia, cifrele oficiale arată faptul că suma acumulată, în medie, de la Pilonul II de pensie după 10 ani de cotizare, este de doar 5000 de lei care se vor plăti pe toată perioada, aşadar beneficiul românilor după 10 ani de cotizare ar fi, în medie, de puţin peste 1000 de euro.
Mai mult, randamentul efectiv al fondurilor de administrare apare undeva între 2.37% şi 3.90%, în funcţie de administrator, în timp ce rata costurilor efective, adică valoarea comisioanelor reţinute de administratori este undeva în jurul valorii de 15%, adica de 5 ori mai mare decât beneficiile contribuabililor. "Şi de aici fireasca întrebare: Cotizaţiile plătite la Pilonul II au în vedere bunăstarea contribuabililor sau bunăstarea administratorilor de fond?", întreabă retoric Cîtea.
"Pilonul II de pensii nu se va desfiinţa prin voinţă guvernamentală, nu se va naţionaliza prin voinţă guvernamentală ci va depinde, în mod exclusiv, de voinţa contribuabililor, singurii în măsură să decidă unde este mai bine pentru ei să îşi trimită contribuţiile", își încheie oficialul PSD lobby-ul surprinzător.
Ultima soluție pentru a micșora gaura de la Buget și inflația: titluri de stat pentru populație. Dar costurile?
Foamea de bani a Guvernului împinge Poșta Română în prima linie a frontului de împrumutare de la populație.
Potrivit proiectului actual al Finanțelor, titlurile de stat destinate populaţiei nu vor mai fi transferabile. Rămân sub formă dematerializată, emise de Ministerul Finanţelor Publice prin subscripţie publică și nu pot fi răscumpărate înainte de scadenţă.
Este o revenire la perioada în care titlurile de stat se distribuiau prin unități bancare (ulterior s-a mers strict pe unitățile Trezorerei statului). Acum însă statul are nevoie de mulți bani și implicit de o rețea mult mai extinsă de distribuție.
