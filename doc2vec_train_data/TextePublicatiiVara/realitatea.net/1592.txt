La mitingul PSD împotriva abuzurilor a participat şi Irina Tănase, iubita lui Liviu Dragnea. Tânăra apare în mai multe fotografii pe care le-a postat Rodica Nassar, preşedintele PSD sector 2.
În imagini mai sunt prezente Viorica Dăncilă, Rovana Plumb dar şi ministrul Natalia Intotero.
Mitingul PSD împotriva abuzurilor, la care Liviu Dragnea şi-a propus să aducă sute de mii de oameni, a avut loc sâmbătă și a demonstrat parțial reușita eforturilor logistice ale PSD. Mulțimea uriașă anunțată  - 400.000 de oameni - nu s-a confirmat. În Piața Victoriei au ajuns însă peste 100.000 de oameni, care au înfruntat căldura și oboseala unui drum foarte lung. Discursurile liderilor PSD nu au reușit să însuflețească mulțimea, care a început să părăsească masiv Piața, în special în timpul discursului lui Liviu Dragnea. 
