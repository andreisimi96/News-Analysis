Actorul Matt LeBlanc, fosta vedetă a celebrului serial american de comedie "Friends", a anunţat joi că va părăsi postul de co-prezentator al emisiunii "Top Gear" de pe BBC după sezonul următor, informează Reuters.
Actorul american, devenit celebru în întreaga lume în rolul lui Joey Tribbiani din sitcom-ul NBC, a fost, la momentul începerii colaborării cu "Top Gear", în 2016, primul prezentator care nu era de origine britanică din istoria show-ului.
Potrivit BBC, Le Blanc, în vârstă de 50 de ani, a invocat drept motiv al părăsirii emisiunii cerinţele prea solicitante impuse de postul său.
"Perioadele de timp cerute de lucrul la emisiune şi deplasările extinse... mă îndepărtează de familie şi de prieteni mai mult decât mă simt confortabil", a precizat LeBlanc într-o declaraţie.
"Este regretabil, dar din aceste motive nu voi mai continua implicarea mea în emisiune. Voi fi pentru totdeauna un fan al 'Top Gear' şi îi doresc succes echipei în continuare", a adăugat el.
Top Gear, una dintre cele mai de succes şi profitabile emisiuni de pe BBC, a fost întreruptă în 2015, după ce vedeta emisiunii Jeremy Clarkson l-a agresat pe unul dintre membrii echipei de producţie. În prezent, Clarkson şi alte două vedete de la "Top Gear", Richard Hammond şi James May, prezintă "The Grand Tour", o emisiune dedicată maşinilor pe platforma online Amazon Prime.
