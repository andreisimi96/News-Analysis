Comisia Iordache se reunește joi, la ora 10.00, pentru a vota propunerile controversate din Codul de Procedură Penală. 
PSD a propus miercuri, în comisia Iordache, un amendament prin care procurorii pot fi trași la răspundere penal, dacă inculpatul pe care l-au reținut 24 de ore sau l-au arestat preventiv a fost, în final, achitat de instanță. 
Amendamentul prin care procurorii sunt pasibili penal dacă inculpatul este achitat de instanță a fost dezbătut la finalul ședinței. Nu a fost votat, ci doar dezbătut. Iată forma amendamentului:
La articolul 539, după alineatul 2 se introduce un nou alineat, alinat 3, cu următorul cuprins:
„Reprezinta privare nelegală de libertate orice masură preventivă privativă de libertate dispusă intr-o cauza in care persoana a fost achitată cu excepția cazului în care survine dezicriminarea faptei a urmare a modificărilor legislative intervenite ulterior pentru orice motiv sau daca la data dispunerii măsurii privării de libertate există o cauză de încetare a procesului penal” (PSD)
În replică, Stelian Ion, deputat USR, a atras atenția asupra gravității implicațiior acestui amendament, întrucât intimidează organele judiciare.
"Magistratul, evident, că poate fi supus unei astfel de măsuri, pentru că propunerea presupune ca atunci când a fost dispusă o astfel de măsură şi în urma judecăţii s-a dispus achitare se consideră din start că avem de a face cu o lipsire nelegală de libertate, ceea ce e foarte grav, pentru că unele sunt temeiurile pentru arestarea preventivă, spre exemplu, şi altele sunt temeiurile pentru condamnare. Aşa încât propunerea nu face decât să intimideze organele judiciare să se gândească de 10 ori înainte de a dispune o astfel de măsură, pentru că, în cazul în care s-ar dispune achitarea, vor fi trase la răspundere. Pe de altă parte, dacă totuşi au dispus o asemenea măsură, evident că vor fi tentate să dispună condamnarea acelei persoane tocmai pentru a nu fi trase la răspundere. Deci, e de o gravitate fără precedent", a spus Stelian Ion, la finalul şedinţei Comisiei speciale pentru elaborarea legilor Justiţiei.
