Lista ofițerilor acoperiți din presă, în viziunea fostului ofiţer SRI Daniel Dragomir, rămâne secretă. Este răspunsul dat unei solicitări trimise de Realitatea TV comisiei parlamentară de control a SRI.
Parlamentul României nu poate da instituțiilor media lista jurnaliștilor despre care fostul ofițer SRI Daniel Dragomir a afirmat că sunt „acoperiți” ai servicilor secrete. Și asta pentru că „verificările sunt în curs de desfășurare”. 
Potrivit Realitatea TV, comisia parlamentară condusă de senatorul Claudiu Manda aplică astfel un dublu standard. A considerat că nu este nevoie de verificări suplimentare atunci când a primit lista și a anunțat-o public, nici când s-au scurs diferite informații pe site-uri obscure. În schimb, atunci când a primit o solicitare oficială de a publica lista, aceasta a devenit brusc un secret. 
Consultantul politic Cozmin Guşă a comentat situaţia care, în opinia sa, dovedeşte din ce în ce mai clar că fostul ofițer SRI Daniel Dragomir servește anumite scopuri și, atât el, cât și Claudiu Manda sunt conduși de Liviu Dragnea. Obiectivul ar fi să anihileze mass-media independentă şi să o transforme într-una discreditată, ușor de manipulat.
"Amărâtul de Dragomir care serveşte anumite scopuri, fără să fie întrebat de sănătate, a reusit cu precizie să învrăjbească, într-un mod pe care nu mi-l doream, oameni din aceeaşi generaţie. (...) Mă doare sufletul că presa este dezbinată pentru că nu merita, presa nu a devalizat bugete locale, judeţene, naţionale, presa a mai făcut greşeli, intr-adevăr, dar nu sunt greşeli a la Dragnea, Teldrum, a la baroni, care distrug tot, noi putem face alt fel de greşeli, zicem ceva, nu avem informaţii, facem altceva, marea majoritate ne cerem scuze, nu sunt greşeli care distrug," a afirmat Guşă.
Senatorul Claudiu Manda a dat asigurări că va face publice informațiile din „lista lui Dragomir” când vor trage concluziile. 
