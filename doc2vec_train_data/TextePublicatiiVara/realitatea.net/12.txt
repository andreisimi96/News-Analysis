3 ore 4 minute
Tribunalul administrativ suprem al Egiptului a confirmat sâmbătă un ordin judiciar emis cu cinci ani în urmă, care interzice timp de o lună accesul la YouTube, ca sancţiune pentru difuzarea în anul 2012 a filmului 'Inocenţa Musulmanilor'.
Prin acest verdict instanţa egipteană a respins recursul înaintat de Autoritatea naţională pentru reglementarea telecomunicaţiilor faţă de o decizie a justiţiei emisă în februarie 2013, hotărârea fiind acum definitivă şi urmează să fie aplicată.
Produs în SUA, filmul 'Inocenţa Musulmanilor' îl descrie pe profetul Mahomed drept un derbedeu ce recurge la practici deviante şi musulmanii sunt prezentaţi ca fiind imorali şi violenţi, conform Agerpres.
Apariţia filmului a declanşat în Orientul Mijlociu în septembrie 2012 un val de proteste antiamericane, ce au făcut peste 30 de morţi, printre care şi ambasadorul american în Libia împreună cu trei funcţionari americani, ucişi în atacul asupra consulatului SUA la Benghazi.
