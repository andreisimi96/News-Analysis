Festivalul internaţional „Danube Rock”, ajuns anul acesta la cea de-a cincea ediţie, aduce la Galaţi nu mai puţin de 18 trupe din opt ţări. Concertele vor debuta vineri, 15 iunie, de la ora 18.00, pe Stadionul „Dunărea”, iar cele trei zile de spectacole se vor încheia duminică, 17 iunie, aproape de miezul nopţii. Numărul mare de trupe străine le va oferi gălăţenilor o adevărată radiografie a ceea ce înseamnă mişcarea rock actuală în Europa.
Pe scenă vor urca formaţii în plină ascensiune din Austria, Croaţia, Grecia, Italia, Serbia, Republica Moldova şi Ucraina, alături de trupe româneşti consacrate. Prima zi va fi deschisă de formaţia Somn de’amiază, iar mai pe… seară vor urca pe scenă Project Renegade (Grecia), T.H.D. (Ucraina), The Overalls (Austria), Alex Calancea Band & Guz (Moldova) şi O.C.S.
