Augustin Zegrean, fostul președinte al CCR, spune că nu este prevăzut în Constituție un termen-limită în care președintele Iohannis trebuie să o revoce pe șefa DNA, Laura Codruța Kovesi, dar că șeful statului ar trebui să respecte un "termen rezonabil".
Augustin Zegrean a mai declarat, într-o intervenție la Realitatea TV, că un referendum nu poate să anuleze o hotărâre judecătorească - ar însemna ca în viitor un om politic cu putere foarte mare să inițieze un referendum pentru o condamnare penală pe care o are.
"Președintele, în mod normal, trebuie să respecte decizia CCR. Această decizie nu se mai schimbă, orice ar face, președintelui i se va reproșa că nu a respectat decizia Curții. Nu există un termen-limită în care președintele trebuie să facă această revocare, nu este prevăzut așa ceva în Constituție, nu am gasit un termen în care e obligat să facă ceva", a explicat Augustin Zegrean.
Fostul președinte al CCR consideră că respectarea deciziei Curții trebuie făcută "într-un termen rezonabil". Întrebat dacă Iohannis ar putea emite decretul în ultima zi a mandatului lui Kovesi, Zegrean a răspuns: "Dacă dumneavoastră considerați acesta un termen rezonabil, da".
"Fiind o decizie obligatorie, trebuie respectată, președintele trebuie să emită acest decret într-un termen rezonabil, ca să folosim un termen european. Referendumul are regulile lui, cum sa faci referendum împotriva unei hotărâri judecătorești? În viitor cineva care are putere mare ar putea să facă referendum pentru o condamnare. Nu se poate așa ceva", a mai spus Zegrean.
