Mormane de gunoaie, asta a rămas în Piaţa Victoriei după mitingul PSD de sâmbătă. După apariţia pe reţelele de socializare a imaginilor cu mizeria din faţa Guvernului, membrii comunităţii REZIST s-au mobilizat şi s-au dus să strângă gunoaiele.
Vezi în imaginile de mai jos cum arată Piaţa Victoriei după plecarea celor care au participat la mitingul PSD:
După apariţia filmuleţelor cu mizeria lăsată în urma lor de susţinătorii PSD, oamenii s-au mobilizat pe Facebook pentru a se duce în Piaţa Victoriei să facă curăţenie. 
Liderul PSD, Liviu Dragnea, a fost întrebat, la finalul manifestaţiei din Piaţa Victoriei, de către un grup de membri ai mişcării #Rezist, de ce membrii şi simpatizanţii PSD şi ALDE nu îşi adună gunoiul rămas în urma lor după miting.
"Sunt 200 de angajaţi de la salubritate care asta fac acum", le-a răspuns Dragnea, el fiind întrebat apoi cine plăteşte pentru lucrarea de strângere a acestor gunoaie.
Membrii #Rezist i-au mai strigat liderului PSD că după protestele organizate în Piaţa Victoriei de către această mişcare nu rămân gunoaie, fiind adunate de participanţii la proteste, conform Agerpres.
