Ministrul Justiţiei, Tudorel Toader, şi-a exprimat convingerea joi, la Timişoara, că preşedintele Klaus Iohannis va respecta hotărârea Curţii Constituţionale în ceea ce îl priveşte pe procurorul şef al DNA, Laura Codruţa Kovesi, apreciind că jurisprudenţa Curţii şi Constituţia arată că "toţi trebuie să ne îndeplinim obligaţiile izvorâte din Legea fundamentală".
"Eu am mai spus (...) şi îmi exprim ferma convingere: nu cred că Preşedintele Republicii - indiferent cine e azi, cine va fi mâine sau peste şapte ani de zile - va da românilor un exemplu de nerespectare a Legii fundamentale, pentru că atunci cel care a trecut strada de ce să răspundă, dacă altul nu respectă Constituţia? Prin urmare, nu avem amendă 'de la - până la' sau închisoare 'de la - până la', dar avem obligaţia respectării Constituţiei şi sancţiunile, care nu sunt cele clasice, pentru că un singur titular al acestei demnităţi avem în ţară - sunt cele care pot să decurgă chiar din Legea fundamentală", a spus ministrul Justiţiei, potrivit Agerpres.
Conform lui Toader, românii l-ar putea sancţiona, la vot, pe cel care nu ar respecta prevederile constituţionale.
"Eu nu cred că (...) românul, poporul, va privi favorabil o posibilă conduită în care, repet, eu nu cred, de nerespectare a unei decizii a Curţii Constituţionale, de nerespectare a Constituţiei. Nu cred. Până la urmă, sancţiunea supremă - că şi puterea asta (...) vine de la popor, de la cel care-ţi dă puterea în procesul electoral - şi alegătorii te pot sancţiona la momentul respectiv. (...) Plus de asta, există şi o altă sancţiune, mult mai severă, dar la care eu nu vreau nici măcar să pronunţ instituţia, pe care dumneavoastră o ştiţi, şi care, ultima dată s-a aplicat acum şase ani de zile", a completat Tudorel Toader.
Întrebat dacă va fi afectată independenţa procurorilor, aşa cum a afirmat Preşedintele, ministrul Justiţiei a răspuns că nu are încă decizia şi motivarea Curţii Constituţionale, precizând însă că fiecare are libertatea de exprimare garantată de Constituţie, însă afirmaţiile făcute trebuie să fie unele corecte.
