"Cartea Naturii", un ghid sexual care datează din 1861 şi care a fost redactat de un anume James Ashton, le vorbea femeilor şi bărbaţilor despre concepţie, mijloace de contracepţie, dar oferea şi sfaturi referitoare la momentele propice pentru iniţierea actului sexual, de exemplu. Cele mai multe dintre sfaturi sunt considerate astăzi profund greşite.
În secolul XIX, sexul era comparat de bărbaţi cu o criză de epilepsie ori cu un şoc electric. Mai mult, femeile care practicau prostituţia erau văzute ca simple instrumente ale plăcerii pentru bărbaţi şi se considera că ele nu ar simţi nicio satisfacţie din actul sexual propriu-zis.
Sfaturile regăsite într-un astfel de ghid îi îndemnau pe oameni să aleagă cu grijă momentul în care se refugiază în dormitor şi să acorde o atenţie sporită problemelor digestive. Nu erau excluse nici alimentele afrodisiace de pe lista recomandărilor, iar meniul ideal includea bere, vin, cafea, fructe de mare, ceapă, roşii, trufe sau ciuperci,  şi în special condimente precum nucşoara  sau piperul.
"Cartea Naturii – informaţii pentru tineri care se gândesc să se căsătorească despre filosofia concepţiei şi a actului sexual", titlul cărţii publicate de Ahston, care se recomanda drept „conferenţiar pe probleme de fiziologie sexuală“, a apărut în 1861 la New York, potrivit theparisreview.org
Volumul conţine explicaţii referitoare la anatomia organelor genitale, vorbeşte despre sarcină, dar şi despre comportamentul sexual care ar putea determina, de pildă, sexul unui copil.
Iată ce scrie Ashton, de exemplu, despre opiniile înaintaşilor săi referitoare la acest ultim aspect: „Fiziologii au venit cu multe idei absurde asupra subiectului (n.r.: cauzele care determină sexul unui copil) şi aproape toate teoriile lor au fost demolate. În timpurile vechi se credea că un prunc de sex masculin provine din ovarul drept al mamei, în timp ce fetele proveneau din ovarul stâng", relatează el, în dezacord cu ideea. Teoria sa personală este că acel partener care este mai "viguros" dintre cei doi va da sexul copilului.
"Femeile cu un apetit sexual mai ridicat vor naşte fete, iar cele cu un temperament mai rece, băieţi. Când cei doi parteneri au o dorinţă sexuală moderată, vor naşte copii de ambele sexe. Când femeii îi lipseşte apetitul sexual, rareori rămâne însărcinată", spune Ashton.
