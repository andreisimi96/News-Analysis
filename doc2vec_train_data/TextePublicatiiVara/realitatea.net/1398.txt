Primarul General, Gabriela Firea, a convocat, vineri, un comandament la sediul Primăriei Municipiului Bucureşti, în cadrul căruia s-au discutat mai multe măsuri de prevenire a incidentelor la evenimentele care se vor desfăşura sâmbătă în Capitală, printre care mitingul PSD şi parada LGBT.
„Cele mai multe evenimente au loc în zona centrală şi am convocat acest comandament pentru a ne asigura că toate manifestările care au loc în Capitală în dată de 9 iunie se vor desfăşura legal, civilizat, cu respect faţă de legislaţie şi valorile umane, astfel încât să nu existe incidente neplăcute”, a declarat Gabriela Firea.
Pentru data de 9 iunie (sâmbătă) s-au aprobat 14 evenimente, care se vor desfăşura pe domeniul public, în mai multe zone din Bucureşti, dintre care:
„Marş al Diversităţii pentru vizibilitatea comunităţii LGBT” - începând cu ora 17.30-20.30 – punct de adunare şiplecare în mars pe Calea Victoriei nr. 224;
Partidul Noua Dreaptă – „Marşul Normalităţii” - între orele 13.00-16.30 –punct de adunare şi plecare în marş bd Lascăr Catargiu - Piaţa Romană – Bd Magheru - Bd Nicolae Bălcescu - Piaţa Universitătţii - Bd I C Brătianu - str. Halelor - Splaiul Independenţei - Dealul Patriarhiei, între orele 12.00-16.30;
PSD – „Adunare publică împotriva abuzurilor” - evenimentul va avea loc în Piaţa Victoriei - între orele 20.00-22.00
La şedinţa convocată vineri, la PMB, au participat toţi reprezentanţii instituţiilor responsabile de ordinea şi liniştea publică şi de siguranţă persoanelor, (Jandarmeria, Poliţia Rutieră, Poliţia Locală, RATB, Serviciul de Ambulanţă Bucureşti Ilfov), Prefectul Capitalei, Adrian Petcu şi Prefectul Judeţului Ilfov, Marius Cristian Ghincea, primarii sectoarelor 2 şi 6, precum şi Direcţiile din Primăria Capitalei cu atribuţii în acest domeniu, potrivit unui comunicat PMB.
Partidul Social Democrat (PSD) a anunţat că, sâmbătă, 9 iunie, între orele 20.00 şi 22.00, va organiza un miting împotriva abuzurilor, în Piaţa Victoriei.
Lideri din mai multe organizaţii PSD din ţară au declarat că au mobilizat mii de oameni pentru mitingul de sâmbătă, de la Bucureşti, cei mai mulţi urmând să plece din judeţul Olt – 10.000 de persoane şi din Iaşi – 6.000 de susţinători.
"Un miting organizat împotriva abuzurilor care se întâmplă în România de mult timp, faptul că democraţia şi statul de drept sunt afectate de câţiva ani în România. Facem acest miting pentru a arăta că suntem decişi să mergem până la capăt. Îi aşteptăm pe toţi acre vor să trăiască într-o ţară liberă, în care să nu mai fie instituţii aflate sub teroare, unde, din cauza unei propagande toxice uriaşe se pune problema ca o putere subterană să paraziteze deciziile şi să influenţeze într-un mod ocult decizii importante, să permită instruziuni neconstituţionale, să permită ca cetăţeni români, firme româneşti să fie închise, zeci, mii de destine să fie distruse", a declarat, luni, după şedinţa PSD, Liviu Dragnea.
