1 ora 15 minute
Judecătorul CSM, Bogdan Mateescu a postat pe pagina sa de Facebook o întrebare pentru Tudorel Toader. 
Din spusele sale, Bogdan Mateescu "nu înţelege" cum s-a putut schimba dreptul constituţional pe care l-a studiat în facultate, deşi Constituţia României este aceeaşi. 
Redăm, integral, ceea ce a scris Bogdan Mateescu pe pagina sa de Facebook. 
"Tudorel Toader: "Nu există decizie CCR care să nu fie respectată de orice persoană sau autoritate."
Însă eu tot reflectez asupra caracterului general obligatoriu al oricărei decizii a CCR, nu doar al unora, pentru că vreau să înțeleg și mărturisesc că sunt într-un mic blocaj.
Am în vedere, așa cum am spus, situația d-lui judecător constituțional care stă în funcție de 10 ani, deși CCR a zis negru pe alb general obligatoriu acum vreo două luni că e neconstituțional mecanismul prin care se tinde la depășirea termenului constituțional de 9 ani.
Așadar dânsul este în funcție și azi. Situația juridică e neatinsă în pofida deciziei CCR general obligatorii.
Dar CCR a mai zis prin deja faimoasa decizie 45/2018, acum vreo 3-4 luni, că e neconstituțional că un judecător să fie ministru sau secretar de stat (și chiar sunt de acord).
Ei bine, ea a zis, general obligatoriu - cum altfel, dar chiar la ministerul justiției este și azi în funcția de secretar de stat o colegă judecător de la Curtea de apel Craiova. Situația juridică persistă și aici, în pofida deciziei CCR general obligatorii.
Aș fi vrut să îl întreb pe șeful direct al colegei judecător secretar de stat, pe dl ministru prof. univ. dr. și membru al Comisiei de la Veneția Tudorel Toader, pe care l-am auzit și azi că ține enorm la deciziile CCR, și dânsul fost judecător constituțional vreo 10 ani din mandatul de 9, ce părere are, de ce nu aplică decizia general obligatorie de vreo 3 luni, dar nu prea am avut ocazia, nu prea comunicăm.
Sincer, eu chiar vreau să înțeleg, însă uneori îmi pare că nici constitutionalul nu mai e ce am învățat eu prin facultate iar Constituția nu s-a schimbat.
Așadar ce e general obligatoriu, de când și pentru cine?"
