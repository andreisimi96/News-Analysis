Comisia Iordache vrea să bage sub preș Comisia de la Veneția
Locotenenții lui Dragnea nu mai pot să ascundă conținutul discuțiilor cu Comisia de la Veneția. Membrii CSM au decis, în plenul de joi, să trimită o adresă către Comisia specială pentru legile justiţiei, prin care cer transcriptul întâlnirii purtate de către membrii acesteia cu delegaţia Comisiei de la Veneţia.
O delegaţia a Comisiei de la Veneţia au sosit în Bucureşti, săptămâna aceasta, pentru a discuta cu autorităţile române despre legile justiţiei. Membrii comisiei au discutat cu reprezentanţii DNA, ÎCCJ, ai Parchetului General, ai CSM, dar şi cu cei ai Comisiei pentru legile justiţiei.
Preşedintele Comisiei pentru legile Justiţiei, Florin Iordache, a declarat marţi că discuţiile cu Comisia de la Veneţia au decurs "foarte bine", el afimând că a prezentat aspecte şi dezinformări din spaţiul public despre modalitatea de adoptare a celor trei legi ale Justiţiei.
Acum, CSM-ul îi cere Comisiei Iordache scripturile discuțiilor cu Comisia de la Veneția.
„Plenul Consiliului Superior al Magistraturii, după suplimentarea ordinii de zi a acestei şedinţe, a mandatat preşedintele Consiliului în vederea înaintării unei adrese către Comisia specială comună a Camerei Deputaţilor şi Senatului pentru sistematizarea, unificarea şi asigurea stabilităţii legislative în domeniul justiţiei, prin care să se solicite transmiterea transcriptului discuţiilor purtate în cadrul întâlnirii cu membrii Comisiei de la Veneţia", se arată în decizia CSM, conform Mediafax.
Ce a spus Iordache după întâlnirea cu experții străini:
"Foarte bine (a decurs întâlnirea - n.r.). A fost o vizită de informare. Le-am prezentat câteva aspecte care au apărut în spaţiul public şi dezinformări în spaţiul public în ceea ce priveşte modul în care s-au desfăşurat lucrurile privind cele trei legi ale justiţiei. Şi apoi dumnealor ne-au pus câteva întrebări. În plus, eu am fost invitat pentru săptămâna viitoare la şedinţa plenară a Comisiei de la Veneţia, astfel încât eventualele întrebări, consultări sau nelămuriri, dacă mai există, să pot răspunde. Dacă se va face un raport preliminar, aceasta este opinia dumnealor, dacă se face un raport cu opinie preliminară în luna iulie, dacă nu va rămâne ca raportul final să fie discutat în luna octombrie a şedinţei Comisiei de la Veneţia", a susţinut Iordache în Parlament.
