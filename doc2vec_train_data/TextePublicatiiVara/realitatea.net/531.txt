DNA a reacţionat după decizia CCR privind revocarea lui Kovesi: "Ne exprimăm îngrijorarea față de potențiala afectare a statutului de independență a procurorilor, care reprezintă o premisă esențială a luptei împotriva corupției", subliniază DNA, într-un comunicat.
Redăm, integral, comunicatul DNA:
În contextul discuțiilor generate de comunicatul emis de Curtea Constituțională a României (C.C.R.) la data de 30 mai 2018, Biroul de Informare și Relații Publice este abilitat să transmită punctul de vedere exprimat de procurorii D.N.A:
"Este momentul să tragem un semnal de alarmă și să ne exprimăm îngrijorarea față de potențiala afectare a statutului de independență a procurorilor, care reprezintă o premisă esențială a luptei împotriva corupției. Fără garanțiile legale existente în prezent, lupta împotriva corupției nu ar fi fost posibilă, iar pierderea acestor garanții riscă să afecteze grav investigațiile desfășurate de procurorii anticorupție".
Comunicatul DNA vine după ce CCR a anunţat miercuri, într-un comunicat oficial, că "președintele urmează să emită decretul de revocare din funcţie a şefei DNA, Laura Codruţa Kövesi. Mai mult, şeful statului a refuzat ererea de revocare a procurorului-şef pe motive de oportunitate, şi nu de legalitate. Formularea apare în minuta şedinţei CCR în care s-a stabilit că între şeful statului, ministrul Justiţiei şi premier a fost un conflict constituțional. 
"Astfel, Preşedintele României nu are competenţa constituţională de a opune argumente de oportunitate în raport cu propunerea de revocare din funcţie iniţiată, în condiţiile legii, de ministrul justiţiei. Or, în cauza de faţă, Preşedintele a refuzat emiterea decretului de revocare a procurorului-şef al Direcţiei Naţionale Anticorupţie pe motive de oportunitate, şi nu de legalitate, ceea ce a creat un blocaj în privinţa exercitării autorităţii ministrului justiţiei asupra activităţii procurorilor. Prin urmare, conduita Preşedintelui României de a nu-şi exercita competenţele potrivit Constituţiei a determinat imposibilitatea ministrului justiţiei să îşi exercite competenţele constituţionaleconferite de art.132 alin.(1) din Constituţie, ceea ce a determinat un conflict juridic de natură constituţională. De asemenea, Curtea, având în vedere jurisprudența sa, a stabilit şi conduita constituţională care trebuie urmată, respectiv emiterea, de către Preşedintele României, a decretului de revocare din funcţie a procurorului-şef al Direcţiei Naţionale Anticorupţie,  Laura Codruţa Kövesi". 
