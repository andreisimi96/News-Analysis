DNA trebuie să se autosesize, iar procurorii trebuie să deschidă un dosar penal in rem. Asta spune Cozmin Guşă despre Fondul Suveran de Investiţii, care urmează să fie votat de deputaţi.
Consultantul politic a mai precizat că cele declarate de Victor Ponta despre acest subiect sunt de o gravitate maximă, iar procurorii au tot ce le trebuie pentru a demara ancheta.
”Ne aflăm într-o situație care a mai existat - privatizările frauduloase votate în Parlament, scutite de cercetări penale care să-i facă pe cei care le-au votat de să plătească fie cu libertatea, fie cu banii. Este vorba de averea cetățenilor României. Cazul poate să fie comparat și cu Fondul Proprietatea. Trebuie să ne uităm cât de mari au fost profiturile și în ce măsură a beneficiat statul român de ele”, a declarat Cozmin Gușă.
Dacă DNA chiar dorește să apere bugetul României de atacurile corupților ar trebui să se autosesizeze de urgență, subliniază consultantul politic. 
”Lucrurile enumerate de Ponta sunt de maximă gravitate; orice procuror s-ar putea autosesiza și poate să deschidă un dosar in rem. (...) Scopul cu care acest fond a fost înființat descrie un mega-scandal la care dacă mai adăugăm și plângerea penală a lui Orban care vorbea de interese ale lui Dragnea și ale alor săi... Dacă justiția mai poate funcționa cât timp nu i s-a pus botniță, cred că acesta este subiectul cel mai legitim să se poată sesiza”, a explicat Cozmin Gușă.
Consultantul politic subliniază că e vorba de o chestiune de responsabilitate cetățenească, ”o sarcină de serviciu pentru cei care se numesc procurori”.
”Nimeni de la Iohannis în jos nu poate avea scuză că n-a știut. Ăsta e un early warning. Ar trebui să se sesizeze de urgență. Privatizările și Fondul Proprietatea sunt într-un fel același scandal ca acest Fond suveran. Un fel de mită transnațională. Fiind avertizați înainte de vot, probabil că votul pentru acest gen de privatizare ar putea fi o circumstanță agravantă. Dacă e doar o speculație, asta trebuie demonstrat de către cei care-și iau angajamentul”, a mai afirmat Gușă.
Puterea pune la cale furtul anului în Parlament. Deputații se grăbesc să voteze inființarea fondului-mamut format din companii ale statului. Proiectul a fost deja adoptat de Senat şi modificat astfel încât doar 33 de societăţi să se regăsească în Fondul Suveran de Investitii şi nu 89, aşa cum prevedea forma iniţială a documentului.
