Nu există motive pentru suspendarea președintelui Klaus Iohannis, susține liderul UDMR, Kelemen Hunor.
Liderul UDMR a declarat, vineri, că Iohannis nu are un termen în care să decidă revocarea şefei DNA, dar este convins că şeful statului va da un răspuns într-un termen rezonabil, potrivit mediafax.ro.
”Există o decizie a CCR şi din declaraţiile preşedintelui Iohannis asta am înţeles, că deciziile Curţii trebuie respectate, nu se poate altfel. Dar nu există termen pentru preşedinte, fiindcă vorbim despre un conflict instituţional, constituţional, iar din acest punct de vedere preşedintele nu a greşit că nu a semnat decretul de revocare a şefei DNA. Din acest punct de vedere nu văd niciun motiv pentru suspendarea preşedintelui. Nu există motive pentru suspendarea preşedintelui şi cred că ar fi cea mai mare greşeală politică dacă acum cineva s-ar apuca de suspendarea preşedintelui Iohannis. Eu nu sunt de acord cu un astfel de demers. Sigur, preşedintele poate să se gândească încă o săptămână, două sau şase luni, neexistând termen. Este o lacună legislativă, dar sunt convins că, într-un termen rezonabil, va da un răspuns”, a spus Kelemen.
Liderul UDMR spune că cei care susțin că nu trebuie respectate deciziile Curţii Constituţionale spun, de fapt, ”şi asta înţeleg oamenii”, că deciziile justiţiei nu trebuie respectate, ”ceea ce înseamnă anarhie, că fiecare îşi face de cap”.
”Ne plac sau nu, deciziile CCR trebuie respectate, nu pot fi nici rediscutate, nici supuse unui referendum, nu funcţionează statul şi societatea dacă nu respectăm deciziile instanţelor, iar CCR este o instanţă. Pe de altă parte, construcţia instituţională nu ar trebui să depindă de un singur om, mai ales în această situaţie când sunt multe dispute pro şi contra legate de persoana respectivă care conduce DNA. Eu cred că dacă suntem serioşi şi ne gândim la instituţii solide care nu depind de şefi ar trebui să găsim o soluţie pentru a salva ideea şi principiile luptei împotriva corupţiei. Dar nu îndrăznesc să dau sfaturi nimănui”, a subliniat liderul UDMR.
