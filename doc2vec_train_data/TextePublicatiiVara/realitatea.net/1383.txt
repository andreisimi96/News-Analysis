Sute de reclamaţii privind presupuse abuzuri sau presiuni ce se fac asupra omenilor pentru a participa la marele miting PSD s-au adunat pe platforma online mitingcujapca.ro. Printre reclamaţii, a apărut şi un apel lansat de un edil care susţine că informaţiile legate de localitatea sa nu sunt reale. 
O sesizare trimisă din comunca Deveslu, Olt, spune că "În această dimineață au fost chemați la primărie oameni care beneficiază de ajutor social, mame ale copiilor care beneficiază de alocație complementară și li s-a pus în vedere să meargă la miting, în caz contrar li se vor anula drepturile de care beneficiază. Primarul a precizat că trebuie să adune un număr de 75 de persoane."
Şi din Dâmbovița, se plânge cineva, „Învațătoarei i s-a spus că dacă se duce la miting primește 2 zile de concediu în plus.”
Din Suceava, o femeie de serviciu la prefectură susţine că ar fi fost obligată să meargă la București, cu toate că are copii mici acasă și nu-i poate lăsa singuri.
Din Maramureș, un părinte se plânge că ,Fiul meu este obligat să meargă la mitingul de la București, de către directoarea școlii și primarul din comuna unde lucrează, fiind șantajat că nu va putea să își păstreze postul de învățător anul viitor și că nu își va lua definitivatul dacă nu merge."
Pe de altă parte, pe platforma mitingcujapca.ro apare şi mesajul primarului din comuna constănţeană Cumpăna, care neagă informaţiile legate de propria localitate.
"Rog toate persoanele care au declarat faptul că au fost supuse presiunilor în vederea participării la miting, să își facă publică identitatea, asumându-și astfel consecințele unei situații calomnioase. Precizez că nimeni nu a fost obligat sub nicio formă să participe la această acțiune", a acris Mariana Gaju. 
