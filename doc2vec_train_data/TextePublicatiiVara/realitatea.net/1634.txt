Actorul american Vince Vaughn a fost arestat duminică în California sub suspiciunea că a condus sub influenţa alcoolului şi pentru că s-a opus arestării, au informat mass-media locale, citate de DPA.
Vaughn, cunoscut pentru comediile "Dodgeball" şi "Wedding Crashers", a fost oprit de poliţie la un punct de control pe Plaja Hermosa din apropiere de Los Angeles, a indicat poliţia pentru postul de televiziune CNN.
Actorul a fost arestat sub suspiciunea de conducere sub influenţa băuturilor alcoolice şi pentru opunerea de rezistenţă la arestare. Vedeta a fost eliberată ulterior pe cauţiune, însă deocamdată nu se cunoaşte valoarea acesteia.
Un bărbat neidentificat aflat în maşina lui Vaughn a fost la rândul său reţinut pentru că s-a opus intervenţiei poliţiştilor, a indicat CNN.
Purtătorul de cuvânt al actorului nu a răspuns unei solicitări de comentarii din partea DPA.
În 2001, Vaughn a fost arestat pentru participarea la o dispută într-un bar din Carolina de Nord în timpul căreia a fost înjunghiat actorul Steve Buscemi, însă acuzaţiile la adresa sa au fost ulterior abandonate.
