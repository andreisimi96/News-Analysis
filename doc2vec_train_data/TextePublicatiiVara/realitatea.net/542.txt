1 ora 0 minute
SRI îl contrazice pe președintele Comisiei parlamentare de control asupra activității Serviciului care spune că milioane de români ar fi fost interceptați în perioada 2004-2016. Numărul total de mandate a fost 28.784, iar Comisia era informată, la solicitarea acesteia, încă de anul trecut, spune SRI.
În perioada 11.12.2004 (dată la care a intrat în viguare Legea 535/2004 ) și 16.02.2016 (până la decizia CCR) numărul total de mandate de securitate națională (inițiale, prelungiri și completări) solicitate de Serviciul Român de Informații a fost de 28.784, din care 9.292 inițiale, precizează SRI într-un comunicat.
”Numărul de persoane a căror drepturi și libertăți au fost restrânse, în condițiile legii, în baza autorizației eliberate de judecătorii Înaltei Curți de Casație și Justiție a fost de 20.907.
Pentru un număr de 17.182 persoane aceste măsuri au fost prelungite câte 3 luni, în condițiile legii.
De asemenea, SRI a solicitat pentru 16.175 de persoane, dintre cele 20.907 vizate de mandatele inițiale, completări ale măsurilor tehnice dispuse inițial de instanța de judecată”, se mai arată în document.
SRI menționează că aceste date au fost puse la dispoziția Comisiei de Control a SRI, la solicitarea acesteia din noiembrie anul trecut.
Joi, preşedintele Comisiei de control SRI, senatorul PSD Claudiu Manda, a declarat că în perioada 2004-2016 mai mult de şase milioane de români au fost interceptaţi de SRI, dar şi că a fost sesizat că în 2012 aproape tot Guvernul şi peste 100 de parlamentari au fost interceptaţi.
”Avem la comisie o serie de date care arată că avem o creştere a mandatelor de securitate naţională de la 1395 în anul 2005, până la 3701 mandate în 2013, adică aproape de trei ori. La nivelul mandatelor per total de acte de autorizare şi supraveghere avem creşteri de la 5000 - 2005, 8000 - 2006 până la cifre de genul peste 44.000 în anul 2014, respectiv peste 51.000 în anul 2015, iar în 2016, o dată cu apariţia deciziei CCR, vorbim de 12.000 în primele două luni de zile. Totalul acestor acte de autorizare şi supraveghere în perioada 2005 - 2016 înseamnă peste 311.000 de mandate. În contextul în care pe un mandat de supraveghere putem să ne gândim că vorbim de o medie de 20 de persoane sau de posturi interceptate, putem să gândim că au fost mai mult de 6 milioane de persoane interceptate în această perioadă”, a declarat Manda, potrivit mediafax.ro.
Acesta adăugat că cifra mandatelor de interceptare ar putea fi mult mai mare, în condiţiile în care nu a avut acces la datele din 2016 şi 2017.
