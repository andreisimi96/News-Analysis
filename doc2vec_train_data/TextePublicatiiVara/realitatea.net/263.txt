Execuția bugetară publicată zilele trecute arată o situație a bugetului extrem de îngrijorătoare, în ciuda asigurărilor date de liderii coaliției de guvernare. Planul nerealist al bugetului pe 2018 devine și mai evident pe măsură ce găurile (cheltuielile cu salariile bugetarilor) se lărgesc.
Execuția bugetară arată o gaură îngrijorătoare în "sacul cu bani": Dinamica salariilor din primele patru luni ale anului este mult mai rapidă decât dinamica luată în calcul la construcția bugetară.
Practic, cheltuielile sociale sunt cu mult peste ce s-a bugetat inițial, atrage atenția Ionuț Dumitru, șeful Consiliului Fiscal:
„La personal (pe cheltuieli n.r.) avem creștere 20,4% la patru luni, față de 16,6% bugetat. Pentru că au crescut salariile relativ recent, martie – aprilie, avem o accelerare a dinamicii. Dacă ne uităm doar la aprilie, față de aprilie anul trecut, cheltuielile de personal sunt în creștere cu 26,9%. E o dinamică mult mai mare decât ceea ce s-a bugetat", a declarat președintele Consiliului Fiscal.
Potrivit acestuia, la rectificările bugetare este nevoie de realocări de resurse către cheltuielile de personal.
La asistență socială avem 10,8% creștere, față de un buget făcut cu 6,5%, în condițiile în care creșterea de pensie din 1 iulie nu a intrat încă în vigoare.
„Problema majoră a bugetului, în momentul de față, este partea cheltuieli care crește mult prea repede. Dacă se menține actualul ritm de cheltuieli și venituri, vom depăși semnificativ deficitul de 3%, ceea ce înseamnă că la rectificările bugetare este nevoie de corecții și de realocări de resurse către cheltuielile sociale. Trebuie realocate miliarde de la alte capitole. De unde? Nu știm. Nu văd ce corecție s-ar mai putea produce la personal sau la asistență socială, sunt obligatorii și trebuie plătite", a explicat pentru Hotnews președintele Consiliului Fiscal.
