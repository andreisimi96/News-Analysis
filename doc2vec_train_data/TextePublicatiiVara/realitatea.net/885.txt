Kovesi, vizata de decizia CCR
Decizia de revocare a șefei DNA ar putea deveni nulă în urma unui scandal fără precedent în care personajul pricipal este chiar CCR.
Un membru CSM a acuzat instituţia că nu își respectă propriile reguli. Unul dintre membrii Curţii Constituţionale, Petre Lăzăroiu, şi-ar fi depăşit mandatul cu o durată de 9 ani.
Ce spune Constituția la art. 142 (2): "Curtea Constituţională se compune din nouă judecători, numiţi pentru un mandat de 9 ani, care nu poate fi prelungit sau înnoit".
"CCR a spus într-o decizie din 4 mai că un judecător nu poate sta decât 9 ani. Se pune problema dacă mai poate sta în această funcție. Începând cu 4 mai avem un dubiu că CCR a avut în componența sa judecători potrivit Constituției. Noi credem că în plenul CCR s-a aflat o persoană care nu mai îndeplinea funcția de judecător și acest lucru a afectat inclusiv decizia cu privire la trecerea procurorilor în subordinea ministrului Justiției",  a declarat judecătorul Cristi Danileț. 
De aceeași opinie este și europarlamentarul Monica Macovei care scrie că președintele Iohannis trebuie să numească un nou judecător, pentru ca CCR să redevină constituțională:
"CCR este într-o situație neconstituțională. Îi solicit președintelui CCR, Valer Dorneanu, să spună public astăzi dacă a informat Președinția că mandatul judecătorului Lăzăroiu a expirat. Dorneanu este în serviciul public și al Constituției, nu al unui partid.
Președintele Iohannis trebuie să numească de îndată un nou judecător, pentru ca CCR să redevină constituțională, și să spună românilor dacă și când a fost informat de Dorneanu.
Mandatul judecătorului Petre Lăzăroiu a expirat în baza deciziei CCR din 20 martie, publicate pe 4 mai 2018, pentru că a depășit cei 9 ani de zile prevăzuți de Constituție. Pentru că a fost numit de Președinție, președintele Iohannis trebuie să propună acum un înlocuitor.
Art 68 alin.1 din Legea 47/1992 privind organizarea și funcționarea CCR spune că președintele Curții este obligat să comunice instituțiilor încetarea mandatelor pentru judecătorii pe care i-au numit. A respectat Valer Dorneanu Legea 47/1992 și decizia din 20 martie a Curții?
De la publicarea deciziei, 4 mai 2018, dispozițiile neconstituționale „sunt suspendate de drept". Prin urmare, CCR funcționează împotriva Constituției, pentru că un judecător a luat decizii deși mandatul său nu mai era valabil, iar toate deciziile CCR din ultima lună sunt neconstituționale. Primul care răspunde pentru deciziile Curții luate cu încălcarea Constituției este președintele Dorneanu. Dorneanu trebuie să demisioneze imediat! În plus, nu credeți că cine le aplică încalcă Constituția?", a scris Macovei pe Facebook.
