Se scrie istorie pe insula Sentosa din Singapore. Preşedintele american Donald Trump şi liderul nord-coreean Kim Jong-un s-au întâlnit. Este pentru prima dată când un lider de la Washington se întâlneşte cu unul de la Phenian. Ce au discutat cei doi şi ce se va mai întâmpla pe parcursul zilei ne spune colega mea Ileana Toma, corespondent secţia Externe. 
A fost o strângere de mână istorică, ce a durat 22 de secunde. Deşi momentul a fost mult mai sobru decât cel dintre Kim Jong-un şi preşedintele sud-coreean, atât Donald Trump, cât şi liderul de la Phenian au părut relaxaţi şi au zâmbit. S-au retras apoi pentru discuţii bilaterale, ce au durat 40 de minute. 
Experţii spun că discuţia a fost una de tatonare, pentru că era imposibil ca într-un timp atât de scurt să vorbească despre subiecte delicate, precum denuclearizarea. După această primă întâlnire, Kim şi Trump au ieşit la o scurtă plimbare, înainte de a începe o nouă rundă de negocieri, de această dată alături de consilieri. 
Summitul de astăzi părea de neconceput în urmă cu doar câteva luni. Iar acum două săptămâni, o lume întreagă se întreba dacă va avea totuşi loc sau nu. Donald Trump l-a anulat, după care a revenit asupra deciziei. Cert este că discuţiile ar putea deschide calea spre o Coree de Nord fără arme nucleare şi, implicit, scutită de sancţiuni economice. 
