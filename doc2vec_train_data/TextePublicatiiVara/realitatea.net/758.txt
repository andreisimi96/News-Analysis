Decizia CCR privind revocarea Laurei Codruţa Kovesi provoacă tensiuni internaţionale! Tudorel Toader vrea să le ceară astăzi explicaţii oficialilor OECD! 
Ministrul Justiţiei, Tudorel Toader, este aşteptat să se adreseze, astăzi, aşa cum a declarat, Organizaţiei pentru Cooperare şi Dezvoltare Economică (OECD), ca să i se comunice dacă declaraţiile lui Drago Kos, care a criticat decizia CCR şi l-a ameninţat, a făcut asta în nume propriu sau în numele Organizaţiei.
Tudorel Toader a scris pe Facebook că vrea să afle dacă şeful structurii anticoruptie din cadrul Organizatiei pentru Cooperare si Dezvoltare Economica, Drago Kos, a vorbit în nume personal sau în numele instituţiei atunci când a spus că decizia CCR contravine echilibrului puterilor în stat.
"Ameninţări de la OECD, sau manipulări interne ? Luni dimineaţă,mă voi adresa OECD pentru a comunica în mod oficial dacă afirmaţiile dlui Drago Kos au fost făcute în nume propriu sau în numele OECD, aşa cum acreditează titlul materialului întocmit de Ziare.com. Într-un articol publicat în data de 1 iunie, se afirmă faptul că în numele OECD, dl Drago Kos a făcut o serie de afirmaţii, de o mare gravitate, la adresa instanţei de contencios constituţional române. Totodată, aceeaşi publicatie, citează, atribuind aceleiaşi surse, de asemenea în numele OECD, afirmaţiile potrivit cărora "Ministrul vostru al Justiţiei va învaţa curând, într-un mod dur, că este într-o mare eroare", a scris Tudorel Toader, sâmbătă, pe Facebook.
Ministrul Justiţiei consideră "absolut necesar" să se facă această lămurire "dată fiind gravitatea acestor afirmaţii, precum şi experienţe similare, când s-au atribuit unor organizaţii, precum GRECO, luări de poziţie care ulterior nu au fost confirmate, pentru corecta informare a opiniei publice".
În interviu, şeful structurii anticorupţie din cadrul Organizaţiei pentru Cooperare şi Dezvoltare Economică, Drago Kos, este citat declarând că "recenta decizie a CCR contravine în mod evident echilibrului puterilor în stat în ţara dvs şi independenţei sistemului judiciar".
