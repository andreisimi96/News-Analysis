După toată această campanie PSD împotriva Simonei Halep, Liviu Dragnea se bucură că a scăpat de Gabriela Firea în competiţia electorală, spune Cozmin Guşă. Consultantul politic arată că a fost vorba  despre un plan bine pus la punct în care a fost implicat chiar şi fostul prim-adjunct al SRI Florian Coldea. 
”Dacă operăm în termeni sociologici, astăzi, cel mai puternic partid este 'Partidul Simona Halep'. Cu simpatizanți independenți politic, cu fani în toate partidele. Marea greșeală pe care a făcut-o PSD a fost să atace acest simbol care a entuziasmat de sâmbătă seară toată suflarea românească", afirmă Cozmin Gușă.
Consultantul politic subliniază că greșeala Gabrielei Firea a fost una majoră, una de om avid de publicitate și reclamă nemeritată și sugerează că edilul ar fi trebuit să rămână, modest, în tribună.
”Putea să stea cel mult în tribună, modestă. Din banii contribuabililor Bucureștiului să arate că investim cu bucurie pentru Simona. A comunicat extraordinar de deficitar și s-a evit această oportunitate în partidul condus de Dragnea ca să scape definitiv de această eternă amenințare la președinția partidului - Gabriela Firea. Au ales un țap ispășitor - Harabagiu. Dacă tot și-l asumau pe Rache, Dragnea nu și l-a asumat pe Harabagiu. Mi-e imposibil să cred că un consultant care nici nu e Anca Alexandrescu poate mobiliza 11 organizații județene care să posteze clipuri mincinoase împotriva lui Halep”, spune Gușă.
Acum, Liviu Dragnea ”mustăcește” și se bucurcă că a scăpat de Firea și ca viitor candidat la Primăria Capitalei, subliniază consultantul politic.
”PSD va căpăta oprobriul public; nu vor fi iertați niciodată pentru acest gest la adresa Simonei Halep. Simona a fost, este și va rămâne. PSD, a fost, este și va rămâne, dar pe acest trend pe care s-a ostilizat așa mult. Va avea probleme din punct de vedere electoral”, consideră Cozmin Gușă.
Consultantul politic arată că este vorba de plan bine pus la punct în care a fost implicat chiar şi Florian Coldea. Vorbim, deci, despre o disciplină de fier, demonstrată la mitingul PSD de sâmbătă, spune Gușă. 
”Cine crede că Harabagiu a fost responsabil?! Aici intervine factorul Coldea. Pot să-l recunosc pe Coldea într-o strategie de tip securist. A obținut ceva la care Dragnea se chinuie de multă vreme - decapitarea din punct de vedere electoral a lui Firea”, atrage atenția consultantul politic. 
”Asistăm la o operațiune complicată. Fiind interesați atât de mult ca Dragnea să nu mai aibă concurență, social-democrații au sacrificat minimum 10 procente din punct de vedere al simpatiei publice. Ce au făcut este fără precedent din 1989 și are efectul unei lovituri de baros. Probabil foarte mulți PSDiști îl vor blama pentru această șarjă”, consideră Gușă.
