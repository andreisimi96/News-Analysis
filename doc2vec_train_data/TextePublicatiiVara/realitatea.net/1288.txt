Adolescenţii americani implicaţi în relaţii amoroase obişnuiesc tot mai des să facă schimb de parole (de e-mail, de Messenger, de Facebook etc.), pentru a-şi demonstra, astfel, dragostea pe care le-o poartă partenerilor.
Schimbul de parole este noul mod de a face sex al adolescenţilor americani, scrie newyorktimes.com. Tinerii îşi demonstrează afecţiunea pentru parteneri lăsându-i pe aceştia să le acceseze conturile de email şi de mesagerie instant, precum ş profilurile de pe reţelele de socializare.
"E un mod prin care îţi demonstrezi încrederea în prietenul tău", spune Tiffany Carandang, elevă la un liceu din San Francisco, adăugând că n-are nimic să-i ascundă prietenului său şi nici acesta nu are secrete faţă de ea.
Autoarea Rosalind Wiseman susţine că schimbul de parole se aseamănă într-un fel cu sexul, gestul fiind descurajat de adulţi şi implicând o anumită doză de vulnerabilitate.
"Replica folosită de adolescenţi e întotdeauna aceeaşi: dacă suntem într-o relaţie, trebuie să-mi oferi totul", spune Wiseman.
