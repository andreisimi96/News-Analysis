1 ora 12 minute
Duminică, la Chișinău are loc turul decisiv al alegerilor anticipate pentru funcţia de primar. În turul doi se întâlnesc socialistul Ion Ceban și liderul opoziţiei pro-europene Andrei Năstase, surpriza primului tur de scrutin
Ion Ceban și Andrei Năstase au obținut cele mai multe voturi dintre cei 11 candidați care au concurat în primul tur; 41% și, respectiv, 32%. Candidata independentă Silvia Radu, clasată pe locul trei, cu aproape 18% din voturi, nu și-a îndemnat alegătorii să sprijine vreun candidat, potrivit radiochisinau.ro.
La fel ca în toate campaniile locale din Chișinău, în turul doi concurează un candidat de stânga și altul al dreptei politice, remarcă analistul politic Ion Tăbârță. 
„Importanța prezenței la vot este una decisivă pentru candidatul pro-european, dar și pentru procesele democratice din Republica Moldova. Absenteismul din primul tur denotă că în special în Chișinău există o anumită pasivitate și deziluzie față de procesele de democratizare, de europenizare a Republicii Moldova. Faptul că cetățenii ar reveni în număr mare la urne ar consemna că totuși pentru electoratul din Chișinău mai există o speranță pro-europeană a Republicii Moldova”, a declarat Ion Tăbârță pentru radiochisinau.ro.
Campania pentru turul doi a fost marcată de acuzații reciproce din partea celor doi candidați și chiar mici incidente la întrevederi electorale.
La Chișinău s-au organizate alegeri anticipate pentru postul de primar după ce fostul edil, Dorin Chirtoacă, a demisionat în februarie, după ce a fost suspendat pe funcţie, ca urmare a faptuluin că este cercetat într-un dosar de corupție.
