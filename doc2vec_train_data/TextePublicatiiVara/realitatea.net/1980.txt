Scandalul continuă la Liceul pentru Deficienţi de Auz din Judeţul Cluj. După ce o elevă a fost bătută de o îngrijitoare, iar clipuri cu întâmplarea au ajuns pe internet şi în presă, conducerea şcolii i-a pus pe elevi să semneze o declaraţie pe proprie răspundere prin care li se interzice să mai filmeze şi să transmită pe reţelele de socializare aspecte petrecute în unitatea de învăţământ.
Centrul European pentru Drepturile Copiilor cu Dizabilităţi (CEDCD) a transmis Liceului Tehnologic Special pentru Deficienţi de Auz din Judeţul Cluj o adresă informativă cu privire la consecinţele legale ale măsurilor represive luate împotriva elevilor ca urmare a incidentului din petrecut în noaptea de 10 iunie.
Elevii liceului au fost obligaţi de conducerea unităţii de învăţământ să semneze o declaraţie pe proprie răspundere prin intermediul căreia se angajează să nu mai filmeze şi transmită pe reţelele de socializare aspecte petrecute în şcoală, sub ameninţarea sancţiunilor. CEDCD precizează faptul că acest act nu poate produce efecte juridice, fiind lovit de nulitate.
În cazul în care elevii semnează acest act, consimţământul este obţinut prin violenţă (art. 1216, Cod Civil (1), prin constrângerea morală exercitată asupra acestora, prin poziţia de putere deţinută de reprezentanţii şcolii asupra elevilor, cărora le este insuflată indirect temerea privind securitatea fizică şi emoţională pe care o au în liceu, mai ales în lumina revelării evenimentelor recente puternic abuzive.
Mai mult decât atât, obligarea elevilor la semnarea acestor acte, ce vizează restrângerea abuzivă a dreptului la liberă exprimare a elevilor din cauza publicării unor informaţii de interes public, cu ameninţarea sancţionării, reprezintă hărţuire (2) conform O.G. 137/2000 privind sancţionarea şi combaterea tuturor formelor de discriminare şi se sancţionează contravenţional.
"Considerăm reprobabilă atitudinea conducerii acestui liceu, care în loc să dea dovadă de bună-credinţă şi să gândească măsuri de remediere, se îndreaptă tot împotriva copiilor şi îi obligă la restrângerea unor drepturi. Pentru această categorie de oameni nu există decât interesul personal şi prezervarea privilegiilor cu orice preţ.
Inclusiv cu preţul suferinţei şi al vieţii unor copii izolaţi în spatele zidurilor şi uşilor închise. Nu este suficient că nu se pot exprima verbal, că nimeni din şcoală nu cunoaşte limbajul mimico-gestual, le interzicem orice canal de comunicare, exprimare şi protecţie într-un mediu dovedit a fi extrem de ostil", declară Mădălina Turza, preşedinte CEDCD.
