Miting PSD. Cod vestimentar şi reguli: toată lumea în alb, multe steaguri mici, şefi de grup
Decizia CCR privind revocarea șefei DNA pune țara pe jar. Desigur, nu la propriu, ci la figurat. În anumite cercuri, acest demers a căpătat dimenisuni cosmice, de parcă ar fi sfârșitul lumii. Este doar sfârșitul unei etape. În fond, vorbim de un om, cu bune și rele, care a reușit să se identifice cu ideea de combatere a corupției de la vârful politicii. Nu e puțin lucru, dar nici sfârșitul lumii.
Nu știu dacă mai întâi a fost omul sau ideea, dar oricum nu mai are importanță. Mandatul doamnei Kovesi se va încheia la un moment dat, în mai puțin de un an. Dacă va fi revocată, așa cum a decis CCR, va rămâne în mentalul colectiv ca un simbol și va genera un lung șir de comentarii, dar și un război total între Președinție, pe de o parte, și de Parlament și Guvern, pe de altă parte, și va resuscita renumita amenințare PSD-ALDE: suspendarea președintelui.
Tot mai multe voci din PSD  și-au dres deja glasurile cu acest subiect. Setea de răzbunare ar fi fost însă ostoită de Liviu Dragnea, care i-ar fi tras de guler pe limbuți, explicându-le că, de la amenințare la fapte este o cale lungă. O cale din care PSD nu poate atrage capital electoral, ci din contră. Așa că toți o dau la întors acum și o țin una și bună: ,,să așteptăm motivarea CCR''. Motivarea este însă doar o formalitate premergătoare revocării. Decizia a fost luată. CCR s-a pronunțat: între Guvern și Președinție este un conflict instituțional. Orice interpretare a deciziei este inutilă. Dar așa merg lucrurile în România...
În așteptarea motivării CCR, liderii PSD se mulțumesc, pentru moment, cu un miting de protest care, asta dacă nu se răzgândesc până sâmbătă, va fi îndreptat împotriva așa-zisului stat paralel, împotriva instituțiilor de forță. Mitingul era programat inițial pentru familia tradițională, dar între timp s-a transformat într-un miting pro-Dăncilă și a sfârșit ca un miting împotriva ,,forțelor oculte''. Ce înseamnă asta oare? Majoritatea PSD-ALDE va face exorcism la miting? Să ne ferească Dumnezeu!
Oricum ar sta treaba, prin mitingul de sâmbătă PSD-ALDE mai marchează o premieră, după inegalabila sacrificare a propriului guvern: este prima coaliție la putere care face un miting împotriva puterii. Sinistru!
