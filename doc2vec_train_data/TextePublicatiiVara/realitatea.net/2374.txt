Reprezentanţii Federaţiei Asociaţiilor de Români din Europa (FADERE) vor să depună o plângere penală împotriva publicaţiei franceze Charlie Hebdo, care a publicat zilele trecute o caricatură cu Simona Halep. Preşedintele FADERE spune că depune plângerea pentru că şi-au permis să se atingă de Halep.
„Am decis să deschidem un proces împotriva redacţiei „Charlie Hebdo”, pe de o parte pentru că şi-a permis să se atingă de Simona Halep, iar pe de altă parte pentru ironizarea comunităţii de români din Franţa. Am remarcat şi din alte ocazii că astfel de campanii mediatice - Italia, de exemplu - au un efect dezastruos împotriva comunităţii de români care locuieşte acolo. Nu am dori ca acest lucru să se întâmple şi în Franţa. Ştim că e o comunitate de români harnici, muncitori, care au o imagine bună”, a spus preşedintele FADERE, Daniel Ţecu, la Antena3.
Precizările vin după ce revista satirică franceză Charlie Hebdo a publicat recent o caricatură prin care ironizează victoria Simonei Halep de la Roland Garros, în care aceasta apare strigând "Fier vechi! Fier vechi!".
În imagine, Simona Halep este desenată având trofeul în braţe şi strigând "Fier vechi! Fier vechi!".
Caricatură în Charlie Hebdo. O româncă triumfă la Roland Garros. Halep: ”Fier vechi, fier vechi!”
Poziția mereu anti-rasistă a Charlie Hebdo sugerează că desenul ironizează felul în care francezii îi văd pe mai toți românii.
Caricatura, care s-a viralizat, a început însă deja să stârnească reacții negative din partea multor comentatori de pe Facebook care s-au declarat nemulțumiți de ceea ce ei consideră un atac la adresa românilor, de ”lipsa de umor” și, clasic, de faptul că francezii ”nu văd” diferența dintre români și romi.  
