Simona Halep , numărul unu mondial, s-a calificat, miercuri, în semifinalele turneului de la Roland Garros, al doilea de Mare Şlem al anului, după ce a învins-o pe germanca Angelique Kerber, cap de serie numărul 12, cu 6-7 (2), 6-3, 6-2.
În penultimul act o va înfrunta pe Garbine Muguruza, victorioasă cu 6-2, 6-1 în faţa rusoaicei Maria Şarapova, în alt sfert de finală. Muguruza (24 ani, 3 WTA) are 3-1 în meciurile directe cu Halep, pe care a învins-o în 2014, în turul al doilea la Wuhan, cu 2-6, 6-2, 6-3, în 2015 în Fed Cup, cu 6-4, 6-3, şi anul trecut în finală la Cincinnati, cu 6-1, 6-0. Singura victorie a Simonei s-a înregistrat în 2015, în optimi la Stuttgart, cu 3-6, 6-1, 6-3. Anul acesta, la Doha, în semifinale, iberica a beneficiat de retragerea româncei, accidentată.
Vestea proastă pentru Simona Halep este că Muguruza pare şi ea foarte determinată să ajungă în finala de la Roland Garros.
"Ediția asta a Roland Garros-ului m-a găsit mult mai disciplinată. Nu m-am gândit nicio clipă la înfrângerea precedentă suferită aici contra Mariei Sharapova. Nu a fost vorba despre o revanșă. Mă bucur că partida nu a durat foarte mult. Am timp să mă odihnesc pentru meciul de mâine din semifinale. O să mă bucur rezervat astăzi și mă voi pregăti pentru duelul cu Halep", a declarat Muguruza, preluată de gsp.
