Liviu Dragnea a ironizat propunerea lui Klaus Iohannis de a-l numi pe Gabriel Vlase la șefia SIE: 'O să citesc până o să înțeleg', a afirmat liderul social-democrat, o trimietere la replica şefului statului despre raportul CCR în cazul Kovesi "Mai avem de citit".
"Într-adevăr, am primit o adresă de la preşedinte, eu şi Călin Tăriceanu, o propunere pentru SIE. Şi acum, ca să citez un clasic în viaţă: această adresă aduce mai multe întrebări decât clarificări," a afirmat Liviu Dragnea, citat de Agerpres, la şcoala de vară a TSD. 
"O să o citesc până o să înţeleg, poate e nevoie să facem o dezbatere pe această temă şi o să vă comunic. Ăsta e răspunsul la întrebarea încă nerostită în legătură cu nominalizarea la SIE", a mai precizat Dragnea. 
Joi, Klaus Iohannis a transmis o scrisoare preşedinţilor Parlamentului, în care propune numirea lui Gabriel Vlase în funcţia de director al Serviciului de Informaţii Externe.
Gabriel Vlase este vicepreşedinte al Camerei Deputaţilor, membru al Comisiei pentru apărare, ordine publică şi siguranţă naţională şi al Comisiei speciale comune a Parlamentului privind analizarea şi actualizarea cadrului normativ cu incidenţă în domeniul securităţii naţionale.
