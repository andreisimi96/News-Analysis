Premierul Viorica Dăncilă se va afla, miercuri şi joi, într-o vizită oficială în Portugalia, unde se va întâlni cu prim-ministrul portughez Antonio Costa şi cu preşedintele Marcelo Rebelo de Sousa, anunţă Guvernul.
Potrivit Executivului, vizita premierului Viorica Dăncilă are drept scop "consolidarea cooperării bilaterale dintre România şi Republica Portugheză, cu accent pe relaţiile economice, în vederea exploatării potenţialului comercial şi investiţional, precum şi în domeniul apărării şi al politicilor de securitate".
"Cu această ocazie va avea loc inaugurarea unor noi cadre de cooperare în domeniile precum: cercetare fundamentală şi inovare, sănătate publică şi medicină, cooperare academică", mai spune Guvernul, precizând că o componentă semnificativă a agendei de discuţii va viza cooperarea în plan european, inclusiv în perspectiva preluării de către România a Preşedinţiei Consiliului Uniunii Europene în 2019.
