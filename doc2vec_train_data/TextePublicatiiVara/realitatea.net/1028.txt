Ajuns la 66 de ani, fostul tenismen Dumitru Hărădău crede că în jurul celei care ocupă locul 33 WTA este foarte mult amatorism şi a punctat un aspect care a avut-o în prim plan pe Buzărnescu.
"Miki" a surprins din nou lumea tenisului cu performanţa de la Roland Garros, acolo unde a eliminat-o pe Elina Svitolina. Presa internaţională a rămas uimită de rezultatul înregistrat pe zgura franceză, mai ales că a furnizat surpriza turneului.
”O urmăresc cu foarte mare atenţie. Anul trecut, WTA a spus că cele mai mari performanţe în tenisul feminin le-au obţinut Wozniacki şi Buzărnescu, şi nu întâmplător. Ce s-a întâmplat în meciul cu Svitolina este incredibil, dar ce s-a întâmplat în meciul cu Keys a arătat că este foarte mult amatorism în jurul ei. Ea face foarte multe lucruri cu calităţi extraordinare. În momentul în care a început meciul, cand televiziunea transmiteau intrarea jucătoarelor pe terenul central, Mihaela Buzărnescu era cu doi băieţi pe acolo şi râdea. Nu! Un mare campion, înainte de a intra într-un meci aşa de important pe centralul de la Roland Garros are lecţia foarte bine învaţă, stă singur undeva, se adună. În momentul în care tu intri pe teren, trebuie să joci de la prima minge ca şi cum ai juca ultima minge a meciului", a spus Hărădău pentru ProSport, preluat de Mediafax.
