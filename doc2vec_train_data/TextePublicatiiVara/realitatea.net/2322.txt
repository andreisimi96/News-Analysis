Judecătorul CCR, Petre Lăzăroiu, oferă o variantă nuanțată așa-ziselor presiuni care ar fi venit de la Cotroceni. "Eu cu Simina suntem cunoştinţe vechi şi prieteni. Nu punem problema că... Nici nu şi-ar fi permis ea să facă altceva", a explicat judecătorul CCR.
În timp ce preşedintele este aşteptat cu o decizie referitoare la şefa DNA, o întâlnire importantă a avut loc între un consilier prezidenţial şi judecătorul Curtii Constitutionale, al cărui mandat este contestat din cauză că ar fi depăşit.
Tocmai acest judecător, Petre Lăzăroiu, este cel care a făcut dezvăluirea. Imediat după aceea, în spaţiul public, s-a vorbit despre presiuni asupra judecătorilor constituţionali, potrivit Digi24.ro.
"Reporter: Aţi simţit, domnule judecător, vreo presiune din partea doamnei Tănăsescu?
Petre Lăzăroiu- judecător CCR : Nu, nu, nu. M-a surprins... m-a surprins ideea. Eu cu Simina suntem cunoştinţe vechi şi prieteni. Nu punem problema că... Nici nu şi-ar fi permis ea să facă altceva".
Judecătorul CCR povesteşte că întâlnirea a fost iniţiată de consilierul prezidenţial care se ocupă de reformă constituţională. Simina Tănăsescu i-ar fi explicat lui Petre Lăzăroiu că o organizaţie îi cere lui Klaus Iohannis să semneze un decret pentru revocarea judecătorului constituţional. Consilierul prezidenţial a punctat că orice hotărâre ar lua, una dintre părţi ar contesta decizia în instanţă.
Petre Lăzăroiu- judecător CCR: "I-am spus că asta este o aberaţie. Eu tind să cred că se intenţionează emiterea unui decret chiar dacă e fără valoare juridică. Dacă se dă un astfel de decret şi eu îl voi contesta, fireşte până se pronunţă justiţia, preşedintele poate să spună: Domnule, nu pot să o rezolv pe doamna Kovesi pentru că întâi trebuie să mă lămuresc cu mandatul lui Lăzăroiu".
