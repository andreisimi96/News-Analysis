Întâlnire la nivel înalt între Corea de Nord şi Coreea de Sud, în aşteptarea lui Trump 
Delegaţii la nivel înalt din cele două Corei s-au întâlnit vineri pentru a discuta despre ameliorarea relaţiilor bilaterale înainte de summitul planificat între preşedintele american Donald Trump şi liderul nord-coreean Kim Jong Un.
Aceste discuţii ar fi trebuit iniţial să aibă loc la începutul lui mai dar au fost anulate subit de Phenian drept reacţie la exerciţiile militare comune între Seul şi Washington.
Totuşi, a doua zi după manevrele aşa numite "Max Thunder" de la 25 mai, liderul nord-coreean şi preşedintele sud-coreean Moon Jae-in s-au întâlnit în mod surprinzător în satul Panmunjom, în Zona demilitarizată care divizează peninsula, a doua lor întâlnire de acest fel după un prim summit intercoreean la sfârşitul lui aprilie.
"Vom discuta despre modurile de a aplica eficient şi fără tensiuni acordurile încheiate de cei doi lideri", a declarat presei ministrul sud-coreean al unificării Cho Myoung-gyon, înainte de a pleca spre Panmunjom.
Este vorba, de asemenea, şi despre "crearea unei atmosfere pozitive pentru summitul Washington-Phenian", a adăugat el.
Reconectarea legăturilor feroviare şi rutiere între cele două ţări şi constituirea unei posibile echipe comune pentru Jocurile Asiatice de la Jakarta din august figurează şi ele pe agenda discuţiilor.
Jocurile Olimpice de iarnă organizate în Coreea de Sud au fost declanşatorul acestei destinderi remarcabile în peninsula coreeană, notează AFP. Kim Jong Un şi-a trimis aici majoretele favorite şi pe sora sa mai mică.
Printre iniţiativele diplomatice în curs pentru a pregăti summitul între Washington şi Phenian este şi vizita mâinii drepte a lui Kim, generalul Kim Yong Chol, în SUA. El urmează să-i înmâneze lui Donald Trump o scrisoare de la Kim Jong Un.
