Spider Man primit de Macron
Eroul imigrant ilegal care a salvat un copil la Paris va primi drept de rezidenţă. El a fost primit astăzi de preşedintele Emmanuel Macron, care i-a mulţumit pentru curajul de a care a dat dovadă şi i-a propus chiar să înceapă procedurile pentru a obţine cetăţenia franceză.
Eroul imigrant din Paris. Tânărul de 22 de ani, originar din Mali, care a ajuns în Hexagon în urmă cu câteva luni, a salvat de la moarte sigură un copil, atârnat de un balcon.
Cel care a primit rapid apelativul "Spider Man" s-a urcat cu mâinile goale pe un bloc, ca să salveze un copil în pericol să cadă de la etajul patru.
Băieţelul în vârstă de patru ani fusese lăsat singur în casă de părinţi, au anunţat autorităţile, care au demarat o anchetă.
Preşedintele Emmanuel Macron l-a invitat luni la Palatul Elysee, pentru a-i mulţumi. Şi primarul Parisului l-a lăudat.
Anne Hidalgo i-a telefonat şi i-a promis că îl va ajuta să se stabilească în Franţa, unde a ajuns, ilegal, cu doar şase luni în urmă.
