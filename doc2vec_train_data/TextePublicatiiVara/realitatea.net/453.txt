Revocarea lui Kovesi-Decizia Curții Constituționale de revocare a șefei DNA a stârnit reacții critice și în presa de peste ocean, informează Realitatea TV.
Associated Press titrează: ,,Sub conducerea Laurei Codruţa Kovesi, agenţia a urmărit penal cu succes parlamentari, miniştri şi alţi înalţi oficiali, pentru luare de mită, fraudă, abuz de putere şi alte infracţiuni legate de corupţie. Plecarea lui Kovesi ar fi o lovitură pentru agenţia respectată de românii de rând, de Uniunea Europeană şi de Statele Unite".
Aceleași idei au fost preluate de mari publicații din Statele Unite, cum ar fi New York Times. 
 AFP o numește pe Kovesi un simbol al luptei împotriva corupției în România și reamintește că țara noastră este una dintre cele mai corupte din UE, iar blocul comunitar a impus mecanisme stricte de monitorizare a sistemului său judiciar". 
Reuters face o analiză mai complexă, cu previziuni și amintește că ,,DNA a anchetat în ultimii ani parlamentari, miniştri, primari, magistrați şi oameni de afaceri, scoțând la lumină conflicte de interese, cazuri de abuz de putere, fraudă şi acordarea de contracte cu statul în schimbul mitei".
Agenția o citează și pe Laura Ștefan, expert anticorupție, care spune că ,,la o primă citire, preşedintele poate să respingă demiterea, dacă găseşte argumente de legalitate. Dar decizia reduce capacitățile preşedintelui şi le creşte pe cele ale ministrului Justiției".
Reuters mai scrie că sondajele de opinie recente au arătat că românii au mai multă încredere în sistemul judiciar decât în Parlament sau în Guvern. Social-democrații, aflați la putere, au încercat în 2017 să dezincrimineze mai multe fapte de corupție, prin ordonanță de ugență, ceea ce a dus la cele mai ample proteste de stradă din ultimele decenii.
Jurnaliștii de la Le figaro consideră decizia Curții Constituționale o victorie majoră a guvernului PSD. 
