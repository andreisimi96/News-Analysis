Atacantul Mohamed Salah (Liverpool), care a părăsit în lacrimi terenul, în finala cu Real Madrid din Liga Campionilor (1-3) de la Kiev, din cauza unei accidentări la umăr, şi-a asigurat familia că va merge la Cupa Mondială 2018 din Rusia, relatează EFE, care citează un ziarul egiptean Al Ahram.
Salah şi-a contactat familia din Nigrig (Egipt) după finală şi i-a anunţat că va juca la Mondialul din Rusia. Internaţionalul egiptean le-ar fi spus apropiaţilor săi că primele radiografii nu au indicat o fractură la umărul stâng, dar duminică vor avea loc alte examene pentru a se stabilit exact gravitatea accidentării, conform Agerpres.
Federaţia egipteană de fotbal şi selecţionata ''Faraonilor'' au anunţat pe conturile oficiale de Twitter că Salah poate fi recuperat la timp pentru a juca la turneul final din Rusia (14 iunie-15 iulie).
Medicul naţionalei egiptene a discutat cu omologii săi de la Liverpool şi jucătorul are probleme la ligamentul umărului stâng, dar diagnosticul este optimist.
Salah a marcat 44 de goluri pentru Liverpool în acest sezon, dar a părăsit finala Ligii Campionilor în minutul 25, după un duel cu Sergio Ramos, în urma căruia a căzut rău, cu braţul blocat de fundaşul spaniol. El a primit îngrijiri, a mai continuat puţin, dar apoi a părăsit terenul în lacrimi din cauza durerilor.
