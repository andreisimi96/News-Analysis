Simona Halep (26 de ani), recent încoronată campioană la Roland Garros, a fost prezentă la prima ediție a turneului de hochei pe gheață Simona Halep Challenge. Postul Realitatea TV a fost acolo și vă oferă mai jos imaginile, prin intermediul realitatea.net.
Patinoarul Țiriac - Telekom Arena găzduiește prima ediție a turneului de hochei pe gheață pentru copii, intitulat "Simona Halep Challenge".
Participă echipele din categoriile de vârstă U6, U8 și U10 din cadrul a trei cluburi sportive din Bucuresti, plus echipele mixte și de băieți antrenate la Patinoarul Țiriac.
Simona Halep a participat la deschiderea oficială a competiției ce îi poartă numele, a intrat pe gheață și a fost asaltată de micile jucătoare de la echipa sa.
Întrebată de jurnaliști cum comentează caricatura din Charlie Hebdo, acolo unde a fost ironizată după câștigarea trofeului de la Roland Garros, liderul WTA a refuzat, elegant, să se pronunțe: "Nu vreau să comentez acest lucru. Nu sunt în măsură să zic nimic".
Simona Halep, 26 de ani, a câștigat sâmbătă, 9 iunie, primul ei Grand Slam, după 40 de ani de la succesul Virginiei Ruzici, tot la Roland Garros.
Simona Halep a învins-o în finala de la Roland Garros pe Sloane Stephens (10 WTA), scor 3-6, 6-4, 6-1.
