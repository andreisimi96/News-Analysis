1 ora 7 minute
Ovidiu Marincea, purtătorul de cuvânt al SRI, a susţinut o declaraţie de presă, transmisă pe Facebook, în care a precizat că preşedintele comisiei de control a SRI, Claudiu Manda, a făcut publice informaţii distorsionate, după ce ieri a spus că şase milioane de români au fost ascultaţi pe baza unor mandate de interceptare pe siguranţă naţională emise de SRI, în perioada 2004-2016. Marincea a declarat cu privire la mandatele de securitate naţională, respectiv puţin peste 28.200, că sunt ”cifrele exacte ale mandatelor solicitate de către SRI”, precizând că, ”în materie de securitate naţională, SRI are doar certitudini”. Totodată, Marincea a mai spus că este profund incorect că se amestecă toate infracţiunile de drept comun, pentru care au fost emise mandate de supraveghere tehnică, cu mandatele de securitate naţională.
Ovidiu Marincea a mai declarat că cifra de 6 milioane prezentată de Claudiu Manda fusese luată de pe un blog din Cluj. 
Marincea a prezentat din nou numărul de mandate de securitate naţională solicitate de SRI, în perioada 2004 – 2016, respectiv 28.784, afirmând că ”acestea sunt cifrele exacte”.
”În afară de acestea mai există mandatele de supraveghere tehnică. Aici intră toate infracţiunile de drept comun, toate mandatele de supraveghere a Poliţiei pentru infracţiuni ca furturi, delapidare, violenţă domestică. Aici nu vorbim despre interceptarea convorbirilor telefonice făcută de către SRI. Este profund incorect că se amestecă toate infracţiunile de drept comun săvârşite în România, pentru care au fost emise de către judecători mandate de supraveghere tehnică, cu mandatele de securitate naţională”, a mai spus Marincea.
Acesta a făcut apoi referire la cele trei cifre prezentate, joi, de către preşedintele Comisiei de control parlamentar al activităţii SRI, Claudiu Manda.
Potrivit lui Marincea, 311.000 de mandate nu apare în nicio comunicare oficială.
”SRI nu a trimis niciun fel de adresă Comisiei parlamentare de control al activităţii SRI în care să fie menţionată această cifră. Eu, ca purtător de cuvânt, am auzit de această cifră, pe un studiu pe internet, pe un blog din Cluj”, a spus Marincea.
De asemenea, acesta a precizat că media de 20 de persoane interceptate în baza unui mandat este ”inexactă”, iar în ceea ce priveşte cifra de 6 milioane de români interceptaţi a spus că ”această cifră este rezultatul înmulţirii unui coeficient inexact cu o cifră neoficială de pe un blog”.
Declaraţia de presă a purtătorului de cuvânt al SRI poate fi urmărită aici:
Redăm, în continuare, şi comunicatul de presă remis de SRI, în care  se preciza că 28 784 de mandate au fost emise de SRI, în perioada 2004-2016: 
"Având în vedere discuțiile din spațiul public referitoare la numărul de mandate de securitate națională solicitate de Serviciul Român de Informații în perioada 2004 - 2016, Biroul de presă comunică următoarele:
În perioada 11.12.2004 (dată la care a intrat în vigoare Legea 535/2004 ) și 16.02.2016 (până la decizia CCR) numărul total de mandate de securitate națională (inițiale, prelungiri și completări) solicitate de Serviciul Român de Informații a fost de 28.784, din care 9.292 inițiale.
Numărul de persoane a căror drepturi și libertăți au fost restrânse, în condițiile legii, în baza autorizației eliberate de judecătorii Înaltei Curți de Casație și Justiție a fost de 20.907.
Pentru un număr de 17.182 persoane aceste măsuri au fost prelungite câte 3 luni, în condițiile legii.
De asemenea, SRI a solicitat pentru 16.175 de persoane, dintre cele 20.907 vizate de mandatele inițiale, completări ale măsurilor tehnice dispuse inițial de instanța de judecată.
Precizăm că aceste date au fost puse la dispoziția Comisiei de Control a SRI, la solicitarea acesteia din noiembrie anul trecut".
