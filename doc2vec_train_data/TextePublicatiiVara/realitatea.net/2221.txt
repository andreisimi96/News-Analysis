Administraţia Prezidenţială reacţionează după ce judecătorul CCR, Petre Lăzăroiu, a declarat că a avut o întâlnire cu Simina Tănăsescu, consilierul juridic al preşedintelui Klaus Iohannis, care i-ar fi spus că preşedintele a primit o solicitare din partea unei asociaţii, de a-l revoca pe Lăzăroiu, şi precizează. "A avut loc o discuție pur teoretică pe marginea solicitării asociației civice VeDem Just, o discuție tehnică, între doi profesioniști de drept constituțional, care nu a implicat în niciun fel instituția Președintelui României. Drept urmare, sunt complet neadevărate și nefondate orice fel de speculații sau insinuări cu privire la eventuale presiuni exercitate asupra judecătorului Petre Lăzăroiu".
În legătură cu afirmațiile făcute de judecătorul Curții Constituționale domnul Petre Lăzăroiu, Administrația Prezidențială precizează următoarele:
"Consilierul prezidențial doamna Simina Tănăsescu s-a întâlnit joi, 14 iunie a.c., cu judecătorul Petre Lăzăroiu la sediul Facultății de Drept a Universității București pentru a-i înmâna acestuia două cărți de specialitate pe zona dreptului financiar. Menționăm că în aceste zile consilierul prezidențial Simina Tănăsescu se află în concediu de odihnă tocmai pentru că desfășoară activități didactice. În acest context, a avut loc o discuție pur teoretică pe marginea solicitării asociației civice VeDem Just, o discuție tehnică, între doi profesioniști de drept constituțional, care nu a implicat în niciun fel instituția Președintelui României. Drept urmare, sunt complet neadevărate și nefondate orice fel de speculații sau insinuări cu privire la eventuale presiuni exercitate asupra judecătorului Petre Lăzăroiu".
Ce a spus Petre Lăzăroiu
Judecătorul CCR Petre Lăzăroiu a declarat pentru G4Media.ro că s-a întâlnit joi, la ora 15:00, la Facultatea de Drept a Universității din București, cu consilierul prezidențial pe probleme de constituționalitate, Simina Tănăsescu. Discuția dintre cei doi a avut loc între patru ochi. Potrivit lui Lăzăroiu, întrevederea a fost solicitată de Tănăsescu pentru a-l informa despre existența unei solicitări către președintele Klaus Iohannis de a-l revoca din funcția de judecător CCR.
 ”Doamna Tănăsescu mi-a spus că are o sarcină foarte ingrată. Mi-a spus despre o solicitare adresată președintelui de a mă revoca de la Curtea Constituțională. I-am spus că președintele nu are temei legal pentru așa ceva, nu are prerogativă și că, dacă mă va revoca, o să contest acest lucru în instanță. Doamna Tănăsescu nu mi-a cerut să-mi dau demisia. Nu m-am simțit presat din partea ei”, a declarat Petre Lăzăroiu pentru G4Media.ro.
Pe 4 iunie, Asociația VeDemJust i-a solicitat, într-o scrisore deschisă, președintelui Curții Constituționale, Valer Dorneanu, să constate încetarea mandatului de judecător a lui Petre Lăzăroiu, după ce G4Media.ro a dezvăluit că o decizie pronunțată chiar de CCR în martie interzice adăugarea unui mandat plin la un rest de mandat. ”În opinia noastră, la ședințele următoare ale Plenului CCR nu poate participa domnul Petre Lăzăroiu. Iar pentru hotărârile date de CCR din 4 mai 2018 adoptate prin participarea la soluționare și la deliberare a unui civil, Plenul CCR trebuie să găsească o soluție cu privire la efectele create”, se arată în scrisoarea deschisă a Asociației VeDemJust.
