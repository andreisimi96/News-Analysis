Starbucks, gigantul american din domeniul cafenelelor, îşi închide marţi după-amiaza toate cele 8.000 de locaţii de pe teritoriul SUA, potrivit CNN Money. Motivul este unul neobişnuit.
Decizie rarisimă a unuia dintre cele mai mari lanţuri mondial de cafenele. Îşi va închide în această după-amiază cele opt mii de localuri din Statele Unite.
Decizia a fost luată după un clip în care apar doi bărbaţi de culoare care au fost discriminaţi într-una dintre cafenelele sale. Astfel, toţi angajaţii din ţară vor face cursuri pentru a evita incidente similare.
Aproximativ 175 de mii de angajaţi ai unuia dintre cele mai mari lanţuri de cafenele din lume vor pleca mai repede de la serviciu, pentru un curs de câteva ore în care să înveţe să nu facă discriminări pe bază de rasă.
Potrivit calculelor analiştilor, compania va avea venituri mai mici cu aproximativ 12 milioane de dolari din cauza acestei decizii.
Totul a început de la un incident petrecut în aprilie, în orașul american Philadelphia. Managerul unei cafenele a abordat doi bărbați de culoare și i-a rugat să părăsească incinta după ce aceștia au cerut să folosească toaleta fără a cumpăra ceva.
Conform raportului întocmit ulterior de poliție, cei doi bărbați, care au fost eliberaţi fără acuzaţii, au răspuns că așteaptă un prieten și au refuzat să părăsească magazinul.
Directorul companiei care deţinea cafeneaua a cerut scuze pentru incident şi a dat asigurări că managerul localului respectiv a fost concediat.
Nu este pentru prima dată când lanţul de cafenele îşi închide toate localurile din Statele Unite pentru o după-amiază. A mai făcut acest lucru în 2008, când le-a predat tuturor angajaţilor cum trebuie să prepare espresso.
