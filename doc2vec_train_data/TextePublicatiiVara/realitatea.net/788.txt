Partidul Democrat Sloven (SDS), un partid antiimigrație condus de un fost premier condamnat și închis pentru corupție, a câștigat alegerile din țara central-europeană.
Partidul Democrat Sloven (SDS), condus de fostul premier Janez Jansa, a câștigat 25% din voturi la alegerile parlamentare de duminică.
Partidul antisistem Lista Marjana Šarca (LMŠ, centru-stânga), care a participat pentru prima dată la alegerile legislative, s-a clasat pe locul al doilea, cu 12,6%.
Social Democraţii au obţinut puţin 10%, iar Partidul de Centru Modern, formaţiunea condusă de actualul premier sloven Miro Cerar, se află la mică distanţă, pe al patrulea loc.
Jansa se situează în aceeași linie cu personaje controversate precum Viktor Orban. Salutând rezultatul alegerilor, el a observat că alegătorii au votat pentru un partid care vrea să pună ”Slovenia pe primul loc”. Jansa va avea însă greutăți serioase în tentativa de a forma o coaliție guvernamentală.
Prin urmare, Sarec a declarat jurnaliştilor după publicarea rezultatelor parţiale că se aşteaptă să aibă şansa de a forma un guvern în contextul în care majoritatea partidelor au indicat înainte de vot că nu s-ar alătura unui guvern condus de SDS.
Janez Jansa a fost nevoit să demisioneze în 2013 din cauza unui scandal de corupţie datând din primul său mandat (2004-2008).
La momentul respectiv, Jansa a fost condamnat la doi ani de închisoare pentru luare de mită, în numele partidului, de la o firmă finlandeză producătoare de armament. Fostul premier a petrecut 176 de zile în închisoare.
El a fost eliberat după ce Curtea Constituţională a cerut o rejudecare a cazului, însă acest lucru nu s-a întâmplat din cauza expirării termenului de prescripţie.
