Conflictul comercial care se profilează între SUA și UE este alimentat de retorica tot mai dură a liderilor politici. Avertismentul lansat de Emmanuel Macron este unul rar. 
Uniunea Europeană probabil va lua măsuri comerciale împotriva Statelor Unite dacă preşedintele Donald Trump va impune taxe vamale suplimentare, preşedintele Franţei, Emmanuel Macron, avertizând că "războaiele comerciale" vor fi întotdeauna războaie pierdute de toți, notează  Mediafax.
Comisarul european al Comerţului, Cecilia Malmstrom, şi secretarul american al Comerţului, Wilbur Ross, s-au întâlnit miercuri, la Paris, pentru a discuta despre taxele vamale pe care Donald Trump urmează să le impună la importurile de oţel şi aluminiu.
Wilbur Ross a sugerat că taxele vamale vor fi impuse începând din 1 iunie. "China plăteşte taxele. China nu a folosit taxele vamale ca scuză pentru a nu negocia. Doar UE insistă că nu poate negocia dacă sunt impuse taxele", a spus Wilbur Ross, citat de CNBC. Cu toate acestea, Beijingul a atras atenţia că va aplica măsuri de retorsiune împotriva Washingtonului.
Preşedintele SUA, Donald Trump, a impus taxe vamale de 25% la importurile de oţel şi de 10% pentru aluminiu. Ţările din Uniunea Europeană sunt exceptate de la noile măsuri, dar excepţiile vor expira la 1 iunie.
Ministrul francez al Finanţelor, Bruno Le Maire, a atras atenţia că Europa îşi va apăra interesele. "Noi, francezii şi europenii, nu vrem război comercial. Dar, dacă suntem atacaţi, vom fi nevoiţi să ne apărăm", a declarat Bruno Le Maire, potrivit agenţiei Reuters, la reuniunea Organizaţiei pentru Cooperare Economică şi Dezvoltare Economică.
