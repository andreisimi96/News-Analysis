Se complică dosarul în cazul româncei arestate în Rusia sub acuzaţia de spionaj pentru România. Carina Ţurcan ar avea legături chiar cu un oligarh supranumit "bancherul lui Vladimir Putin". Ea ar fi fost de mai mult timp în atenţia serviciilor de securitate şi este acuzată că ar fi divulgat informaţii secrete mai multor state, printre care și România.
Carina Țurcan a fost reţinută vineri de agenţi ai serviciului rus de informații după ce i-au fost percheziţionate biroul şi locuinţa. Ea este membră a Consiliului de Administraţie şi gestionează departamentul comercial al companiei energetice Inter Rao, care deţine monopolul comerţului de curent electric din Rusia.
Astfel, femeia ar fi putut ajunge în posesia unor informaţii privind securitatea energetică a Moscovei, scrie presa rusă.
Pe de altă parte, agenţia de propagandă a Kremlinului, Sputnik, afirmă pe site-ul său în limba română că Ţurcan ar fi lucrat, de fapt, pentru Agenţia Statelor Unite pentru Dezvoltare, USAID, care ar fi de fapt un paravan pentru spionajul american.
Portalul RBK scrie că românca ar avea relaţii foarte bune cu şeful Inter RAO, Boris Kovalciuk fost asistent al lui Dmitri Medvedev înainte ca acesta să devină preşedinte şi fiul unui oligarh din anturajul lui Putin.
Tatăl lui Boris Kovalciuk este directorul şi principalul acţionar al Rossia Bank, unde îşi ţine banii Putin însuşi, dar şi mulţi apropiaţi ai săi. Aceasta a fost, de altfel, prima bancă rusească sancţionată, încă din 2014, de Statele Unite.
Washingtonul a declarat-o banca personală a conducerii Rusiei. Oficial, dosarul este secret, astfel că nu vor fi făcute publice detalii din el.
