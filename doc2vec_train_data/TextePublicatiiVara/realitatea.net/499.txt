Harvey Weinstein, celebrul producător de film american, inculpat, miercuri, pentru viol şi alte delicte cu caracter sexual, riscă o pedeapsă de la cinci la 25 de ani de închisoare, a anunţat Cyrus Vance, procurorul din Manhattan, New York, citat de Reuters.
Harvey Weinstein. Miercuri, un mare juriu l-a inculpat pe Harvey Weinstein pentru viol şi alte delicte cu caracter sexual, după ce producătorul de film s-a predat, vineri, poliţiei newyorkeze, care l-a reţinut şi i-a adus la cunoştinţă acuzaţiile. Vineri seară, Harvey Weinstein a fost eliberat după ce a depus o cauţiune de 1 milion de dolari.
Miercuri, Harvey Weinstein a refuzat să depună mărturie în faţa marelui juriu, iar şeful echipei de avocaţi a acestuia, Ben Brafman, a declarat într-un comunicat că producătorul va pleda nevinovat şi se va apăra împotriva acuzaţiilor aduse. Brafman a mai spus că se aşteaptă ca Weinstein să fie achitat.
Harvey Weinstein "a fost pus sub acuzare pentru viol, delicte cu caracter sexual, abuz sexual şi comportament sexual nepotrivit, pentru incidente privind două femei", se arăta într-un comunicat al poliţiei din New York dat publicităţii vineri. Tot vineri, producătorul de film şi-a lăsat paşaportul în custodia oficialilor şi şi-a dat acordul să poarte dispozitiv de monitorizare.
