Președintele PNL, Ludovic Orban, susține că  decizia Curții Constituționale privind revocarea șefei DNA este împotriva Constituției și „calcă în picioare principiul independenței Justiției”. Orban a dat de înţeles că nici măcar un referendum nu este exclus.
PNL evaluează, de asemenea, situația juridică în urma deciziei CCR de ieri privitoare la conflictul constituțional dintre Guvern și Președinte. PNL subliniază că decizia Curții depășește cadrul constituțional actual!
"Chiar Curtea Constituțională încalcă Constituția, călcând în picioare principiul independenței Justiției”, a spus liberalul.
Orban a acuzat „majoritatea politică din CCR, legată de majoritatea PSD-ALDE”, că „tinde să se transforme într-o adunare constituantă, să rescrie textul Constituției” și să „demoleze sistematic tot cadrul constituțional și legal al luptei anticorupție.
„Considerăm că nu poate fi luată în considerare această decizie a CCR și nu poate genera niciun fel de efect în ce privește activitatea sau acțiunile președintelui României”, a spus Orban.
