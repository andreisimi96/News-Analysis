1 ora 42 minute
Nicolae Medforth-Mills, nepotul Regelui Mihai, a spus, luni, că i-a trimis o scrisoare mătuşii sale Margareta, Custodele Coroanei, în care arată că i-ar face o onoare deosebită ca ea şi unchiul lui să-i fie naşi la nunta cu Alina Maria Binder, care va avea loc în septembrie.
Nicolae Medforth-Mills, nepotul Regelui Mihai şi fost Principe al României, a vizitat, luni, Catedrala Reîntregirii Neamului din Alba Iulia, în care au fost încoronaţi Regii Ferdinand şi Maria, iar apoi a fost întrebat, de jurnalişti, ce sentimente a avut vizitând o catedrală ctitorită de înaintaşii lui.
”Sunt foarte emoţionat, mă gândesc foarte mult la familia mea, mai ales anul acesta, nu numai pentru că este anul Centenar, ci pentru că o să mă căsătoresc în acest an şi mă gândesc la ei şi la tot ce au făcut pentru ţara noastră”, a spus Nicolae Medforth-Mills.
În ceea ce priveşte pregătirile pentru nunta care va avea loc în 30 septembrie la Sinaia, Nicolae Medforth-Mills a declarat că în fiecare săptămână stabilesc ceva nou.
”De fapt, săptămâna trecută am scris o scrisoare către mătuşa mea, Principesa Margareta, am întrebat dacă... ne-ar face o onoare, de fapt, să fie naşa şi unchiul meu să fie naşul nostru la nuntă. Şi aştept un răspuns acum”, a spus Nicolae Medforth-Mills.
Întrebat, de asemenea, dacă este optimist în ceea ce priveşte acceptarea invitaţiei făcute, Nicolae Medforth-Mills a răspuns că speră că se va întâmpla acest lucru şi ar fi o mare onoare, precizând că vor fi foarte fericiţi dacă va participa toată familia.
Fostul principe nu a putut spune câţi invitaţi va avea la nuntă, deoarece este încă prea devreme, însă a precizat că vor veni prieteni din circa 13 ţări, dar şi ambasadori, personalităţi din corpul diplomatic şi familii regale.
De asemenea, nepotul Regelui Mihai a mai spus că încă nu are emoţii, dar este sigur că în luna septembrie va fi mult mai emoţionat.
”Oricum, e un moment foarte fericit pentru noi şi abia aşteptăm să sărbătorim împreună cu familia şi prietenii noştri”, a arătat Nicolae Medforth-Mills.
Întrebat de jurnalişti despre rochia miresei, acesta a răspuns că nu prea ştie detalii şi nici nu vrea, dorind să fie o surpriză.
Nicolae Medforth-Mills a vizitat, luni, Catedrala Reîntregirii din Alba Iulia, în care au fost încoronaţi Regii Maria şi Ferdinand ca suverani ai României Mari. Catedrala a fost construită pentru acest moment cu sprijinul Casei Regale.
”Fiind anul Centenarului, a fost important pentru mine să vin aici la Catedrala unde au fost (n.r. încoronaţi) Regele Ferdinand şi Regina Maria”, a mai spus acesta.
Nicolae Medforth-Mills s-a întâlnit cu Înaltpreasfinţitul Părinte Irineu, Arhiepiscop de Alba Iulia, iar apoi a vizitat catedrala, s-a rugat şi s-a fotografiat cu mai mulţi turişti şi localnici, care i-au solicitat acest lucru. De asemenea, acesta a fost întâmpinat de mai mulţi monarhişti.
Întrebat, de asemenea, despre întâlnirea sa cu ÎPS Irineu, Nicolae Medforth-Mills a spus că a fost una ”foarte frumoasă” şi au vorbit ”foarte mult despre anul Centenar”.
”Familia mea şi Regele Ferdinand, Regina Maria au făcut foarte mult pentru ţara noastră într-o perioadă foarte scurtă (...) Bunicul meu a fost un om deosebit, un simbol adevărat, un exemplu adevărat pentru noi şi mai ales pentru tineri. El a luat tot timpul cea mai bună decizie”, a mai spus Nicolae Medforth-Mills.
Nepotul Regelui Mihai se însoară cu Alina Maria Binder, o româncă în vârstă de 29 de ani. Acestuia i-a fost retras titlul de principe şi a fost exclus din linia de succesiune la Coroana României.
