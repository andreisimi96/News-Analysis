Liderul PNL, Ludovic Orban, reacționează după ce aleși liberali au părăsit partidul pentru ALDE.
"Înaintea unor bătălii decisive pentru România, este normal ca unii să fie mai slabi de înger și să părăsească linia frontului, să dezerteze în tabăra adversă. Asta este. Nu eu i-am pus pe listă. Domnul Zamfir era în procedură de excludere, iar domnul Marius Nicoară nici măcar nu mai e membru PNL. PNL va da această bătălie cu la fel de multă energie şi îmcredere în succes chiar dacă unii dintre cei care au primit votul electoratului fiind candidaţi din partea PNL au preferat să îngroaşe rândurile firimituriştilor, alături de şeful firimituriştilor, respectiv domnul Tăriceanu. Firimituriştii fiind aceia care sunt în sufrageria lui Dragnea şi se mulţumesc cu firimiturile care cad de pe masa lui Dragnea. Ce să le spun acestor firimiturişti decât drumul bun, cale bătută? Adevăraţii liberali rămân alături de PNL, mai ales acum, când suntem în pragul unei bătălii importante pentru România", a declarat Orban.
Senatorul PNL Daniel Zamfir, cunoscut ca iniţiatorul Legii darea în plată, a plecat din PNL, după ce conducerea partidului a decis, în luna martie, să propună excluderea sa în Consiliul Naţional. Zamfir l-a criticat pe Ludovic Orban şi deciziile acestuia privind partidul.
