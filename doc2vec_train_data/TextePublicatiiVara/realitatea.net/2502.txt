Preşedintele american, Donald Trump, intervine direct în criza politică din Germania, folosindu-se de criza migranților pentru a-l ataca pe cancelarul Angela Merkel, dar și pentru a le transmite un mesaj americanilor, informează  agențiile internaționale, citate de Agerpres.
"Germanii se întorc împotriva conducerii lor, în timp ce migraţia zdruncină coaliţia deja fragilă de la Berlin. Criminalitatea din Germania este ridicată. Mare greşeală s-a făcut în întreaga Europă permiţând intrarea a milioane de persoane care i-au schimbat atât de puternic şi de violent cultura!", a scris Donald Trump pe contul său de Twitter.
Pentru ca poziția sa să fie clară, lideul de la casa Albă a revenit cu un nou mesaj "Nu vrem ca ceea ce se întâmplă cu imigraţia în Europa să se întâmple şi la noi!", a adăugat Trump pe Twitter.
Uniunea Creştin-Socială, partidul bavarez partener al Uniunii Creştin-Democrate a cancelarului german Angela Merkel, i-a cerut acesteia să negocieze în două săptămâni o soluţie europeană pentru problema migraţiei. În caz contrar, liderul CSU şi totodată ministrul de interne Horst Seehofer va dispune închiderea frontierelor Germaniei pentru migranţi.
În replică, Angela Merkel a apreciat drept rezonabil termenul de două săptămâni, pentru că se suprapune Consiliului European din 28-29 iunie.
