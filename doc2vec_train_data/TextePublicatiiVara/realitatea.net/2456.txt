Papa Francisc le-a cerut iertare pentru suferinţele şi ofensele îndurate locuitorilor din Osorno (sudul statului Chile), oraşul unde a fost episcop Juan Barros, acuzat că a muşamalizat abuzurile sexuale săvârşite de clerici, într-un mesaj citit în timpul slujbei de duminică de către unul dintre emisarii săi în America de Sud, potrivit AFP, citatăm de Agerpres.
''Papa Francisc m-a delegat să cer iertare tuturor enoriaşilor din dioceza Osorno şi tuturor locuitorilor din această zonă pentru suferinţele şi profundele ofense îndurate'', a declarat Charles Scicluna în timpul slujbei desfăşurate în catedrala San Mateo din Osorno, la 930 de kilometri sud de capitala Santiago de Chile.
Cei doi emisari ai papei, arhiepiscopul de Malta, Charles Scicluna, şi preotul spaniol Jordi Bertomeu, au ajuns marţi în Chile pentru a culege noi mărturii ale victimelor abuzurilor sexuale şi pentru a le comunica compasiunea Vaticanului.
Cu o zi înainte, papa a acceptat demisia a trei episcopi chilieni, printre care şi cea a lui Juan Barros. Această excludere vine la capătul unei schimbări spectaculoase de atitudine din partea suveranului pontif, care îl numise personal pe Barros episcop în dioceza Osorno în ianuarie 2015, în pofida rezervelor formulate la momentul respectiv de către experţii comisiei pontificale pentru protecţia minorilor. Toţi episcopii chilieni şi-au prezentat demisia în bloc la 18 mai.
Juan Barros este bănuit că ar fi trecut sub tăcere abuzurile repetate ale preotului chilian Fernando Karadima, care i-a fost îndrumător spiritual timp de trei decenii. În 2011, preotul octogenar Karadima a fost găsit vinovat în cadrul unei anchete a Vaticanului de acte de pedofilie săvârşite în anii '80 şi '90, fiind nevoit să se retragă într-o viaţă de rugăciune şi penitenţă.
Cei doi emisari pontificali au oficiat duminică slujba în speranţa reconcilierii acestei comunităţii profund divizate de desemnarea lui Juan Barros episcop în 2015.
Pe de altă parte, credincioşii din Orsono au precizat, prin intermediul unui comunicat citit înainte de începerea slujbei, că ''nu este vorba nici de o slujbă de gratificaţie, nici de una de reconciliere''. ''Astăzi începe un lung proces de vindecare care va dura cu siguranţă mult timp'', se susţine în textul citit de Mario Vargas, reprezentantul enoriaşilor din Osorno.
