Tragedie la Spitalul Judeţean Constanţa. Un bebeluş de numai 9 a murit de rujeolă!
Un copil în vârstă de 9 luni a murit în Spitalul Clinic Județean de Urgență Constanța, de rujeolă.
Copilul este din Tulcea, iar în perioada 15 – 21 mai a fost internat în Spitalul Clinic Judeţean de Urgență Constanța cu bronșită, dar după mai puțin de 10 zile, a revenit în stare gravă. „El a revenit, în 29 mai, cu o formă fulminantă de rujeolă. Au fost recoltate probe, boala fiind confirmată pe 30 mai, în urma analizelor de laborator. Pacientul a suferit complicații, pe fondul unei imunități scăzute, iar în data de 13 iunie, acesta a decedat”, a precizat dr. Loti Popescu din cadrul DSP Constanța.
Medicul a explicat că boala, ce se transmite prin aer, prin contact direct, ar fi putut să fie luată în timpul primei internări a copilului în spitalul județean, dar nu exclude posibilitate ca acesta să fi contactat virusul din altă parte, dată fiind imunitatea scăzută în urma bolii.
Pe grupurile de mămici de pe Facebook se discută intens subiectul decesului micuţului. Acestea spun că bebeluşul care a avut iniţial bronşită, a fost pus în acelaşi salon cu micuţi care aveau rujeolă. Bebeluşul decedat nu era vaccinat contra rujeolei, acesta având doar 9 luni, iar vaccinul se face abia la vârsta de 11 luni. 
Numărul total de cazuri confirmate cu rujeolă în România, raportate până la data de 08.06.2018, este de 13871 de cazuri, din care 55 s-au soldat cu decese. În săptămâna 04.06. – 08.06.2018 au fost raportate încă 109 cazuri nou confirmate în 14 judete şi în municipiul Bucureşti.
