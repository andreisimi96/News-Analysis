”Să meargă la suspendare și să lupte!” Este îndemnul lui Cozmin Gușă pentru Klaus Iohannis. Consultantul politic consideră că singurul lucru care i-ar mai rămâne de făcut președintelui, care plătește, totodată, greșeala numirii Vioricăi Dăncilă în funcția de premier, este să își asume responsabilitatea de șef al statului și să afle dacă românii sunt alături de el sau alături de PSDragnea. 
CCR a fost sub un puternic santaj în toată perioada post-revoluționară, a afirmat Cozmin Gușă, iar decizia de miercuri nu face decât să confirme că scopul este blocarea activității anti-corupție.
”Întâlnirea aia din toaletă n-a fost altceva decât să mai îndulcească decizia. Scortul real a fost opt la unu împotriva lui Iohannis. Nici măcar împotriva lui, nici măcar împotriva lui Kovesi, ci în ideea în care activitatea asta anti-corupție trebuie blocată. De fapt, eforturile astea de a-i aduce pe corupți în fața justiției, de a le lua banii, se duce pe apa sâmbetei. Că nu vorbin despre Kovesi sau Iohannis, ci despre un sistem. Este vorba despre securism”, a subliniat consultantul politic.
Cozmin Gușă explică și ce înseamnă ”securism”  - ”când impui anumite decizii prin șantaj”.
”Ce e cu arhiva aia SIPA? Nu s-a interesat nimeni cine o folosește împotriva lor. Cum apar aceste decizii din senin?! Toți spun că decizia este ilegală. Dacă ajungem de la Iohannis la Ponta să fie de comun acord că decizia este neconstituțională, despre ce stat român mai vorbim?! Asta se întâmplă. Securismul e în floare și îi văd din ce în ce mai veseli pe baieții ăștia care au scăpat cum jubilează în acest moment pentru viața lor dintr-o țară care s-a defectat”, a mai spus consultantul politic.
Statul român a derapat, atrage atenția Gușă. Acesta este momentul în care președintele Klaus Iohannis ar trebui să iasă ”la luptă”.
”Marea greșeală a nominalizării a Vioricăi Dăncilă - Iohannis o plătește. Ar trebui să recunoască faptul că statul român este derapat, dacă-l interesează mai puțin imaginea europeană în perspectiva lui 2019. Ar trebui să iasă la luptă”.
Referitor la o posibilă încercare a Puterii de suspendare a președintelui în urma unui refuz de a o revoca pe Kovesi, Cozmin Gușă arată că acela ar fi momentul în care Klaus Iohannis poate să nu prelungească această agonie, să ne dăm seama ce fel de cetățeni români mai avem. 
”E dator să meargă în această luptă, să riște, să certificăm în ce fel mai arată România, cât de îndobitociți sunt cetățenii din punct de vedere politic. Are obligația să trezească această țară adormită pe partea sa de electorat, dar și pe cealaltă parte”, subliniază consultantul politic. 
