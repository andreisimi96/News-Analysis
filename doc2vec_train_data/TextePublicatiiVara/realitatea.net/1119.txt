Simona Halep, 26 de ani, a făcut un anunț despre retragerea din cariera profesionistă. Numărul 1 WTA joacă la ora 15:00 cu Angelique Kerber, în sferturile de finală de la Roland Garros, LIVE pe realitatea.net.
Simona Halep a mărturisit că, atunci când va naște, va pune punct carierei profesioniste.
"Când voi avea un copil, atunci mă voi retrage. Asta fiindcă mi se pare foarte dificil să călătoresc cu un copil și, în afară de acest lucru, voi dori să petrec cât mai mult timp cu el acasă.
Cred că mă voi retrage la 30-32 de ani, dar țin minte că, atunci când aveam 20 de ani, mă gândeam că mă voi retrage la 26 sau 27 de ani. Ei bine, asta este vârsta pe care o am astăzi şi, în acest moment, nu mă gândesc la retragere", a recunoscut Simona Halep.
Simona Halep și Angelique Kerber se întâlnesc pentru a treia oară într-un turneu de Grand Slam, după Wimbledon 2016 și Australian Open 2018. Scorul general al duelului Halep - Kerber este de 5-4 în favoarea sportivei noatre.
Cum arată toate calculele înaintea confruntării Halep - Kerber de la Roland Garros 2018:
a) Dacă Simona Halep va fi eliminată în sferturi la Roland Garros, iar Șarapova o învinge pe Muguruza, Simona Halep va ocupa locul 2 WTA
b) Dacă Simona Halep pierde în sferturi la Roland Garros, iar Muguruza câștigă, Simona Halep va ocupa locul 3 WTA
c) Dacă Simona Halep va ajunge în semifinale la Roland Garros, iar Muguruza pierde, Simona Halep rămâne lider WTA
d) Dacă Simona Halep va ajunge în semifinale la Roland Garros, iar Muguruza o bate pe Șarapova, meciul direct din semifinale va stabili cine va ocupa poziția de lider WTA
e) evident, dacă Simona Halep câștigă turneul de la Roland Garros, atunci va rămâne numărul 1 mondial, iar calculele de mai sus nu mai sunt valabile
