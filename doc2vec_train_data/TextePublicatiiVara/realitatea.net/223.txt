Discutarea pensiilor speciale pentru primari a fost amânată astăzi dimineaţă în şedinţa Comisia de Cod Administrativ, la propunerea PSD.
Amânarea discutării amendamentului care prevede pensii speciale pentru primari a fost propunerea fostului vicepremier PSD, Marcel Ciolacu. Potrivit acestuia, vor discuta pensii speciale pentru primari după ce primesc punctul de vedere de la Ministerul Justiţiei şi Ministerul Muncii.
PSD le dă pensii speciale baronilor locali
Deputatul PSD Simona Bucura Oprescu a depus un amendament la proiectul de Cod Administrativ, dezbătut în comisia specială parlamentară, care prevede introducerea de indemnizații speciale pentru limita de vârstă - pensii speciale - pentru primari, viceprimari, președinți de Consilii Județene și vicepreședinți de Consilii Județene, potrivit documentului de lucru de la comisia specială care centralizează toate amendamentele depuse până la 20 mai. Asociația Comunelor și Asociația Orașelor din România au câte o variantă de amendament în acest sens.
"Nivelul redus al pensiilor pentru limită de vârstă de care beneficiază primarii, președinții și vicepreședinții consiliilor județene din România generează profunde inechități între pensiile primite de aceștia și pensiile primite de unii subordonați", spune deputatul PSD, în motivarea amendamentului. Ea adăugă că modificarea a ținut cont de criticile Curții Constituționale, care a declarat în două rânduri ca fiind neconstituțional un proiect adoptat în 2016 privind pensiile speciale pentru aleșii locali. Amendamentele la Codul Administrativ vin în contextul în care în parlament se află un proiect de lege în acest sens inițiat de deputatul PNL Corneliu Olar, fost primar, și semnat de parlamentari de la toate partidele, exceptând USR. 
