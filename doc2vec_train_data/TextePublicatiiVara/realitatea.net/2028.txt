Prim-vicepreşedintele Comisiei Europene, Frans Timmermans, a îndemnat miercuri Polonia să risipească ''cât mai rapid posibil'' îngrijorările Uniunii Europene privind reformele judiciare controversate ale Guvernului de la Varşovia.
”Comisia speră în mod sincer că Polonia va găsi soluţii la preocupările identificate. Este indispensabil ca Guvernul polonez să adopte urgent măsuri pentru a reglementa soarta judecătorilor Curţii Supreme până la 3 iulie”, a afirmat Timmermans, citat de agerpres.ro.
Considerând că independenţa Justiţiei poloneze este ameninţată de o serie de reforme ale Guvernului naţionalist al partidului Lege şi Justiţie (PiS), Comisia Europeană a declanşat la sfârşitul anului trecut o procedură fără precedent, ce poate merge, teoretic, până la retragerea dreptului de vot pentru această ţară în Consiliul European.
Frans Timmermans a mai precizat că săptămâna trecută Comisia Europeană a cerut Consiliului să organizeze o audiere oficială a Poloniei în acest context.
