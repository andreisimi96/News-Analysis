Liberalii vor organiza la finalul lunii iunie un miting de susţinere a preşedintelui Klaus Iohannis, la care se vor alătura şi cei din USR, a anunţat, vineri, prim-vicepreşedintele PNL, deputatul Raluca Turcan, conform Agerpres.
"PNL a anunţat deja un plan de mobilizare în teritoriu cu privire la posibilitatea organizării unui referendum. Mai mult decât atât, am discutat cu domnul Barna (preşedintele USR n.r.) ca în momentul în care aici, la Sibiu, PNL va organiza un miting, să ni se alăture şi reprezentanţii USR şi, de asemenea, reprezentanţi ai societăţii civile, pentru că este foarte important să plece un mesaj de determinare din partea tuturor sibienilor şi dacă se poate şi din partea tuturor românilor din celelalte oraşe reşedinţă de judeţ, că sunt foarte mulţi care se opun acestui plan distructiv al PSD. La Sibiu facem pregătirea pentru acest miting în viitorul apropiat. (...) M-am bucurat să primesc un răspuns favorabil din partea preşedintelui USR, Dan Barna", a spus liderul PNL Sibiu, Raluca Turcan, într-o conferinţă de presă.
Turcan a confirmat că PNL şi USR discută deja cum să împiedice suspendarea preşedintelui Klaus Iohannis.
