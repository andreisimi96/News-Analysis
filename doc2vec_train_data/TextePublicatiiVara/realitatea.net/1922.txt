Cercetătorii dezvăluie secretul longevităţii. Care este formula care prelungeşte viaţa
Nu există persoană care nu s-a întrebat măcar o dată ce ar putea face pentru a trăi mai mult, mai bine, mai frumos. 
Ştiinţa ne spune acum că suntem ceea ce mănâncă bacteriile care trăiesc în tractul nostru intestinal şi acest lucru ar putea influenţa cât şi cum îmbătrânim.
Oamenii de ştiinţă din cadrul Universităţii McGill, din Canada, au hrănit musculiţe de fructe cu o combinaţie de probiotice şi un supliment pe bază de plante numit „Triphala” care a reuşit să prelungească viaţa muştelor cu 60% şi să le protejeze împotriva bolilor cronice asociate îmbătrânirii, relatează Science Daily.
Studiul, publicat în „Scientific Reports”, aduce încă o dovadă în ceea ce priveşte influenţa pe care bacteriile intestinale o pot avea asupra sănătăţii. Cercetătorii au încorporat un simbiotic – format din probiotice şi un supliment bogat în polifenoli – în dieta musculiţelor de fructe.
Muştele hrănite cu acest amestec au trăit până la 66 de zile – cu 26 de zile mai mult decât cele fără supliment. De asemenea, au prezentat caracteristici reduse ale îmbătrânirii, cum ar fi rezistenţa la insulină, rezistenţa la inflamaţie şi stresul oxidativ.
Musculiţa de fructe este similară cu mamiferele în proporţie de aproximativ 70% în ceea ce priveşte sistemul biochimic.
