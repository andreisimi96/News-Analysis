Cratere pe Autostrada Soarelui. Anunț pentru șoferi
Repararea gropilor de pe Autostrada Soarelui pare o poveste fără sfârșit. 
Drumul spre mare începe cu nervi pentru șoferi. Pe primii 35 de kilometri din Autostrada Soarelui , între București și Fundulea, pe prima bandă, este groapă după groapă. Viteza legală de 130 de kilometri pe oră este aproape imposibilă.
Drumarii repară astăzi craterele, dar a doua zi răsar altele, ca în legenda Meșterului Manole.
Cârpelile nu folosesc la nimic, spun șoferii, care cer reparații serioase. Compania de Drumuri promite că, la toamnă, cea mai tranzitată șosea de mare viteză din România intră în reparații capitale. 
De la începutul anului și până acum, reprezentanții Companiei de Drumuri susțin că au cheltuit peste 120.000 de lei pentru astuparea craterelor. Bani îngropați și irosiți. 
CNAIR dă vina pe structura tronsonului, inaugurat în urmă cu 14 ani. Acesta este construit din plăci de beton, iar acolo unde se îmbină, asfaltul sare, este explicația companiei.
În urmă cu câteva zile, două plăci de beton s-au dilatat la kilometrul 22, iar viața șoferilor a fost pusă în pericol. La fel s-a întâmplat și în urmă cu trei săptămâni, la kilometrul 17. Plăcile au fost scoase, iar în locul lor s-a turnat asfalt. 
