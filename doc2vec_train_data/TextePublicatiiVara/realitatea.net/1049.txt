Italianul Marco Cecchinato, locul 72 ATP, l-a învins, marţi, cu scorul de 6-3, 7-6 (4), 1-6, 7-6 (11), pe sârbul Novak Djokovici, locul 22 ATP, calificându-se pentru prima dată în cariera sa în semifinalele unui turneu de Grand Slam, la Roland Garros.
Djokovici a reușit să salveze trei mingi de meci, după care a ratat două mingi de set care i-ar fi permis să revină în meci și să ajungă în setul decisiv.
Italianul de 25 de ani, care l-a eliminat pe Marius Copil în primul tur, în cinci seturi, s-a impus după un meci de trei ore şi 26 de minute şi după ce a evitat decisivul, salvând trei mingi de set.
Cecchinato va evolua în penultimul act cu austriacul Dominic Thiem, locul 8 ATP, care a trecut, cu scorul de 6-4, 6-2, 6-1, de germanul Alexander Zverev, locul 3 ATP. Thiem s-a impus într-o oră şi 50 de minute.
A doua semifinală va fi stabilită, miercuri, după meciurile Rafael Nadal (Spania), locul I ATP - Diego Schwartzman (Argentina), locul 12 ATP şi Juan Martin del Potro (Argentina), locul 6 ATP - Marin Cilici (Croaţia), locul 4 ATP.
