Atentat islamist în Franța
Femeia care a rănit duminică două persoane cu un cutter, într-un supermarket din sudul Franţei, în timp ce striga "Allah Akbar!", a spus că "Allah i-a cerut să facă asta" şi că dorea să fie împuşcată de poliţie, a afirmat un procuror, citat de AFP.
"Mai mulţi martori au povestit că ea spunea că Allah i-a cerut să facă asta, că ei toţi erau necredincioşi, şi că dorea ca poliţia să o ucidă", a declarat duminică seară procurorul oraşului Toulon, Bernard Marchal.
Imobilizată imediat după faptele comise în supermarketul Leclerc din oraşul La Seyne-sur-Mer, în apropiere de Toulon, femeia în vârstă de 24 de ani, era în continuare în arest preventiv duminică seară.
Autoarea loviturilor cu cutterul, cu "tulburări psihice cunoscute", nu se afla în atenţia serviciilor de poliţie pentru radicalizare.
"Acasă la ea am găsit numai un Coran vechi şi un drapel algerian, iar calculatorul personal a fost confiscat", a informat procurorul. Percheziţia locuinţei sale dintr-o zonă rezidenţială, la câţiva kilometri de supermarket, s-a încheiat duminică seară.
Bernard Marchal a ţinut să precizeze că, "spre deosebire de ce s-a spus iniţial, ea nu purta voal, numai o tunică neagră, cu pantaloni negri şi ochelari negri", potrivit Agerpres.
Un client al magazinului a fost agresat de femeie, care l-a rănit în zona toracelui, şi a fost spitalizat, a precizat procurorul Bernard Marchal, confirmând o informaţie apărută în cotidianul local Nice-Matin. O casieriţă a fost şi ea rănită uşor.
Tânăra era cunoscută de conducerea supermarketului pentru că "adresa frecvent injurii angajaţilor din motive nesemnificative", potrivit unei surse apropiate dosarului.
