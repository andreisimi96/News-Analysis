Primarul Decebal Făgădău a adus Constanței datorii de milioane de euro. Instituția are de plătit penalități de 6,5 milioane de euro firmei de salubritate Polaris. Asta pe lângă 14 milioane de euro, pe care Primăria trebuia să îi plătească companiei, potrivit unei decizii definitive și irevocabile din 2012. Toți acești bani vor fi decontați din taxele și impozitele constănțenilor. 
Primăria Constanța are de plătit penalități de 6,5 milioane de lei firmei de salubritate Polaris M Holding, după o decizie definitivă a Curții de Apel Iași și un proces care s-a întins pe mai mulți ani. Inițial, instanța stabilise penalități de întârziere de aproape 90 de milioane de euro, în condițiile în care bugetul de venituri pe 2018 al municipiului este de peste 105 milioane de euro. Vestea proastă este că bugetul nu ar putea suporta nici plată de 6,5 milioane de euro, în condițiile în care cheltuielile pentru 2018 ar fi de peste 163 de milioane de euro, susțin jurnaliștii locali.
Anul trecut, Făgădău a avut pe masă o înțelegere prin care fostul administrator al Polaris, Eduard Martin, a renunțat la orice penalități, cu condiția ca firma să primească cei 14 milioane de euro stabiliți prin decizie definitivă și irevocabilă în 2012. Propunerea a fost votată de consilierii locali, dar, cu o zi înainte să fie semnată, Eduard Martin a fost reținut de procurorii DNA, într-un dosar în care era acuzat de evaziune fiscală comisă în urmă cu mai mulți ani. Primarul Decebal Făgădău a cerut atunci anularea acestei înțelegeri, lucru care a adus penalitățile de milioane de euro.
Penalitățile de întârziere sunt calculate numai pentru perioada 01 februarie 2013-15 decembrie 2015, ceea ce înseamnă că pentru restul de timp urmează un alt proces. Polaris M Holding are un contract cu Primăria Constanţa pentru o perioadă de 25 de ani, valoarea acestuia fiind de 335 milioane de euro. Edilul Decebal Făgădău nu a răspuns la telefon pentru a-și spune punctul de vedere.
