Preşedintele Statelor Unite, Donald Trump, a declarat sâmbătă că întâlnirea sa cu liderul nord-coreean Kim Jong Un pe 12 iunie, la Singapore, este încă posibilă.
Discuţiile despre summit "se mişcă foarte frumos", "încă avem în vedere 12 iunie în Singapore, asta nu s-a schimbat", a afirmat preşedintele, care îi scrisese joi liderului de la Phenian pentru a-l informa că summitul este anulat, conform Agerpres.
Sâmbătă, Kim s-a întâlnit pentru a doua oară cu preşedintele sud-coreean Moon Jae-in, care a a afirmat ulterior că, din câte a fost informat, întâlnirea cu Trump urmează să aibă loc. De asemenea, agenţia de presă nord-coreeană KCNA, preluată de Reuters, a transmis că liderul nord-coreean şi-a exprimat "voinţa neabătută"de a se întâlni cu preşedintele american pe 12 iunie.
În cursul serii, Trump a replicat printr-un mesaj în reţeaua Twitter la un articol publicat de ziarul New York Times: "@nytimes în declin citează "un oficial de rang înalt de la Casa Albă" care nu există, spunând că "chiar dacă întâlnirea ar fi restabilită, ar fi imposibil să aibă loc pe 12 iunie, având în vedere timpul insuficient şi volumul de planificare necesar". GREŞIT DIN NOU! Folosiţi oameni reali, nu surse false."
