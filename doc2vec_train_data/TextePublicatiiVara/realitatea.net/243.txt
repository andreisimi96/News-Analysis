PSD nu stă degeaba. După ce Victor Ponta a luat de la PSD cinci deputaţi, Liviu Dragnea s-a orientat către PMP pentru a-şi reface majoritatea la Cameră. Mai exact, către deputaţii care au făcut parte din fostul UNPR. 
Principalul pion preluat de PSD ar fi chiar Valeriu Steriu, cel care a fost preşedinte UNPR. Mişcarea vine după ce Gabriela Firea a anunţat duminică seară că PSD va prelua şapte parlamentari de la PMP.
Reamintim că pentru prima oară de la alegerile parlamentare din decembrie 2016, partidele care formează coaliția de guvernare nu mai dețin, singure, majoritatea necesară adoptării promisiunilor electorale în Camera Deputaților.
După ce fostul premier PSD Victor Ponta a fost achitat de instanța supremă într-un dosar de corupție, un număr de 5 deputați PSD s-au înscris în ultimele zece zile în Pro România, noul partid al fostului prim-ministru: Marilena Meiroșu, Cătălin Nechifor, Mircea Titus Dobre, Gabriela Podașcă și Nicolae Bănicioiu.
Coaliția de guvernare formată din PSD și ALDE a pierdut, în acest fel, majoritatea în Camera Deputaților.
Până acum, coaliția putea să treacă singură toate proiectele importante, pentru care avea nevoie de 165 de voturi. Acum, PSD și ALDE mai au, împreună, 164 de deputați. Dacă nu luăm în calcul și UDMR, minoritățile sau neafiliații care îi susțin.
Pentru legile importante, precum cele din sănătate, justiție sau economie, la Camera Deputaților este nevoie de cel puțin 165 de voturi. Coaliția PSD și ALDE mai are, pe hârtie, 164 de oameni. O ajută, însă, UDMR, minoritățile și unii neafiliați, de la care pot obține voturile de care au nevoie.
Este pentru prima oară de la alegerile parlamentare din decembrie 2016 când PSD și ALDE nu mai dețin, singure, majoritatea în Camera Deputaților.
