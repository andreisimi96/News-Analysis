1 ora 33 minute
Manifestații pro-Maduro, la Caracas, Venezuela
Marele miting al PSD-ALDE "împotriva abuzurilor", în condițiile în care alianța de guvernare deține toate pârghiile executive și majoritatea în Parlament, amintește de protestele organizate în regimuri autoritare precum Venezuela, Iran sau China.
În Venezuela, de exemplu, țară adusă pe marginea prăpastiei de regimul lui Maduro, a fost organizat la începutul lunii mai 2018 o demonstrație-mamut pentru susținerea președintelui controversat.
Venezuela se confruntă cu grave probleme economice din cauza inflaţiei galopante, iar situaţia gravă a condus la ample proteste împotriva lui Nicolas Maduro, soldate cu decesul a peste 100 de manifestanţi.
Cu toate astea, Maduro a fost reales recent în funcţia de preşedinte al Venezuelei pentru un nou mandat de şase ani.
Așa arată protestele reale din Venezuela, cu sute de mii de oameni pe străzile din Caracas împotriva lui Maduro (în timp ce mascaradele de demonstrații le puteți vedea în GALERIA FOTO):
Situația este similară în Iran, unde după săptămâni întregi de proteste anti-regim, în luna martie 2018, Ayatollahul suprem Ali Khamenei și-a scos aderenții în stradă într-un marș "împotriva violențelor".
Ce au în comun manifestațiile pro-guvernamentale din țări cu regimuri autoritare sau chiar dictatoriale: oamenii sunt aduși "cu japca", marșurile sunt organizate la cheie, cu recuzită identică, pancarde copy-paste și scandări laudative.
De partea cealaltă, protestele anti-guvernamentale, declanșate de nevoile și nemulțumirile reale ale societății, sunt pline de imaginație, vii și imprevizibile, chiar și în state opresive.
Preşedintele Klaus Iohannis a declarat, marţi, că mitingul PSD de sâmbătă are o "abordare caraghioasă şi pur populistă", în condiţiile în care noţiunea de protest se asociază, în mod normal într-o democraţie, cu opoziţia sau cu societatea civilă nemulţumită de guvernare.
Iohannis a explicat că mitingul este o formă de protest care în orice democraţie este asociat cu opoziţia, nu cu puterea, care deține toate pârghiile de acțiune.
"Mitingurile sunt o formă de protest şi protestul se asociază în mod normal într-o democraţie cu opoziţia sau cu societatea civilă nemulţumită de guvernare. În nicio societate normală miting de protest nu se asociază cu cei de la putere. Cei de la putere au guvernul, au parlamentul, au toate instrumentele pentru a rezolva problemele ţării. Ultima metodă este cea a protestului. Mi se pare o abordare caraghioasă şi pur populistă", a declarat preşedintele Klaus Iohannis.
VEZI ÎN GALERIA FOTO imagini trase la indigo (culorile și veșmintele diferă) de la mitingurile din Venezuela și Iran.
