Accident mortal provocat de un polițist. O femeie de 38 de ani din comuna doljeană Cetate şi-a pierdut viaţa după ce a fost lovită în plin de un autoturism condus de șeful Secției Poliție Rurală Cetate, potrivit Gazeta de Sud .
După primele cercetări, oamenii legii au susținut că femeia a traversat strada fără să se asigure. Accidentul a avut loc pe DN 56A, în satul Moreni, comuna Cetate.
Potrivit reprezentanților Inspectoratului de Poliție al Județului Dolj, inspectorul Mircea Cazacu, de 31 de ani, șeful Secţiei Poliţie Rurală Cetate, care conducea un autoturism Hyundai, "a accidentat o femeie de 38 de ani, care s-a angajat în traversarea drumului fără să se asigure și prin loc nepermis", a mai notat gds.ro .
În urma impactului violent, femeia, mamă a trei copii, a decedat pe loc.
Polițiștii doljeni au mai precizat că, la ora producerii accidentului, inspectorul Mircea Cazacu se afla în timpul liber, dar și că a fost testat cu aparatul etilotest, rezultatul fiind negativ.
