Vicepremierul Viorel Ştefan a anunţat, marţi, că Guvernul va adopta, săptămâna viitoare, un act normativ prin care statul va acorda credite preferenţiale, cu dobândă zero, persoanelor care vor să investească în dezoltare personală, acoperind cheltuieli cu educaţia, sănătatea sau cultura.
Perioadă de graţie: cel mult 5 ani
Garantate de stat: 80%
Programul "Investește în tine" se adresează tinerilor între 16 și 26 de ani dacă sunt în sistemul de învățământ sau urmează cursuri de specializare, autorizate de Ministerul Educației Naționale și persoanelor între 26 și 55 de ani, dacă sunt în sistemul de învățământ sau urmează cursuri de reconversie profesională.
"Valoarea creditului, în cazul tinerilor între 16 și 26 de ani, poate avea o valoare inițială de 40.000 lei, care poate fi existinsă cu încă 20.000 lei dacă persoana este angajată sau se angajează în perioada derulării programului. În cazul persoanelor între 26 și 55 de ani, valoarea creditului e puțin mai mică, de 35.000 lei, dar se poate extinde cu 20.000 lei dacă este angajat sau dobândește acest statut pe perioada derulării programului", a spus Ștefan.
El a precizat că dobânda este zero din perspectiva beneficiarului.
"Practic, toate dobânzile și comisioane bancare sunt suportate de stat prin bugetul Comisiei Naționale pentru Strategie și Prognoză, cu condiția plății la scadență a ratelor creditului. Durata creditului este de 10 ani, iar aici este inclusă și perioada de grație care va fi cel puțin egală cu durata studiilor, dar nu mai mult de 5 ani. Scopul perioadei de grație este de a permite beneficiarului să finalizeze studiile, iar după ce se angajează să poată începe rambursarea creditului", a precizat vicepremierul, citat de HotNews .
Creditul este garantat de stat în proporție de 80% prin Fondul Național de Garantare a Creditelor pentru IMM-uri, exceptând dobânzile și comisioane, și contragarantează Fondul Român de Contragarantare.
Diferența de 20% poate fi garantată de beneficiar, iar dacă acesta nu este angajat, este necesar să existe un codebitor.
"Beneficiarul poate avea oricâte trageri în primii cinci ani de la acordare pentru a-și deconta cheltuielile eligibile prevăzute în program", a arătat Ștefan.
