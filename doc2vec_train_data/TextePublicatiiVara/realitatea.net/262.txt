Boris Becker, fostul jucător de tenis, şi soţia sa, modelul olandez Lilly Kerssenberg, au anunţat că vor divorţa, după o relaţie care a durat 13 ani, potrivit site-ului Frankfurter Allgemeine Zeitung.
Boris Becker şi soţia sa, Lilly, s-au despărţit pe cale amiabilă, potrivit unui comunicat transmis presei.
Boris Becker s-a căsătorit cu olandeza Sharlely "Lilly" Kerssenberg în iunie 2009, în prezenţa a 200 de invitaţi, evenimentul bucurându-se de un mare interes al publicului. Ceremonia a fost transmisă de postul RTL, care a obţinut drepturile de televizare. Aproximativ 9,7 milioane de germani au putut umări în direct evenimentul.
Cei doi se cunoscuseră în Miami, SUA, în 2005. Fiul lor, Amadeus, s-a născut în 2010.
Aceasta a fost a doua căsătorie a lui Boris Becker, după cea cu actriţa şi designerul Barbara Feltus. Din această primă căsătorie, Boris Becker mai are doi copii, Noah, în vârstă de 24 de ani, şi Elias, în vârstă de 18 ani. De asemenea, Boris Becker are o fiică, Anna Ermakova, tot de 18 ani, dintr-o aventură scurtă pe care a avut-o cu modelul rus Angela Ermakova.
Boris Becker traversează o perioadă dificilă din punct de vedere financiar. În iunie 2017, fostul jucător de tenis, în vârstă de 50 de ani, a intrat în faliment personal, din cauza unei datorii mari neplătite o perioadă lungă de timp.
