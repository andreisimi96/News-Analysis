Print-screen-uri din clipul promovat de PSD
Un clip postat de PSD București pe pagina de Facebook folosește imagini din filmul ”Der Untergang” - ”Ultimele zile ale lui Hitler”, pentru a-i ataca pe Klaus Iohannis, pe protestatarii Rezist, pe procurori, cu aluzii la George Soros, la Angela Merkel și la Bruxelles. Clipul a fost între timp șters. 
În pregătirea protestului de sâmbătă, PSD București a promovat un clip controversat pe pagina de Facebook, cu imagini din filmul german ”Der Untergang” - ”Ultimele zile ale lui Hitler”, peste care sunt suprapuse replici care fac trimitere la situația din România.
Astfel, în viziunea PSD, Adolf Hitler pare a fi Klaus Iohannis, care este informat că protestul #Rezist a eșuat, iar în stradă au mai rămas doar ”câțiva nerozi” 
”Președintele” se supără și îi acuză pe cei prezenți, care în filmulețul PSD joacă rolul procurorilor, și îi acuză că nu sunt în stare de nimic. 
Acesta spune că fără George Soros ”suntem terminați”, amintește că ”Bruxelles-ul și Berlinul îl vor pe Cioloș înapoi”.
”Nici Codruța nu mai rezistă mult. Curtea Constituțională pe bună dreptate m-a obligat să o demit”.
”În curând mă văd cu Merkel. Ce să-i spun, că am înfrânt?”, întreabă el. 
Clipul postat pe pagina de Facebook a PSD București a fost șters în scurt timp, nu înainte de a fi salvat însă de jurnaliștii Realitatea TV. 
