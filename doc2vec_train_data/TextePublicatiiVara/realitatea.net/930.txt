Medicul Ion Drăghici, fost director medical al Spitalului Județean de Urgență Buzău, a încetat din viață, luni dimineață. El era internat în Spitalul Județean de Urgență, în urma unor afecțiuni de care suferea de mai multă vreme. Doctorul Drăghici a fost unul dintre cei mai apreciați specialiști în chirurgie plastică și reconstructivă din județul Buzău.
A fost primul și singurul director general al Spitalului Județean Buzău ales în mod democratic, după evenimentele din 1990. Tot el a înființat la Buzău Casa Județeană de Asigurări de Sănătate, unde a ocupat timp de două mandate funcția de președinte, respectiv de președinte al Consiliului de Administrație, scrie stiridebuzau.ro.
”Cu profundă tristeţe, vă anunţăm că a încetat din viaţă Dr. Drăghici Ion, medic primar Chirurgie Plastică şi Reparatorie, născut la data de 28 iulie 1952, în comuna Mărgăriteşti, Judeţul Buzău. (…) Regretăm enorm plecarea sa dintre noi, care este o grea pierdere pentru întreaga comunitate medicală. În aceasta zi întunecată, suntem cu gândul şi sufletul alături de familia îndurerată, dar şi de toţi cei care au privilegiul să-l cunoască şi să-l aprecieze ca pe un medic de excepţie”, se arată în mesajul postat pe pagina de Facebook a Spitalului Județean.
