Guvernarea PSD-ALDE înregistrează succes după succes la capitolul justiție (sau anti-justiție, din perspectiva Opoziției), care nu apare în programul de guvernare decât schematic, dar fac pași înapoi la capitolul autostrăzi, unde s-au promis sute de kilometri.
Ministrul Transporturilor a anunțat joi noi întârzieri la inaugurarea unor tronsoane de autostradă.
Deschiderea loturilor trei şi patru ale Autostrăzii A 10 Sebeş-Turda va întârzia, din cauză că trebuie făcute teste suplimentare, a declarat într-un interviu pentru News.ro ministrul Transporturilor, Lucian Şova.
În plus, în ceea ce priveşte Lotul 3 de pe Autostrada Lugoj-Deva, antreprenorul este la un pas de rezilierea contractului din cauza slabei mobilizări de pe şantier.
Lotul 3 tranzitează judeţul Alba şi are o lungime de 12,45 de kilometri, de la intrarea în Aiud până la nodul de la Decea, iar lotul 4 al autostrăzii are o lungime de 16,3 kilometri şi costă 470 milioane lei, fără TVA.
Președintele Klaus Iohannis a criticat săptămâna trecută actuala alianță de guvernare pentru "reușita" de a da în folosință doar 15 km în ultimul an și jumătate.
În programele guvernamentale, infrastructura a fost o prioritate doar la nivel declarativ, a afirmat Iohannis joia trecută: "În afară de hărţi colorate şi planuri frumoase - lumea se uită şi la rezultate -, iar cei 15 km de autostradă daţi în folosinţă în ultimul an şi jumătate înseamnă ridicol de puţin, dovada lipsei de capacitate, de mobilizare în jurul unui obiectiv naţional esenţial", a afirmat Iohannis.
