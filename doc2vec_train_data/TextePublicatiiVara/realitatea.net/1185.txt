Atacantul român Claudiu Keşeru, de la Ludogoreţ Razgrad, a fost premiat, miercuri, pentru titlurile de cel mai bun jucător şi de golgheter al campionatului de fotbal al Bulgariei în sezonul 2017-2018, a anunţat internaţionalul în reţelele de socializare.
Keşeru a câştigat titlul de golgheter la sud de Dunăre cu 26 de goluri marcate în 30 de partide pentru Ludogoreţ, care a cucerit al şaptelea său titlu consecutiv de campioană a Bulgariei, conform Agerpres.
Totodată, Keşeru a ajuns pe 21 aprilie, prin reuşita din meciul cu Botev (4-2), la 200 de goluri marcate în cariera sa profesionistă.
Miercuri, Ludogoreţ l-a numit în funcţia de manager pe brazilianul Paulo Autuori, antrenorul Dimităr Dimitrov demisionând din funcţie.
Campioana Bulgariei are acum din nou trei români în lot, fundaşul Dragoş Grigore fiind transferat de la Al-Sailyia (Qatar), alăturându-se fundaşului Cosmin Moţi şi lui Keşeru. La Ludogoreţ a mai evoluat mijlocaşul Andrei Prepeliţă (2015-2016).
