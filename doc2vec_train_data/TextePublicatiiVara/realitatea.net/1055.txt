Quek Siu Rui, unul dintre fondatorii celui mai spectaculos start-up tehnologic din Singapore, a primit o ofertă de nerefuzat în urmă cu doi-trei ani: să își vândă afacerea pentru 100 de milioane de dolari.
Tânărul de 26 de ani le-a propus partenerilor de business, doi tineri de aceeași vârstă cu el, să refuze oferta, chiar dacă suma îi făcea brusc multimilionari și îi aranja pe viață.
Quek Siu Rui a decis să își continue visul și să își dezvolte afacerea IT așa cum a gândit-o de la bun început. A fost o idee excelentă, scrie Bloomberg.
Compania pe care tânărul a înființat-o produce o aplicație extrem de populară în Asia de Sud-Est: Carousell este evaluată acum la suma de 500 milioane dolari și trendul este unul ascendent.
Aplicația Carousell funcționează doar de 6 ani și s-a extins pe mai multe piețe, inclusiv Hong Kong și Australia. Oamenii folosesc Carousell ca să vândă produse second-hand.
Următoarea etapă de extindere a aplicației vizează piețe ca Indonezia, Filipine și Taiwan.
