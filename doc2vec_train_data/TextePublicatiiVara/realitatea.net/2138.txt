Avertizările meteorologilor s-au adeverit. Capitala a fost acopertă de ape, joi seară, după o ploaie torențială. În mai multe zone, străzile au devenit râuri, iar traficul a fost paralizat. Imagini apocaliptice au fost surprinse și pe un drum din județul Iași. A plouat atât de tare încât pe marginea șoselei s-a format o viitură care, în câteva secunde, a acaparat tot drumul. Însă probleme au fost și în alte zone din țară. 
Capitala s-a transformat într-un lac imens după câteva minute de ploaie. În zona Fundeni, apa adunată pe șosea depășea roțile mașinilor. Traficul pe străzile mai mici a devenit un coșmar. Nici în cartierul Pipera nu s-a circulat mai bine. Și acolo canalizarea s-a dovedit inutilă.
Și intrarea în stația de metrou Pipera a fost inundată. Oamenii care s-au adăpostit de ploaie au fost nevoiți să stea cu picioarele în apă.
Potop a fost și în județul Iași. Imaginile apocaliptice au fost surprinse de un șofer care circula pe Drumul Județean 281 C, între Blăgești și Cotnari. Puhoiul de apă a năvălit pe asfalt și mașinile abia au mai putut să înainteze. 
O ploaie puternică s-a abătut și asupra municipiului Iași. Într-o intersecție canalizarea a cedat, iar apa a țâșnit ca dintr-o arteziană. Un pasaj rutier s-a transformat în lac și polițiștii au fost nevoiți să blocheze circulația.
În Hunedoara, drumul județean care leagă localitatea Suseni de zona turistică Râușor a fost rupt de apa scursă de pe versanți. Trei segmente de câteva zeci de metri sunt distruse. Practic, șoferii nu mai pot folosi o bandă de mers. 
În județul Botoșani, dar și în județul Cluj, pompierii au fost nevoiți să intervină pentru evacuarea apei din mai multe curți sau subsoluri. 
Rafalele puternice de vânt au creat numeroase pagube. Mai multe acoperișuri din județul Prahova au fost pur și simplu smulse. 
