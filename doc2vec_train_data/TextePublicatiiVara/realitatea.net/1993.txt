Premierul Dăncilă citește pe sărite datele statistice. Dăncilă se laudă cu faptul că au intrat mai mulţi bani în buzunarele cetăţenilor, dar uită să amintească și datele INS de ieri cu privire la scumpirile record din România.
"Datele INS publicate la începutul acestei săptămâni arată că măsurile pe care le-am luat şi pe care vom continua să le luăm au fost cele bune şi şi-au atins scopul: mai mulţi bani în buzunarele cetăţenilor", a declarat Viorica Dăncilă în cadrul ședinței de guvern de azi.
Ce uită să spună Dăncilă este că România a înregistrat luna trecută cea mai mare creştere a preţurilor din ultimii cinci ani. Inflaţia a ajuns la 5,4%, aproape ca în februarie 2013, arată datele INS. Cum alte cuvinte, am mâncat alimente mai scumpe, dar şi pentru utilităţi am scos mai mulţi bani din buzunar.
Premierul Viorica Dăncilă este însă mândră de deciziile pe care Guvernul le-a luat şi care influențează preţurile. Bineînțeles, ca de obicei, mândria era pusă pe hârtie.
Realitatea o contrazice însă pe Viorica Dăncilă. În luna mai a avut loc o nouă explozie a preţurilor care îi sărăceşte şi mai mult pe români.
Rata anuală a inflației a urcat la 5,4%, cel mai ridicat nivel din ultimii 5 ani. În luna mai am mâncat fructe, cartofi și conserve mai scumpe cu aproape 20% faţă de sfârşitul anului trecut. 
"Scumpirile vin de la niște măsuri care au fost luate greșit sau toate grămadă pentru că din momentul creșterii accizei la benzina în doua etape, de atunci și până acum acciza e de două ori mai mare. Procentul cu care a crescut prețul benizinei este de 25%, este foarte mult. Gazele s-au scumpit în ianuarie, prețul energiei a crescut. Toate aceste măsuri au impact direct în prețul unui produs", spune Dragoș Frumosu, preşedintele Federației Sindicatelor din Industria Alimentară.
