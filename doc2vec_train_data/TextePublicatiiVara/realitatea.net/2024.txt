Fed-ul american, decizie așteptată
Rezerva Federală din Statele Unite (Fed) a dispus, miercuri, majorarea dobânzii de referinţă cu 0,25 puncte procentuale, până la intervalul 1,75%-2%, semnalând că ar putea decide alte două creşteri anul acesta
Rezerva Federală din Statele Unite (Fed) a dispus, miercuri, majorarea dobânzii de referinţă cu 0,25 puncte procentuale, până la intervalul 1,75%-2%, semnalând că ar putea decide alte două creşteri anul acesta, informează Mediafax.
Este a doua oară în 2018 când Comitetul Federal pentru Pieţe Deschise (FOMC), un organism din cadrul sistemului bancar central din SUA, a decis majorarea dobânzii-cheie, semnalând încă două creşteri anul acesta, pe fondul scăderii şomajului, dar al creşterii inflaţiei într-un ritm mai accelerat decât se preconiza.
Fed a renunţat la angajamentul de a ţine dobânzile suficient de mici pentru stimularea economiei "o anumită perioadă", transmiţând că nu va tolera, cel puţin până în anul 2020, creşterea inflaţiei peste nivelul stabilit.
Rezerva Federală a SUA a luat în 2015 decizia de a renunța la dobânda zero, după mai mulți ani în care a stimulat "drogul banilor ieftini".
Decizia din 13 iunie 2018 este a şaptea majorare a dobânzii decisă de Fed începând din 2015. Oficialii Fed încearcă să tempereze inflaţia cu rate mai mari ale dobânzilor.
