Viorica Dancila, rămasă fără încrederea lui Iohannis
Codul Economic al României. Guvernul Dăncilă a adoptat în ședința de azi un memorandum pentru elaborarea unui "pachet" care să includă toate legile ce vizează domeniul economic și care ar urma să rămână neschimbat pe o perioadă de 5 ani. Pachetul legislativ va fi intitulat Codul Economic al României.
Codul Economic al României. Premierul Viorica Dăncilă a prezentat la începutul ședinței de guvern noul proiect legislativ mamut, exact cu cuvintele din Programul de guvernare, așa-numita "Biblie PSD".
Guvernul speră ca toate formațiunile politice să își asume (sau să fie obligate) să nu mai inițieze propuneri legislative privind modificarea noului Cod Economic al României, pentru cel puțin o perioadă de 5 ani de zile.
În noul Cod Economic vor intra Codul Fiscal, Codul de Procedură Fiscală, Legea Evaziunii Fiscale și toate celelalte legi cu caracter economic.
Alianța de guvernare PSD-ALDE a implementat de la începutul anului așa-numita "revoluție fiscală", care a transferat aproape integral contribuțiile sociale în sarcina angajaților, situație unică în UE. După ce a generat nenumărate nemulțumiri și proteste, Guvernul a fost obligat să repare erorile printr-un șir lung de Ordonanțe de urgență.
Deși schimbă legile fiscale aproape săptămânal, reușind un record negativ de modificări fiscale, Guvernul PSD-ALDE vrea stabilitate utopică pe o perioadă de 5 ani!
"Mediul de afaceri din România are nevoie de o legislație clară, coerentă și predictibilă. Avem astăzi pe agendă memorandum pentru elaborarea Codului Economic al României, un pachet care să includă toate legile ce vizează domeniul economic. Vrem să eliminăm prevederile care se bat cap în cap, precum și prevederile care se suprapun. Codul Economic al României va cuprinde Codul fiscal, Codul de Procedură Fiscală, Legea de înființare a societăților comerciale, Legea evaziunii fiscale și alte legi cu caracter economic. Bineînțeles că înainte de a fi transmis spre dezbatere și adoptare în Parlamentul României, vom avea discuții cu patronatele, cu Asociația Oamenilor de Afaceri, cu ONG-uri, cu sindicatele, cu toți cei interesați de Codul Economic", a declarat Viorica Dăncilă la debutul ședinței de guvern.
Ce scrie în Programul de Guvernare despre noul Cod Economic al României
Simplificare. Includerea tuturor legilor care vizează domeniul economic într-un pachet legislativ unitar ce va fi pus gratuit la dispoziția tuturor agenților economici și persoanelor fizice care desfășoară activități independente. Eliminarea din acest pachet legislativ a tuturor prevederilor contrare (care se bat cap în cap), precum și reducerea numărului de articole și capitole cu peste jumătate din numărul actual sunt condiții obligatorii. Codul legislativ va purta numele "Codul Economic al României" și va cuprinde Codul Fiscal, Codul de Procedură Fiscală, Legea de Înființare a Societăților Comerciale, Legea Evaziunii Fiscale și toate celelalte legi cu caracter economic
Deschidere. Codul Economic al României va fi dezbătut cu patronatele, cu Asociațiile Oamenilor de Afaceri și cu cei care desfășoară activități independente în toate ramurile economiei, cu sindicatele, dar și cu ONG-uri, Autorități Publice Locale, alte autorități publice interesate, asociații ale cetățenilor, firme de consultanță interne și internaționale, toată clasa politică.
Transparență. Codul Economic al României, odată dezbătut și asumat de către toți cei care vor participa la îmbunătățirea lui, prezentați mai sus, va intra în dezbatere parlamentară în 2018.
Stabilitate. Odată aprobat de Parlamentul României, Guvernul va cere un moratoriu celorlalte forțe politice din parlament, prin care nicio formațiune politică să nu mai inițieze propuneri legislative privind modificarea noului Cod Economic al României, pentru cel puțin o perioadă de 5 ani de zile.
Predictibilitate. Predictibilitate Adoptarea Codului Economic al României se va face cu cel puțin 6 luni înainte de a intra în vigoare.
Începând cu 1 ianuarie 2019 numărul taxelor, tarifelor si comisioanelor (cu aplicare generala) în România nu va fi mai mare de 50. Astfel, pentru populație vor exista cel mult 10 taxe, generale, dintre care CASS, CAS, impozitul pe venit, impozitul pe teren, impozitul pe bunuri imobile, impozitul pe mașină, etc. Toate celelalte taxe, tarife si comisioane vor fi eliminate sau comasate. Pentru agentii economici numărul taxelor fiscale și nefiscale (cu aplicare generală), va fi de maxim 40.
