Carmen Dan i-a asigurat pe suporterii dinamovişti că noul stadion al grupării din Şoseaua Ştefan cel Mare va fi construit, chiar dacă nu atât de repede cum îşi doresc ei.
Ministrul Afacerilor Interne a dat asigurări că stadionul Dinamo se va construi în perspectiva lui EURO 2020.
"Ca ministru, şi în special ca prima femeie ministru de Interne, nu aş fi crezut că voi avea ocazia să vorbesc atât de mult despre Dinamo în mandatul meu. Şi spun asta nu pentru că nu ar fi onorant să vorbesc despre Dinamo, ci pentru că eu consider că cele mai credibile voci să vorbească despre Dinamo sunt sportivii care au făcut şi fac performanţă pentru acest club. Dar contextul de anul trecut a făcut ca Dinamo să fie un subiect prioritar al agendei mele, iar asta pentru că mi-am dorit ca acest club să se întoarcă mai mult spre suporterii săi şi să le îndeplinească un vis. Acela de a avea o arenă nouă, modernă, pe măsura aşteptărilor celor care iubesc Dinamo. Tuturor suporterilor dinamovişti le spun că proiectul noului stadion merge mai departe. Poate nu atât de repede cum ne-am dorit noi, dar vă asigur că acest modern stadion va exista", a spus Carmen Dan, preluată de Agerpres, prezentă la gala de la Opera Naţională Bucureşti în cadrul căreia Clubul Sportiv Dinamo a sărbătorit 70 de ani de existenţă.
