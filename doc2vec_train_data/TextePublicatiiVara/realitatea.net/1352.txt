Pollak Bohus, cunoscut sub numele de Ben, fost concurent al emisiunii "Insula Iubirii", difuzată de Antena 1, a fost reţinut de procurorii DIICOT, fiind suspectat că făcea trafic de droguri în Centrul Vechi al Capitalei sau în zona Alba Iulia, potrivit comunicatului oficial al procurorilor.
"La rândul său, inculpatul Cimpoeru Lucian Florin i-a atras în grupare pe inculpaţii Ionescu Constantin Marius, Vasile Giovanni Vicenţio, Mihai Cristian Cosmin şi Pollak Bohus, iar mai apoi, singur, împreună cu/sau prin intermediul inculpaţilor Ionescu Constantin Marius, Vasile Giovanni Vicenţio şi Pollak Bohus a pus în vânzare cocaină, la preţul de 100 euro/gram, în zona Piaţa Alba Iulia şi centrul vechi din municipiul Bucureşti. Sumele de bani obţinute din vânzarea drogurilor de mare risc fiind împărţite între cei patru", se arată în comunicatul DIICOT, potrivit Mediafax.ro.
Procurorii DIICOT au reţinut 33 de persoane după percheziţiile de miercuri ce au vizat clanul Ştoacă din Capitală, suspiciunile fiind de proxenetism şi trafic de droguri.
Printre cei reţinuţi se numără şi Ben, fost concurent al emisiunii "Insula Iubirii". Ben a participat în ultimul sezon al emisiunii, alături de iubita lui de la acea vreme, Diana. Cei doi s-au despărţit la finalul emisiunii.
Un alt fost concurent al emisiunii "Insula Iubirii", Bogdan Ghiceanu, a avut probleme în trecut cu legea, fiind reţinut într-un dosar ce viza săvârşirea de infracţiuni informatice şi spălare de bani.
