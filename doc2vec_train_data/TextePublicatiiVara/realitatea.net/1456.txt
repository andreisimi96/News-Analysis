Donald Trump, preşedintele Statelor Unite, a anunţat vineri că analizează posibilitatea de a graţia aproximativ 3.000 de persoane.
Trump spune că vrea să îl graţieze inclusiv pe campionul la box Muhammad Ali, decedat în anul 2016, liderul de la Casa Albă observând că prerogativa graţierii este "un lucru frumos".
Înainte de a pleca la summitul G7, Donald Trump a evocat posibilitatea graţierii a mii de persoane. "Prerogativa acordării graţierii este un lucru frumos. Analizăm o listă de 3.000 de nume", a declarat Donald Trump, citat de site-urile de ştiri Axios.com şi Politico.com.
"Dacă descoperim pe această listă oameni care au fost trataţi incorect, le vom da drumul afară. Trebuie să îndreptăm lucrurile. Analizez cazul lui Muhammad Ali", a adăugat Donald Trump.
În anul 1967, Muhammad Ali a fost condamnat la pierderea titlului de campion la box şi la cinci ani de închisoare, pentru refuzul de a participa la războiul din Vietnam. Curtea Supremă de Justiţie a anulat condamnarea în 1971. Muhammad Ali a murit în 2016.
Ron Tweel, avocatul familiei lui Muhammad Ali, a declarat: "Apreciem sentimentele preşedintelui Trump, dar graţierea nu este necesară. Curtea Supremă de Justiţie din SUA a anulat condamnarea lui Muhammad Ali printr-o decizie luată în unanimitate în 1971. Nu mai există nicio condamnare pentru care să fie necesară graţierea".
În ultimele zile, Donald Trump a anunţat graţierea regizorului Dinesh D'Souza, a evocat intenţia de a comuta pedeapsa lui Rod Blagojevich, fost guvernator al statului Illinois, şi a vedetei de televiziune Martha Stewart. De asemenea, Donald Trump a dispus comutarea unei pedepse la închisoare pe viaţă a unei femei condamnate pentru trafic de droguri, Alice Marie Johnson, a cărei cauză a fost susţinută de vedeta de televiziune Kim Kardashian West.
În plus, Donald Trump a argumentat că are dreptul de a se autograţia dacă va fi condamnat după investigaţia privind presupusele contacte ale echipei sale electorale cu Rusia.
