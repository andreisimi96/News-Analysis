Șase persoane au fost rănite ușor, joi, într-un accident de circulație care s-a produs pe autostrada A1, sensul de mers Timişoara-Arad, arată primele informaţii.
La fața locului au ajuns mai multe echipaje de salvatori și polițiști. Conform purtătorului de cuvânt al Inspectoratului pentru Situaţii de Urgenţă Arad, căpitan George Pleşca, la fața locului intervine inclusiv elicopterul SMURD.
Conform polițiștilor, accidentul a fost cauzat de un microbuz cu numere de Bulgaria, care nu a respectat distanța de siguranţă față de mașina din fată.
În microbuz se aflau opt persoane, dintre care șase au fost rănite ușor și sunt transportate la Spitalul Clinic Judeţean de Urgenţă Arad pentru investigații medicale. Circulaţia în zonă nu este blocată.
Polițiștii continuă cercetările în acest caz.
