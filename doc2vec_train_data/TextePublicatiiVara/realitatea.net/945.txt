2 ore 8 minute
Klaus Iohannis, despre decizia CCR
Klaus Iohannis, președintele României, a declarat marți la Cotroceni că va respecta Constituția indiferent de situație, dar că așteaptă motivarea CCR legat de revocarea șefei DNA pentru a lua o decizie în acest sens.
Klaus Iohannis a spus că decizia CCR se referă nu atât la revocarea șefei DNA, ci la subordonarea politică a procurorilor.
Nimeni nu-i poate plasa pe procurori în subordinea unui politician, procurorii trebuie să rămână independenți, a subliniat Klaus Iohannis.
"N-o să comentez, așa cum am spus aștept motivarea CCR o vom citi până o vom înțelege, apoi voi comunica ce trebuie făcut sau ce voi face eu. La momentul acesta pot să vă spun totuși 2-3 lucruri. Anunțul CCR vorbește aparent doar despre o chestiune concretă legat de revocare sau nerevocare. În realitate sunt mult mai multe teme care apar. Bunăoară: statutul procurorilor. Sunt convins că procurorii trebuie să fie independenți, în niciun caz nu trebuie controlați politic. Procurorii nu pot fi în subordinea unui actor politic, fie el chiar și ministru", le-a spus Klaus Iohannis, marți, jurnaliștilor prezenți la Cotroceni.
Klaus Iohannis a precizat că rolul statului este de a întări independența procurorilor, nu de a reveni la subordonarea politică a acestora:
"Este adevărat că în Constituție procurorii activează sub autoritatea ministrului Justiției. Eu înțeleg prin asta că ministrul trebuie să aibă o autoritate în domeniu și să o folosească pentru a apăra în dezbaterea publică independența procurorilor, autoritatea ministrului trebuie orientată spre înlesnirea muncii procurorilor, în niciun caz nu înseamnă că procurorii sunt în subordinea ministrului", a explicat Klaus Iohannis.
Eu voi respecta Constituția "indiferent de ce se întâmplă", a precizat șeful statului care a spus că va face totul pentru întărirea statului de drept și pentru apărarea independenței procurorilor.
Întrebat dacă este o problemă faptul că un judecător CCR și-a depășit mandatul de 9 ani prevăzut în Constituție, Klaus Iohannis a spus că "da" și că primul actor care trebuie să respecte Constituția trebuie să fie chiar Curtea.
"Da, consider că este o problemă. Nu este o problemă simplă. Primul actor care trebuie să respecte Const este chiar CCR. Aflăm acum că apar îndoieli, semne de întrebare, cu privire la faptul că un judec este deja de 10 ani acolo. Există chiar o decizie a Curții în acest sens. Este foarte regretabil că avem această situație. Prin tolerarea acestor mandate mai lungi, CCR lasă să-i fie chestionată respectarea supremației Constituției. În cazul în care mandatul unui judecător se termină, acest fapt se constată de președintele CCR, nu de președintele României", spune Iohannis.
CCR trebuie să analizeze cu maximă răspundere această chestiune, arată Iohannis, pentru a nu lăsa nicio o umbră de îndoială asupra respectării legii fundamentale a statului.
Klaus Iohannis, declaraţie de ultimă oră despre suspendare
Declarația de presă INTEGRALĂ a președintelui Klaus Iohannis:
Președintele României, domnul Klaus Iohannis: Bună ziua! Tocmai am încheiat o acțiune foarte frumoasă cu copiii, cu ocazia Zilei internaționale a Mediului. Au vizionat o parte dintr-un film extraordinar de frumos, «România Neîmblânzită», și am discutat despre natură, despre nevoia de protecție a mediului, despre pădurile care merită protejate și iubite, o acțiune foarte frumoasă.
Jurnalist: V-am auzit făcând o comparație a scenei politice cu animalele din documentar. Dumneavoastră cu care dintre animale vă identificați sau ați vrea să fiți?
Președintele României, domnul Klaus Iohannis: Asta, sincer, vă las pe dumneavoastră să judecați sau să vă gândiți, sau cum doriți.
Jurnalist: Cea mai des pusă întrebare a acestor zile este ce faceți în cazul deciziei Curții Constituționale. Deocamdată avem un comunicat, ne-ați spus că vă exprimați după motivare, dar acolo scrie clar că trebuie semnat decretul de revocare.
Președintele României, domnul Klaus Iohannis: Da, nu o să comentez această parte fiindcă așa cum ați spus, aștept motivarea Curții, pe care o vom citi până o înțelegem sau până înțelegem ceva din ea, după care voi comunica ce trebuie făcut sau ce voi face eu mai exact. Însă, la momentul acesta, pot să vă spun două-trei lucruri care țin, evident, de această temă. Această decizie a Curții aparent vorbește doar despre o chestiune foarte concretă de revocare sau nerevocare a procurorului șef DNA. În realitate, însă, sunt mult mai multe teme care apar, care sunt readuse în discuție și care merită discutate. Bunăoară, statutul procurorilor. Eu, personal, sunt convins și voi acționa în consecință. Evident că procurorii trebuie să fie independenți, procurorii în niciun caz nu trebuie să fie controlați politic, procurorii nu pot fi în subordinea unui politician, fie el și ministru. În consecință, ori ce am face noi, în România, ca stat, trebuie să asigure independența procurilor, pentru a garanta, în definitiv, o justiție independentă. Este foarte adevărat, în Constituție avem un articol care spune că procurorii funcționează sub autoritatea ministrului. E, eu înțeleg acest lucru în felul următor: ministrul are sau cel puțin ar trebui să aibă o autoritate în domeniu și să folosească această autoritate, ministrul Justiției, pentru a apăra independența procurorilor, pentru a-i apăra chiar pe procurori, în dezbaterea publică, fiindcă munca procurorilor este extrem de dificilă. Deci autoritatea ministrului ar trebui să fie orientată spre înlesnirea muncii procurorilor, în niciun caz, repet, în absolut niciun caz, autoritatea ministrului din articolul din Constituție nu înseamnă și nu poate să însemne că procurorii sunt în subordinea ministrului. Deci oricine și orice ar spune, nu îi poate plasa pe procurori în subordinea unui politician.
Jurnalist: Dar această decizie a Curții Constituționale definește exact această sintagmă, sub autoritatea ministrului Justiției, și spune Curtea Constituțională că ministrul poate decide când procurorul șef și-a încălcat atribuțiile și trebuie revocat. Dumneavoastră luați în calcul să nu dați curs unei decizii a Curții Constituționale?
Președintele României, domnul Klaus Iohannis: Eu iau în calcul să respect statul de drept din România, să îl întăresc, să am grijă atâta cât pot să rămână procurorii independenți. Cu respectarea, evident, a Constituției.
Jurnalist: Luați în calcul organizarea unui referendum să consultați românii pe această temă?
Președintele României, domnul Klaus Iohannis: Este, sigur, o discuție care se poate purta dacă se impune sau nu un referendum, însă aici apar anumite riscuri. O decizie a Curții Constituționale nu poate fi discutată prin referendum. Prin referendum pot fi discutate problemele din punct de vedere al construcției statului, dar în domeniu, cum tocmai am spus, statul are o abordare foarte clară de mai bine de zece ani încoace și anume independența procurorilor și nesubordonarea politicului. Acest lucru este foarte bine ancorat în justiția românească și nu cred că trebuie supusă acum această chestiune unei consultări populare. Dar, sigur, vedem, din păcate, că sunt tot mai mulți politicieni care pun oarecum sub semnul întrebării anumite aspecte ale independenței justiției și, dacă va fi nevoie, putem să convocăm un referendum pe temă.
Jurnalist: Luați în calcul să semnați această revocare cu termen? Anul viitor de exemplu, atunci când expira mandatul șefei DNA?
Președintele României, domnul Klaus Iohannis: Aceste chestiuni le voi detalia după ce vom avea motivarea Curții și după ce voi studia cu foarte, foarte mare atenție ce scrie acolo și, cum am spus, după ce avem motivarea, o citim până o înțelegem după care spunem exact care este soluția.
Jurnalist: Luați în calcul consultări cu ONG-urile, cu partidele politice, așa cum v-au solicitat într-o scrisoare deschisă cei de la Rezist și, dacă da, când veți face acest lucru?
Președintele României, domnul Klaus Iohannis: În măsura în care se impun consultări pentru a găsi o abordare bună, sigur, se pot face și consultări.
Jurnalist: (...) mandatul unuia dintre judecătorii Curții Constituționale, este o decizie a Curții Constituționale care spune ca un judecător nu poate depăși acel termen de nouă ani, iar unul din membrii CCR de acum a depășit acest interval de timp. Considerați ca este o problemă din acest punct de vedere?
Președintele României, domnul Klaus Iohannis: Da. Consider că este o problemă, și nu este deloc o problemă simplă. Într-adevăr, toată lumea se așteaptă ca primul actor care respectă cu sfințenie Constituția să fie chiar Curtea Constituțională și aflăm în ultima vreme că au apărut îndoieli, au apărut semne de întrebare printr-o decizie a Curții care chiar ea declară că un mandat nu poate sub nicio formă depăși nouă ani, dar, în fapt, este un judecător care se află deja de zece ani acolo. Nu e simplu să tranșăm această chestiune, dar e foarte regretabil că avem această situație fiindcă prin tolerarea acestor mandate mai lungi, ca să nu mă exprim altfel, chiar Curtea Constituțională s-a pus singură în situația să-i fie chestionată respectarea supremației Constituției, așa cum scrie în Constituție. În această chestiune, dați-mi voie să fac o precizare fiindcă au apărut aceste chestiuni în spațiul public și este bine ca lumea să știe. În cazul în care mandatul unui judecător constituțional se termină, acest lucru se constată de Președintele Curții, nu de Președintele României. Iar dacă sunt alte cauze pentru care trebuie să se termine mandatul unui judecător Constituțional, această decizie se ia în plenul Curții. Deci Președintele României nu are nicio atribuție practică în a constata vacanța unui mandat, dar cred că de această dată Curtea Constituțională trebuie să analizeze cu maximă răspundere această chestiune pentru a nu rămâne o umbră, pentru a nu rămâne o îndoială care planează asupra felului în care acționează Curtea Constituțională.
Jurnalist: O discuție cu șefa DNA ați avut sau urmează să aveți această discuție?
Președintele României, domnul Klaus Iohannis: Nu am avut o discuție fiindcă nu este cazul. Această discuție se poartă în termeni constituționali, și nu personali.
Jurnalist: Care ar fi consecințele acestei stări de fapt de la Curtea Constituțională? Ar fi nule deciziile de până acum?
Președintele României, domnul Klaus Iohannis: Este o întrebare care cu certitudine și-o pun mulți - dacă Curtea Constituțională acționează în atare împrejurări - ce se întâmplă cu deciziile care au fost luate? Aici trebuie să consultăm specialiștii și, paradoxal, în final tot Curtea Constituțională trebuie să hotărască asupra propriului comportament constituțional.
Jurnalist: Dar e un argument suficient de puternic ca, de exemplu, să nu respectați deciziile Curții, așa cum vă obligă Constituția? Tocmai faptul că sunt puse sub semnul întrebării?
Președintele României, domnul Klaus Iohannis: Eu voi respecta Constituția indiferent de ce se întâmplă. Și, în consecință, este evident că cei care trebuie să urmărească aceste probleme, de data aceasta sunt chiar cei care le-au creat.
Jurnalist: Care este opinia dumneavoastră față de protocoalele secrete dintre Înalta Curte, parchetul General și SRI?
Președintele României, domnul Klaus Iohannis: În această chestiune m-am exprimat în repetate rânduri și nu mi-am schimbat opinia.
Jurnalist: Cum vedeți mitingul celor de la PSD, organizat sâmbătă, spun ei, împotriva abuzurilor din Justiție? Este oportun un astfel de miting?
Președintele României, domnul Klaus Iohannis: Aici m-am mai exprimat, mitingurile sunt o formă de protest și protestul se asociază în mod normal într-o democrație cu opoziția sau cu societatea civilă nemulțumită de guvernare. În nicio societate normală, miting de protest nu se asociază cu cei de la putere. Cei de la putere au Guvernul, au Parlamentul, au toate instrumentele pentru a rezolva problemele țării. Ultima metodă este cea a protestului. Mi se pare o abordare caraghioasă și pur populistă.
Jurnalist: Unul dintre liderii PSD care va duce oamenii în stradă a spus că va strânge semnături sau este dispus să strângă semnături pentru suspendarea dumneavoastră. Cum vedeți declarațiile acestea? Sunt o formă de presiune?
Președintele României, domnul Klaus Iohannis: Acum, apropo de suspendare, am observat și, sigur, văd ce se întâmplă în media, am observat că foarte mulți sunt preocupați de suspendare. Pot să vă spun că eu nu. Nu există niciun motiv de suspendare și nu mi-e teamă de niciun fel de încercare de suspendare.
