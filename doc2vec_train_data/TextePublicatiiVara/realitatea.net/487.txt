Comisia Iordache continuă joi dezbaterea pe Codul de Procedură Penală, fără să voteze amendamente. Comisia va parcurge textul, în continuare, după ce miercuri au ajuns abia la jumătate. 
Şedinţa comisiei Iordache începe la ora 10.00. Miercuri, Florin Iordache a anunțat că PSD își propune ca până săptămâna viitoare să adopte codul de procedură penală, pentru a-l trimite apoi Senatului:
”Incercam ca codul de procedura penala sa il adoptam săptămâna viitoare, într-o formă pe care să o trimitem Senatului”. 
În a doua parte, Florin Iordache a avut un moment în care a ridicat tonul, spunând: "Directiva trebuie să o implementam. Chiar dacă deranjăm anumite structuri, o implementam. Ne place sau nu ne place, datorită abuzurilor care au existat…Trebuie să arătăm că au existat abuzuri, oameni nevinovați s-au dus la pușcarie. Noi trebuie să tăiem răul de la rădăcină și ne-am propus ca pănă plecăm în vacanță să scoatem aceste legi."
Care sunt modificările Codului Penal
Modificările Codului de procedură penală vizează, ca pretext pentru "mutilare", transpunerea Directivei europene 343/2016 privind consolidarea anumitor aspecte ale prezumţiei de nevinovăţie şi a dreptului de a fi prezent la proces în cadrul procedurilor penale.
Săptămâna trecută, preşedintele comisiei, Florin Iordache, a precizat că Directiva europeană 343/2016 va fi transpusă până la încheierea lucrărilor Comisiei parlamentare speciale pentru legile Justiţiei şi ar fi fost deja implementată, dacă nu ar fi fost contestată de opoziţie.
"Am fost contestaţi permanent că nu trebuie implementată directiva. (...) Noi am elaborat un proiect de lege care s-a aflat la dispoziţia celor interesaţi. Săptămâna viitoare, împreună cu toţi cei care sunt interesaţi de această transpunere vom discuta în cadrul comisiei noastre, astfel încât, până la începutul vacanţei parlamentare, să finalizăm", spunea Iordache.
Comisia Europeană a declanşat o procedură de infringement împotriva României pentru nerespectarea Directivei europene 343/2016 privind consolidarea anumitor aspecte ale prezumţiei de nevinovăţie şi a dreptului de a fi prezent la proces în cadrul procedurilor penale.
Prezumţia de nevinovăţie şi dreptul la un proces echitabil sunt consacrate în articolele 47 şi 48 din Carta drepturilor fundamentale a Uniunii Europene, articolul 6 din Convenţia europeană pentru apărarea drepturilor omului şi a libertăţilor fundamentale (CEDO), articolul 14 din Pactul internaţional cu privire la drepturile civile şi politice (PIDCP) şi articolul 11 din Declaraţia Universală a Drepturilor Omului. Directiva ar trebui să se aplice persoanelor fizice care sunt suspectate sau acuzate în cadrul procedurilor penale.
Aceasta ar trebui să se aplice din momentul în care o persoană este suspectată sau acuzată de comiterea unei infracţiuni sau a unei presupuse infracţiuni şi, prin urmare, chiar înainte ca persoana respectivă să fie informată de către autorităţile competente ale unui stat membru, prin notificare oficială sau în alt mod, cu privire la faptul că este suspectată sau acuzată.
