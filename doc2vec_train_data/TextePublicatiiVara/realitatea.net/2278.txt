Liviu Dragnea îi îndeamnă pe tinerii din partid să nu stea cu mâinile în sân când văd cum împotriva PSD se lansează atâtea minciuni. Mesajul, lansat la şcoala de vară a TSD, vine la finalul unei săptămâni în care PSD a fost implicat într-un uriaş scandal privind difuzarea de informaţii false online.
"Nu puteţi sta neimplicaţi când vedeţi toată această canonadă, aceste minciun spuse şi în public şi în online la adresa noastră," le-a transmis Liviu Dragnea tinerilor social-democraţi veniţi în weekend la Neptun, la şcoala de vară a TSD.
""Noi nu trebuie să minţím, să manipulăm, vă cer să spunem cu putere şi curaj adevărul, să transmitem informaţia la oameni. Sigur că atunci când e furtună e mai uşor să te ascunzi, dar bărbaţii adevăraţi o înfruntă," i-a îndemnat Liviu Dragnea pe tineri.
Liderul PSD a lansat o tiradă şi contra celor pe care i-a numit adepţii austerităţii la nivel european.
"A venit vremea să iasă în faţă avocaţii creşterii, ai veniturilor mai mari, ai prosperităţii, românii vor să muncească, dar să aibă şi salarii mai mari, si ei vor o şcoală bună pentru copii, să aibă posibilitatea să plece în concediu, să simtă şi să guste viaţa pe care o trăiesc," a afirmat Dragnea. 
