Foto: Cristian Otopeanu
Simona Halep a revenit ieri în România după triumful de la Roland Garros. Realitatea.net a fost atât la Aeroportul Henri Coandă, cât şi pe Arena Naţională, acolo unde 20.000 de oameni au huiduit-o pe Gabriela Firea, şi vă oferă în galeria foto imagini unice.
Realitatea.net vă oferă filmul zilei, în imagini.
Totul a început la ora 16:40, atunci când avionul companiei TAROM, care o aducea pe Simona Halep în România, a aterizat pe Aeroportul Henri Coandă.
La ora 17:09, după ce s-a fotografiat cu echipajul de zbor şi cu ceilalţi pasageri şi după ce a dat şi autografe, Halep a coborât printre ultimele persoane din avion. Sportiva a fost întâmpinată de ministrul Tineretului şi Sportului, Ioana Bran, de preşedintele FRT, George Cosac, şi de preşedintele COSR, Mihai Covaliu.
Ţinând în braţe o replică miniaturală a trofeului cucerit la Roland Garros, Simona Halep s-a îndreptat apoi spre Salonul Oficial de la Aeroportul Henri Coandă, însoţită de oficialităţile sus menţionate, dar şi de tatăl ei, care o aştepta în faţa avionului.
La ora 17:35, după ce a ţinut o conferinţă de presă în Salonul Oficial care a durat 20 de minute, liderul WTA a pozat cu miniatura Cupei Suzanne Lenglen, după care s-a urcat în maşină şi a plecat.
Seara, la ora 20:29, Simona Halep a păşit pe gazonul Arenei Naţionale, în ovaţiile a aproximativ 20.000 de spectatori. Sportiva a fost însoţită de primarul Gabriela Firea, care a fost huiduită copios. Pentru început, s-a cântat Imnul Naţional al României, interpretat LIVE de Monica Anghel şi de Marcel Pavel.
Apoi, pe scena amplasată pe gazon, Firea i-a înmânat Simonei Halep Cheia oraşului Bucureşti şi a încercat să spună câteva cuvinte, dar huiduielile spectatorilor au făcut-o să scurteze momentul. Din cauza fluierăturilor, discursul Gabrielei Firea nu s-a auzit în stadion. Imediat după acest moment, primarul Capitalei a părăsit Arena Naţională, fluierată la scenă deschisă. Rămasă singură pe scenă, Simona Halep a fost ovaţionată îndelung de către cei prezenţi.
Halep a rostit un discurs de mulţumire, apoi au fost invitaţi pe scenă Ilie Năstase şi George Cosac. La final, Monica Anghel şi Marcel Pavel i-au cântat Simonei Halep, una dintre melodii fiind "Simply The Best", interpretată de Monica Anghel.
La ora 20:55, Simona Halep a părăsit Arena Naţională.
