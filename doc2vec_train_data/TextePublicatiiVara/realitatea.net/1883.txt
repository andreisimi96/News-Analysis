Ratonul s-a cățărat pe un zgârie nori din Minnesota
Un raton care a urcat pe o clădire din Minnesota, SUA, a captivat interesul oamenilor din întreaga lume, care speră acum că animalul va supraviețui.
Ratonul a fost văzut inițial ascuns într-o nișă a unei clădiri din St. Paul Minnesota, iar niște muncitori au încercat să îl ajute să coboare, pentru a evita un accident. Animalul s-a speriat însă și a decis să urce pe o clădite apropiată.
În următoarele ore, ratonul s-a cățărat pe peretele exterior al Turnului UBS până la etajul 20, urmărit de localnici, de televiziuni și posturi de radio sau site-uri locale, apoi chiar de către pompierii care au tot încercat, fără succes, să îl prindă.
Fotografiile l-au surprins urcând tacticos pe clădire sau odihnindu-se pe un pervaz, la etajele superioare ale blocului.
Un live stream pus la dispoziție de o televiziune i-a ținut la curent pe oamenii interesați cu aventurile animalului.
Pompierii așteptau animalul pe acoperișul clădirii, cu mâncare și capcane, dar acesta a decis să se oprească.
Ultimele informații spuneau că, după căderea nopții, ratonul erou a coborât până la etajul 14.
