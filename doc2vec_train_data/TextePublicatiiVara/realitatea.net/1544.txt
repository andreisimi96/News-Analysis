9 Iunie 2018
Protest REZIST. Comunitatea Corupţia Ucide şi REZIST organizează duminică, începând cu ora 18:00, în Piaţa Victoriei, un protest, ca răspuns la mitingul PSD de sâmbătă seara. 
Protest REZIST. "Țara arde! Lumină pentru Democrație", acesta este sloganul protestului REZIST de duminică seara.
"În aceste zile, când mitingul cămășilor albe a acaparat întreaga atenție a opiniei publice, PSD s-a pus pe grozăvii care ar putea lăsa urme adânci și pe termen lung. Pentru a îngenunchea statul român și a-i da lovitura finală, PSD-ALDE a atacat din toate direcțiile:
1. Mediu: Blocarea procedurii de includere a Roșiei Montane în patrimoniul UNESCO
2. Social: Intenția de naționalizare a pilonului II de pensii
3. Economic: Adoptarea legii de înființarea Fondului suveran, o pușculiță gigant aflată la cheremul PSD
4. Justiție: Curtea Constituțională a ajuns să încalce ea însăși Constituția
Nu mai este vorba doar despre justiție, OUG-uri, legi. Nu mai este vorba nici despre Laura Codruța Kovesi. Dacă miza justiției pare să se fi erodat, haideți să ne gândim și la alte pericole, care vor exploda mai devreme sau mai târziu: sistemul de pensii va fi sufocat, fondul suveran va fi administrat în mod discreționar, noi vom respira cianuri.
Haideți să spunem Stop!", se arată pe pagina de Facebook a comunităţii Corupţia Ucide.
