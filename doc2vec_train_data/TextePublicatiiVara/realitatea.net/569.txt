Dinamo Bucureşti a cucerit al treilea său titlu consecutiv de campioană naţională la handbal masculin, joi seara, după ce a învins-o pe marea rivală CSA Steaua Bucureşti, cu scorul de 22-19 (10-13), chiar pe terenul acesteia, Sala Concordia din Chiajna, în al treilea meci al finalei Ligii Naţionale
Dinamo se impusese la Chiajna şi în prima partidă a finalei, cu 27-25, dar Steaua şi-a luat revanşa în Şoseaua Ştefan cel Mare, cu 26-27. Finala s-a jucat după sistemul cel mai bun din trei partide.
Dinamo şi-a trecut în palmares al 15-lea titlu de campioană: 1959, 1960, 1961, 1962, 1964, 1965, 1966, 1978, 1986, 1995, 1997, 2005, 2016, 2017, 2018.
Medaliile de bronz au fost adjudecate de AHC Potaissa Turda, care a dispus de CSM Bucureşti, pe teren propriu, cu scorul de 21-20. Câştigătoarea Cupei Challenge s-a impus în prima partidă, de la Turda, cu 26-24, iar vicecampioana din sezonul trecut a învins cu 36-30 în meciul al doilea.
