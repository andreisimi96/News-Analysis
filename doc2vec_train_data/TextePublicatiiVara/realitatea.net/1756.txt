Întâlniri cruciale ale delegaţiei Comisiei de la Veneţia în România. Într-un context tumultuos pentru justitiţia de la noi din ţară, oficialii europenii discută astăzi cu şefa DNA, Laura Codruţa Kovesi, şi cu preşedintele Klaus Iohannis.
Preşedintele Klaus Iohannis se întâlneşte marţi, la Palatul Cotroceni, cu delegaţia Comisiei de la Veneţia.
Potrivit agendei şefului statului, întâlnirea va avea loc la ora 12,00.
Tot marţi, delegaţia Comisiei de la Veneţia urmează să se întâlnească, de la ora 15,00, cu membrii Comisiei speciale privind legile Justiţiei, după cum a anunţat preşedintele forului, Florin Iordache.
Delegaţia Comisiei de la Veneţia efectuează, luni şi marţi, o vizită în România pentru a avea un schimb de opinii cu Ministerul Justiţiei, Înalta Curte de Casaţie şi Justiţie, Curtea Constituţională, Biroul procurorului general, Direcţia Naţională Anticorupţie, Consiliul Superior al Magistraturii, cu reprezentanţi ai Parlamentului, cu asociaţii ale judecătorilor şi procurorilor, cu organizaţii ale societăţii civile cu privire la cele trei proiecte de modificare a legii referitoare la organizarea judiciară, a legii privind Consiliul Superior al Magistraturii şi a legii privind statutul judecătorilor şi procurorilor.
