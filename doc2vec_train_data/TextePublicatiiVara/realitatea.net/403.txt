Morgan Freeman, acuzat de hărţuire sexuală
Morgan Freeman a intrat în război cu cel mai influent post TV din America, CNN. Celebrul actor a cerut postului de televiziune să retragă ştirea despre o serie de acuzaţii de hărţuire sexuală la adresa sa. CNN l-a refuzat însă pe starul de la Hollywood. 
Avocatul lui Morgan Freeman i-a transmis directorului general al CNN o scrisoare publică în care a cerut retragerea știrii de săptămâna trecută, cea care face referire la acuzaţiile de hărţuire sexuală. "Am prezentat conducerii CNN dovezi obiective, inclusiv înregistrări video şi dezminţiri oficiale ale presupuselor ‘victime’ ce atestă faptul că presupusele incidente care au dat naştere acelui articol nu s-au produs niciodată", a scris avocatul. El a avertizat că ar putea da în judecată televiziunea.
Scandalul a pornit de la relatările mai multor femei legate de replicile nepotrivite ale marelui actor. O jurnalistă, Tyra Martin, referindu-se la o întâlnire cu celebrul actor, a povestit. "M-am ridicat, după un interviu, şi eram îmbrăcată în rochie. Ştiţi cum este, când te ridici, îţi tragi rochia în jos. Iar el (Morgan Freeman - n.r.) a făcut o remarcă de genul "Nu, nu o trage în jos". Iar eu am fost cam... Dar nu m-am simţit niciodată jenată sau în pericol." a afirmat femeia. 
CNN nu numai că n-a retras relatările despre episodul care l-a avut drept protagonist pe Morgan Freeman, ci chiar a catalogat semnalele date de acesta, prin avocaţi, ca fiind o tentativă de intimidare la adresa jurnaliştilor.
Autoarea materialului a declarat că, într-o conferinţă de presă, Feeman ar fi sugerat că ar fi vrut să fie de faţă când a rămas însărcinată. 
Printre altele, articolul citează, sub protecţia anonimatului, o asistentă de producţie, care a povestit că, în vara anului 2015, când a lucrat cu Morgan Freeman, acesta  a atins-o fără permisiunea ei, a încercat să îi ridice fusta şi i-ar fi pus întrebări nepotrivite. 
După publicarea articolului CNN, compania Visa a suspendat campania de marketing cu celebrul actor, iar sindicatul actorilor americani a anunţat că va lua în calcul posibilitatea de a-i retrage lui Morgan Freeman premiul pentru întreaga carieră. 
