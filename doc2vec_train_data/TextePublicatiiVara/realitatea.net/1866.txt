Preşedintele Klaus Iohannis împlineşte, astăzi, 59 de ani. Klaus Iohannis s-a născut pe 13 iunie 1959, la Sibiu, oraş al cărui primar a fost din 2000 şi până în 2014, când a fost ales preşedinte al României.
Ce va face preşedintele de ziua lui? Klaus Iohannis va participa astăzi, la Biblioteca Centrală Universitară "Carol I", la  evenimentul de lansare World Development Report: "Learning to Realize Education’s Promise" şi îl va primi la Cotroceni pe ministrul Afacerilor Externe din Finlanda.
"M-am născut pe 13 iunie 1959, la Sibiu, într-o familie modestă de saşi transilvăneni. Deși părinții mei au emigrat în anii '90 în Germania, eu am ales să rămân în Sibiu. Am urmat cursurile Facultății de Fizică din cadrul Universității "Babeș Bolyai" din Cluj Napoca și, începând cu anul 1983, mi-am îndeplinit visul de a mă afla de cealaltă parte a catedrei la liceul în care am studiat. Am predat la mai multe şcoli şi licee din Sibiu, inclusiv la Colegiul Național “Samuel von Brukenthal”, după care, până în anul 2000, am activat ca inspector general în același domeniu educațional care mi-a adus cele mai mari satisfacții.
Începând cu anul 1990, am devenit membru al Forumului Democrat German din România. M-am aflat la președinția Forumului timp de 12 ani, începând din 2002, iar în anul 2000, am avut onoarea de a fi desemnat drept candidat din partea FDGR la alegerile pentru Primăria Sibiului. Deși niciun sondaj nu indica asta, în luna iunie a aceluiași an, am fost ales primar al Sibiului și am continuat să reprezint prima opțiune a sibienilor la toate alegerile ce au urmat. Astăzi, sunt Președinte al României, în urma alegerilor prezidențiale din noiembrie 2014.
În mandatul meu, Sibiul a primit titlul "Capitală Europeană a Culturii", în anul 2007 - alături de Luxemburg - și a găzduit numeroși oficiali externi – șefi de stat, înalți demnitari, ambasadori. Sibiul este, pentru mine, un univers la scară mică, este oglinda a ceea ce îmi doresc eu pentru România. Este un oraș curat, prosper și atractiv, este exemplul viu și dovada clară că se poate.
Pe 20 februarie 2013, am semnat adeziunea la Partidul Național Liberal. O zi mai târziu, colegii mei de partid au votat în unanimitate o derogare de vechime care mi-a permis să candidez la o funcție în conducerea partidului. La congresul extraordinar din luna februarie a anului trecut, am fost ales prim-vicepreședinte al PNL. Un an și patru luni mai târziu, am primit 95% din voturile delegaților la Congres din toată țara pentru funcția de președinte al Partidului Național Liberal.
Astăzi, în calitate de președinte ales al românilor, port o imensă onoare. Port, de asemenea, o uriașă responsabilitate - aceea de a aduce România pe drumul drept, de a o transforma într-un stat de drept autentic, prosper și demn. Îmi doresc ca fiecare român să se simtă în țara lui ca acasă, o casă pe care o iubești și de care ești mândru", se prezintă Klaus Iohannis, pe Facebook.
