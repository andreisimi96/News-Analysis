Azi se deschide în București prima parcare... ilegală! Are peste 700 de locuri și a fost construită de Primăria Sectorului 4. Tribunalul București a suspendat, însă, hotărârile Consiliului Local privind aprobarea indicatorilor tehnico-economici pentru realizarea parcării. Primăria de sector susține, însă, că a avut toate avizele ncesare.
Sectorul 4 se laudă cu cea mai mare zonă de staționare din Capitală.
Parcarea din Parcul Tineretului va avea 755 de locuri. La fiecare patru locuri, este câte un arbore plantat. Va fi o parcare cu plată în care s-au investit, de la bugetul local, peste 14 milioane de lei.
Tribunalul Bucureşti a suspendat, însă, două hotărâri ale Consiliul Local Sector 4 prin care s-au aprobat indicatorii tehnico-economici pentru realizarea zonei de staționare. În replică, administrația locală susține că proiectul e avizat de Inspectoratul de Stat în Construcţii, Garda de Mediu şi Ministerul Dezvoltării.
”Primăria Sectorului 4 are autorizație de construire valabilă. Hotărârile, care nu sunt definitive, sunt hotărâri de suspendare, vizează componente ale autorizației de construire, care a fost emisă anterior, din acest motiv, până la comunicarea acestor hotărâri, lucrările de construire au fost posibile neîncălcând prevederile legale”, spune primarul Daniel Băluţă.
Administrația mai susține că au fost plantați 450 de tei, adică mai mulți decât erau acolo înainte.
"Aici nu a fost niciodată spațiu verde, acest parcaj a avut ca funcțiune anterioară aceea de poligon auto. Am făcut cu Universitatea Hidrotehnică un studiu de impact care a demonstrat că poluarea în acest loc scade”, a mai spus Băluţă.
Accesul în parcare va fi gratuit în primele luni. Municipalitate nu a precizat câte luni. Însă plănuiește ca apoi să introducă o taxă de 50 de bani pe oră.
