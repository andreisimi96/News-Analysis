Călin Popescu Tăriceanu, șeful Senatului, interpretează în cheie proprie ultima decizie a Comisiei Europene privind "prezumția de nevinovăție".
Declanşarea de către Comisia Europeană a procedurii de infringement împotriva României pentru nerespectarea prezumţiei de nevinovăţie în dosarele penale este, potrivit lui Tăriceanu, "un semnal major dat pentru a stopa abuzurile şi încălcarea drepturilor şi libertăţilor cetăţenilor".
Liderul ALDE spune că în România s-a creat un adevărat sistem asemănător cu modelul Securităţii din anii '50, cu arestări abuzive și cu nerespectarea prezumției de nevinovăție.
''S-a creat un adevărat sistem asemănător cu modelul securităţii din anii '50. Arestări abuzive, plimbarea oamenilor încătuşaţi prin faţa camerelor de luat vederi, 'scăparea' către 'UM'' din presa de informaţii din dosare. Prezumţia de nevinovăţie a fost încălcată flagrant, totul pentru a convinge opinia publică să închidă ochii la abuzurile comise, într-o logică bolnavă conform căreia 'câteva abuzuri' sunt acceptabile, pentru ca cei acuzaţi de procurori sunt oricum vinovaţi'', a scris Tăriceanu, luni, pe pagina sa de Facebook.
Călin Popescu Tăriceanu vrea înființarea unei noi comisii parlamentare care să ancheteze abuzurile din justiție:
"O Comisie pentru Adevăr și Reconciliere – așa cum a existat și în alte țări unde abuzurile au devenit, la un moment dat, un mod curent de operare – este o soluție pentru a afla adevărul și a începe procesul de repunere a justiției în cadrul democratic firesc. Tocmai pentru că vrem să punem capăt „statului drepți" și spectacolului cătușelor, cred cu tărie că activitatea acestei comisii trebuie să pornească de la un principiu fundamental: toți oamenii din justiție și servicii care ies public și oferă informații despre abuzurile generate de protocoale nu vor avea de suferit", spune liderul ALDE.
"Legile justiției sunt un pas important care sper să fie finalizat cât mai rapid", ne lămurește șeful Senatului. Schimbarea oamenilor de la vârf care au orchestrat aceste abuzuri și care și-au asumat un rol direct în punerea lor în practică este, de asemenea, imperios necesară, potrivit lui Călin popescu Tăriceanu.
Tariceanu reia atacul la adresa șefei DNA, spunând că a urmărit "cu dezamăgire discursul doamnei Kovesi la ONU și cred că orice ieșire publică a domniei sale de acum încolo face mult rău României".
"Nu este permis ca un procuror șef al DNA, care a semnat și pus în aplicare un protocol secret, ilegal și antidemocratic, care a încălcat în repetate rânduri Constituția, care a refuzat orice control democratic și care, în mod evident, poartă o mare parte din responsabilitate pentru decizia CE să fie protejat în continuare și menținut cu orice preț în funcție", a mai scris șeful Senatului.
