Tenismanul spaniol Rafael Nadal, recent câştigător la Roland Garros, a declarat forfait pentru turneul de la Queen's, informează presa internaţională.
Este al treilea an consecutiv în care Nadal nu va disputa acest turneu londonez, ce serveşte în mod tradiţional drept pregătire pe iarbă pentru Wimbledon. Numărul 1 mondial a explicat că trebuie să-şi asculte corpul după un sezon pe zgură deosebit de încărcat.
"Queen's este un turneu extraordinar. Am câştigat aici în 2008 şi voiam să revin, dar sezonul pe zgură a fost lung. După ce m-am consultat cu medicii mei, am decis să-mi ascult corpul", a comentat Nadal, preluat de Agerpres.
Învingător duminică pentru a 11-a oară la Roland Garros, spaniolul a mai câştigat în acest sezon turneele pe zgură de la Barcelona, Roma şi Monte Carlo.
Nadal nu a spus nimic despre Wimbledon, care începe pe 2 iulie.
Cum nu a jucat anul trecut la Queen's, Nadal nu are de apărat niciun punct aici şi va rămâne lider mondial dacă Roger Federer nu va atinge finala turneului de la Stuttgart.
