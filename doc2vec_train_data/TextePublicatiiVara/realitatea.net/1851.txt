3 ore 18 minute
Kovesi, la același eveniment cu Iohannis
Președintele Klaus Iohannis participă marți seara, împreună cu Laura Codruța Kovesi, pe care CCR îl obligă să o revoce de la șefia DNA, la o recepție oferită de Ambasada Marii Britanii la București cu ocazia zilei de naștere a Reginei Elisabeta.
Șefa DNA, Laura Codruța Kovesi, participă, marți, la sediul Ambasadei Marii Britanii la București la o recepție dată în cinstea Reginei Elisabeta a II-a, care a împlinit 92 de ani.
La evenimentul găzduit de Paul Brummell, ambasadorul Marii Britanii la Bucureşti, mai participă președintele Iohannis, precum și procurorul general, Augustin Lazăr.
Întrebat despre solicitarea de revocare a șefei DNA, ambasadorul Paul Brummell a răspuns: "Nu este rolul meu să comentez asfel de chestiuni. Dar pot spune că lupta anticorupție și întărirea statului de drept este o sarcină foarte importantă aici în România. Marea Britanie a vrut întotdeauna să ajute în acest sens. Rapoartele MCV au subliniat rolul important al organismelor care luptă împotriva corupției, DNA, DIICOT. Rapoartele MCV au înregistrat progresul făcut, dar au arătat că mai mult progres trebuie făcut".
Ambasadorul Marii Britanii a discutat luni cu şefa DNA Laura Codruţa Kovesi despre lupta anticorupţie.
„M-am întâlnit cu Doamna Procuror Şef DNA pentru a discuta despre importanţa luptei anticorupţie", a scris Brummell pe Twitter.
