Turistă rănită, după ce a fost surprinsă de AVALANŞĂ, în Munţii Făgăraş. Intervenţie de urgenţă
Salvatorii intervin, duminică, pentru recuperarea unei turiste surprinse de o avalanşă de zăpadă cu pietre, produsă pe Transfăgăraşan, în Munţii Făgăraş. A fost cerut şi ajutorul unui elicopter SMURD.
Potrivit ISU Argeş, avalanşa s-a produs pe Transfăgăraşan, în Munţii Făgăraş, la o distanţă de 3 kilometri de Cota 2000.
La faţa locului intervin detaşamentul Curtea de Argeş cu un echipaj, dar şi o ambulanţă SAJ cu un echipaj cu medic, precum şi salvamontiştii. De asemenea, salvatorii au cerut şi ajutorul unui elicopter SMURD.
Reprezentanţii ISU Argeş susţin că o femeie a fost surprinsă de avalanşă şi are nevoie de îngrijiri medicale.
La rândul său, preşedintele Asociaţiei Salvatorilor Montani din România, Sabin Cornoiu, a declarat, pentru MEDIAFAX, că avalanşa a adus multe pietre şi zăpadă.
”Este o avalanşă de zăpadă cu pietre, se numeşte avalanşă de primăvară. Femeia era lângă maşină, piatra a lovit-o şi e uşor amnezică, nu poate să ajungă elicopterul, dar urcă o ambulanţă către ea de la prima localitate. Este speriată. Au căzut pietre şi pe maşină, dar ea era lângă autoturism”, a declarat Sabin Cornoiu.
