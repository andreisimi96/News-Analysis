Noul şef de guvern spaniol Pedro Sanchez, propulsat la putere de o alianţă nesigură de partide rivale, depunea eforturi duminică pentru formarea unui guvern minoritar, despre care un consilier apropiat a afirmat că el nu va include niciun ministru al stângii radicale Podemos, relatează agenţia Reuters.
Întrebată dacă vor fi miniştri ai Podemos în noul guvern, o purtătoare de cuvânt a lui Sanchez, Margarita Robles, a declarat la postul de radio Cadena Cope: ''Nu, nu. Poziţia lui Pedro Sanchez este clară. Va fi un guvern al partidului socialist, un guvern minoritar''.
Socialistul Pedro Sanchez a depus jurământul sâmbătă ca şef al guvernului, pe care trebuie să-l formeze, după ce l-a îndepărtat de la putere pe conservatorul Mariano Rajoy.
Pedro Sanchez, un economist în vârstă de 46 de ani, fără experienţă la guvernare, a depus jurământul în faţa Regelui Felipe al VI-lea, la Palatul Zarzuela, în prezenţa lui Rajoy, care a fost înlăturat vineri de la putere printr-o moţiune de cenzură în parlament, precizează la rândul său AFP.
