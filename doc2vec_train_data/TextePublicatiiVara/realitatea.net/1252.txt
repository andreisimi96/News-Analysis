Întrebare pentru Liviu Dragnea: face și FMI parte din "statul paralel"?
Fondul Monetar Internațional (FMI) se adaugă celorlalte instituții internaționale - Comisia Europeană, Banca Mondială - care laudă activitatea anticorupție din România și critică demersurile actualei puteri de a stopa acest lucru. Dacă nu reduci corupția, nu poți să ai bunăstare și mai multe venituri la buget, le explică FMI guvernanților de la București.
Într-un raport asupra politicilor financiare ale României, Fondul Monetar Internațional (FMI) introduce și recomandări de ordin juridic (punctul 27 din documentul atașat ):
"Progresul României în lupta împotriva corupției a fost recunoscut internațional și trebuie să continue. Reducerea corupției ajută la îmbunătățirea veniturilor guvernamentale, crește eficiența cheltuirii banului public și întărește competitivitate", arată FMI.
FMI intră chiar mai abrupt în riscurile majore la care este economia țării prin subordonarea justiției intereselor politice. Reformele structurale nu trebuie oprite, avertizează FMI:
"Recentele inițiative de schimbare a legilor justiției, a codurilor penale și a legilor privind conflictul de interese și corupție au fost văzute ca afectând idependența sistemului judiciar din România și capacitatea acestuia de a lupta eficient împotriva corupției", scrie în raportul FMI publicat ieri.
Toate aceste critici vin în contextul în care liderul de facto al guvernului de la București, Liviu Dragnea, își asigură aliații "mergem până la capăt" în reformarea sistemului judiciar și vede doar interese oculte în tabăra adversă. 
O misiune a FMI a vizitat România în perioada 6-16 martie 2018 pentru a desfăşura discuţiile prevăzute în Articolul IV din statutul instituţiei financiare internaţionale şi pentru consultări cu autorităţile centrale.
