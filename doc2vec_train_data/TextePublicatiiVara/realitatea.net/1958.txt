Contestațiile la Evaluare Națională 2018 se depun în 19 iunie, între orele 14 și 19
Probele la română și matematică ale examenului de Evaluare Națională 2018 s-au încheiat miercuri, 13 iunie, iar elevii așteaptă acum rezultatele.
Acestea vor veni marți, 19 iunie, în jurul prânzului, Ministerul Educației spunând chiar că notele vor fi online și la aviziere chiar înainte de ora 12.
Contestațiile se depun în aceeași zi, elevii și părinții lor având la dispoziție 5 ore pentru a-și exprima nemulțumirea față de notele primite la română și/sau matematică. Aceste contestații la Evaluare Națională 2018 pot fi depuse între orele 14 și 19.
Contestații Evaluare Națională 2018 - mii de note mărite, anul trecut
Anul trecut, după Evaluarea Națională 2017, foarte mulți elevi au contestat nota la română și au avut câștig de cauză. Zeci de mii de contestații au fost depuse la ambele probe, dar au fost și elevi - mai puțin de 10% dintre cei care au depus contestații, ce-i drept - care s-au trezit cu notele micșorate după reanalizarea lucrărilor.
Contestațiile depuse în 2018, pe 19 iunie, vor fi soluționate de profesorii corectori de la Evaluare Națională 2018 în intervalul 20-22 iunie.
Rezultatele finale la Evaluare Națională 2018, după soluționare contestațiilor, apar pe 23 iunie, într-o zi de sâmbătă. Apoi, din 25 iunie, încep emoțiile pentru cei care dau examenul de Bacalaureat. În ziua menționată este proba la limba și literatura română, urmată de alte probe scrise, până pe 29 iunie. Rezultatele apar pe 4 iulie, apoi se depun contestațiile, iar notele finale vor fi publicate pe 9 iulie.
Cât despre absolvenții de a VIII-a, în iulie urmează repartizarea computerizată la licee, în funcție de opțiunile lor și de nota de admitere, compusă din media la Evaluare și media generală în clasele V-VIII. 
