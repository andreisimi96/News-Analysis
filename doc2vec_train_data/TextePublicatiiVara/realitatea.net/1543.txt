9 Iunie 2018
Foto: Cristian Otopeanu
Realitatea.net a avut ideea de a urmări ce se întâmplă cu protestatarii aduşi la Bucureşti pentru mitingul PSD, chiar la ora la care începea manifestaţia. Site-ul Realitatea a surprins, astfel, imagini care vorbesc de la sine: mii de oameni au preferat să lase manifestaţia "împotriva abuzurilor" deoparte şi să profite la maximum de faptul că văd Capitala. Pe acordurile din "Oda Bucuriei" şi "Hora Unirii", care se auzeau din depărtare, oamenii au plecat să mănânce la fast food-urile din zonă, au lăsat în urma lor o mizerie de nedescris, s-au dus să joace la pariuri, au ocupat trotuarele din apropierea Pieţei Victoriei şi au discutat despre subiectul zilei, triumful Simonei Halep la Roland Garros. Totul, în fotoreportajul de mai jos!
"Cucerim Bucureştiul". Aşa clamau şefii PSD Dolj, în urmă cu o zi. Iar centrul Capitalei a fost pur şi simplu paralizat, astăzi, 9 iunie, chiar dacă aşteptările lui Liviu Dragnea s-au confirmat numai parţial, în sensul în care în Piaţa Victoriei au fost aduşi aproximativ 110-120.000 de oameni din toată ţara, nicidecum "sute de mii", aşa cum se aştepta liderul PSD.
Realitatea.net a vrut să vadă cum se comportă nişte oameni care au fost nevoiţi să parcurgă mii de kilometri, dus-întors, majoritatea cu microbuze puse la dispoziţie de PSD, pentru a fi prezenţi la mitingul organizat în Piaţa Victoriei din Bucureşti.
Puţin după ora 20:00, cu doar câteva minute înainte ca Liviu Dragnea să îşi facă apariţia în Piaţa Victoriei, bulevardele din apropiere erau împânzite de câteva mii de oameni. Astfel, Calea Victoriei, Şoseaua Nicolae Titulescu şi Bulevardul Lascăr Catargiu au fost luate cu asalt de cei veniţi din afara Bucureştiului.
Aşezaţi pe trotuare sau lipiţi de clădiri, oamenii râdeau şi discutau despre orice, numai despre mitingul care era la câteva sute de metri de ei nu. Unul dintre subiectele de discuţie preferate de cei prezenţi a fost Simona Halep, care astăzi a câştigat Roland Garros-ul, la 40 de ani distanţă de la ultimul Grand Slam cucerit de o româncă, Virginia Ruzici.
Deşi în Piaţa Victoriei răsunau la difuzoare "Oda Bucuriei" şi "Hora Unirii", în încercarea PSD-ului de a însufleţi mulţimea, oamenii, probabil nemâncaţi şi obosiţi după drumul pe care au fost nevoiţi să îl parcurgă, au luat cu asalt fast food-urile din zonă. Rezultatul a fost dezastruos, mizeria lăsată în urmă fiind de nedescris, după cum se poate vedea în imaginile surprinse de realitatea.net .
Mai mult, unii dintre cei care ar fi trebuit să fie prezenţi la miting au dat o fugă pe Şoseaua Nicolae Titulescu, pentru a îşi satisface dorinţa de a paria, aşa cum se vede în imaginile surprinse de site-ul Realitatea .
