Directorul general al CSM Bucureşti, Gabriela Szabo, a declarat că vrea mai multă stabilitate la echipele de handbal ale clubului şi din acest motiv a decis să îl numească pe Vlad Caba director tehnic al loturilor de handbal, potrivit site-ului grupării din Capitală.
Handbalistele de la CSM Bucureşti au câştigat detaşat titlul în Liga Naţională, iar băieţii au ocupat locul patru în Liga Zimbrilor, ambele echipe având în comun faptul că de-a lungul sezonului trecut au schimbat antrenorii, ca şi în precedenţii.
''Ne dorim continuitate şi stabilitate la nivel de antrenori şi jucători. Şi nu o să mai agreez să schimbam antrenorul des. Dacă avem nevoie să schimbăm în unele puncte sau unele posturi câte un jucător, pentru că se impune, sunt de acord, dar să schimbăm doar de dragul de a o face, nu! Sportivii generează performanţă şi trebuie să simtă că CSM este un club serios, cu principii ferme'', a spus Gabriela Szabo, preluată de Agerpres.
