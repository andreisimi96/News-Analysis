Comisia specială pentru legile justiţiei discută luni amendamentele propuse de deputaţi la proiectul de modificare a Codului de procedură civilă, care a fost adoptat săptămâna trecută de Senat, informează Realitatea TV.
Preşedintele comisiei, Florin Iordache, a estimat că proiectul Codului de procedură civilă va fi adoptat în şedinţa de miercuri a Camerei Deputaţilor, care este for decizional, după care va fi înaintat preşedintelui pentru promulgare. 
Printre modificările aduse se numără eliminarea obligativităţii asistării de un avocat sau consilier juridic a cetăţenilor care vor să facă recurs. 
O altă modificare importantă este cea care vizează obligativitatea de a fi înregistrată depoziţia şi tot ceea ce spune un martor în timpul unui proces fără să treacă prin filtrul judecătorului.
