Două persoane au fost rănite, duminică dimineaţa, după ce un tânăr din Dâmboviţa, băut şi fără permis, a furat maşina bunicului şi a lovit un autobuz staţionat, transmite corespondentul MEDIAFAX .
Potrivit Poliţiei Dâmboviţa, accidentul a fost produs în localitatea Crăciuneşti, de un tânăr care nu avea permis de conducere şi era băut şi a lovit cu maşina un autobuz staţionat.
“Din primele date, se pare că acesta ar fi sustras autoturismul de la bunicul său. În autobuz nu se aflau persoane. Se efectuează cercetări la faţa locului, urmând a se stabili cu exactitate toate imprejurările evenimentului rutier”, arată Poliţia Dâmboviţa.
În urma coliziunii, tânărul care a condus maşina şi un pasager au fost răniţi şi transportaţi la spital.
