Nominalizarea lui Gabriel Vlase la șefia SIE i-ar fi luat prin surprindere pe liderii PSD și amintește mișcarea făcută de Traian Băsescu în 2012, când l-a nominalizat, tot la SIE, pe Teodor Meleșcanu, fără a avea acordul PNL, susține editorialistul G4Media Cristian Pantazi.
Gestul lui Klaus Iohannis lasă să se întrevadă două scenarii. Primul ar fi că șeful statului ar fi fost forțat să accepte mutarea propusă de Dragnea pentru că SIE n-are director de aproape 2 ani, iar absența unei nominalizări ar fi fost un motiv întemeiat pentru suspendare.
Al doilea scenariu este că mutarea venită de la Cotroceni a fost pregătită meticulos pentru a slăbi frontul în PSD, știut fiind faptul că Vlase e un apropiat al taberei Mihai Tudose, mai susține Cristian Pantazi. În alți termeni, Vlase ar fi tot un reprezentant al "statului paralel", dar în această situație se naște întrebarea de ce l-a propulsat Dragnea în funcția de vicepreședinte PSD și al Camerei Deputaților?
Întrebat despre cele 2 scenarii, secretarul adjunct al PSD Codrin Ștefănescu a declarat, la Realitatea TV, că în conducerea PSD nu s-a vehciulat niciunl dintre ele, dar recunoaște că anunțul lui Klaus Iohanniis a fost o surpriză. "Președintele avea dreptul să facă nominalizarea la SIE, salutăm și vom vota propunerea, (...) dar nu este un pact între Iohannis - PSD. Nu cred că Iohannis l-a numit pe Vlase pentru că e de la PSD, ci pentru cum s-a comportat la NATO. E bine să avem la șefia SIE un om bine văzut de partenerii noştri externi."
sursă foto: Agerpres
