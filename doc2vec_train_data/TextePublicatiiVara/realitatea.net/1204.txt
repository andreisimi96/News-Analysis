Liviu Dragnea, dezlănţuit: propagandă toxică, structură obscură. Miting pe 9 iunie, ora 20:00
Apar primii contestatari în PSD ai mitingului de sâmbătă. Primarul din Cavnic, Vladimir Petruț a declarat, la un post local de televiziune, că mitingul este pentru „condamnatul penal Liviu Dragnea”. Vor folosi oamenii ca pe animale a spus edilul. Declarația primarului PSD a stârnit vâlvă printre social democrați. Fostul ministru, Liviu Pop a anunțat pe Facebook că primarul este membru PSD, deși a anunțat că va demisiona în 2017 când a criticat celebra Ordonanță 13. 
,,Cum să faci un miting în capitala țării, când tu conduci țara? Tu ai prefecți, primarii 80%, tu ai președinții de consilii județene, tu ai prim-ministrul, tu ai Guvernul României, tu ai Camera Deputaților, tu ai Senatul, poți face legi, poți să faci dezbateri publice (...) Sau mergi cumva să-l aperi pe penalul Dragnea? Stati putin, aici nu ma puteti opri. Domnul Dragnea este condamnat penal, este penalul Dragnea'' a spus primarul PSD din Cavnic.
În replică la acuzele aduse, Liviu Pop susține că primarul din Cavnic încă deține o funcție la care a spus că va renunța în 2017.
„Domnul Petruț nu mai este de facto membru PSD din februarie 2017, când a anunțat PUBLIC că renunță la toate funcțiile deținute în PSD și că nu susține politica partidului. Din lașitate nu și-a depus și demisia din funcția de primar, obținută în numele PSD, dar pentru asta îl vor sancționa cavnicarii.”, a scris fostul ministru al educației pe pagina personală de Facebook. 
