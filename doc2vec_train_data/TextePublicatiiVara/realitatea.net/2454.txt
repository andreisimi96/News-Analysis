Proteste și gaze lacrimogene la Skopje // Grecia și Macedonia au semnat un acord prin care numele fostei republici iugoslave devine "Republica Macedonia de Nord". Acest lucru a generat un protest al naționaliștilor macedoneni, la Skopje, fiind nevoie de intervenția poliției.
Proteste și gaze lacrimogene la Skopje // Capitala Macedoniei a devenit scena unor proteste de stradă, după acordul care prevede schimbarea numelui țării lor în "Republica Macedonia de nord".
Poliţia a intervenit în forță la Skopje , utilizând gaze lacrimogene, pentru a împrăștia cei peste 500 de manifestanți.
Protestatarii au aruncat cu pietre în poliţişti, iar unii demonstranți au fost reținuți de forțele de ordine. "Luptăm pentru pământul strămoşilor noştri. Nu renunţăm", au clamat manifestanții.
Înțelegerea semnată de ministrul grec de Externe, Nikos Kotzias, şi de omologul său macedonean Nikola Dimitrov, deschide drumul Macedoniei către aderarea la Uniunea Europeană şi NATO.
Totuși, mai sunt câțiva pași de urmat până la schimbarea definitivă a numelui și, implicit, la acceptarea aderării Macedoniei la Uniunea Europeană şi la Alianţa Atlanticului de Nord.
Mai precis, acordul trebuie acum aprobat de ambele parlamente, cel al Macedoniei și cel al Greciei, și, în plus, în Macedonia trebuie organizat şi un referendum.
