Un bărbat de 39 de ani, din Braşov, a uitat unde şi-a parcat maşina şi a reclamat-o ca fiind furată.
Duminică dimineaţă, în jurul orei 7.00, poliţiştii din cadrul Serviciului de Investigaţii Criminale au fost sesizaţi de un bărbat de 39 ani, din municipiul Braşov, cu privire la faptul că, în noaptea de sâmbătă spre duminică, persoane necunoscute i-au sustras autoturismul parcat într-o parcare special amenajată de pe strada Pictor Pop, din municipiul Braşov.
Poliţiştii care s-au deplasat la faţa locului au depistat reclamantul, care era confuz şi nu a putut furniza detalii concrete despre aspectele sesizate.
În urma activităţilor de căutare a autoturismului, în jurul orei 11.00, acesta a fost găsit parcat, în zona străzii Cocorului, din municipiul Braşov, fără urme de forţare a încuietorilor sau avariere. Poliţiştii au stabilit că reclamantul a fost cel care a condus şi parcat autoturismul în zona respectivă, notează bzb.ro.
Acesta a fost sancţionat contravenţional, cu amendă în valoare de 500 lei, pentru alertarea falsă a organelor de poliţie.
