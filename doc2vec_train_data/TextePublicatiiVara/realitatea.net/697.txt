4 ore 48 minute
Tragedie în aviaţia militară română! A murit unul dintre cei mai buni ofiţeri de aviaţie.  Comandorul Ion Stăiculescu a murit, sâmbătă, în Franţa, în camera de hotel în care era cazat. Ofiţerul avea doar 55 de ani.
Ion Stăiculescu era comandantul Grupului 90 Operațional din cadrul Bazei 90 Transport Aerian Otopeni şi participa, în calitate de comandant de aeronavă, la exercițiul multinațional organizat de armata franceză, pentru marcarea a 74 de ani de la debarcarea aliată din Normandia. 
Căpitanul comandor Ion Stăiculescu a adus în ţară trupurile românilor morţi în accidentul de autocar din Muntenegru, din 2013, în care 28 de români au murit. 
În dimineața acestei zile, ofițerul a fost găsit fără cunoștință de către colegii săi, în camera de hotel. A fost solicitată intervenția medicală de urgență, prin serviciul 112, însă manevrele de resucitare efectuate de echipajul medical francez au fost fără rezultat, medicii declarând decesul în jurul orei 10.00, ora locală.
Cazul este cercetat, conform procedurilor, de autoritățile judiciare franceze. se spune în comunicatul Ministerului Apărării Naţionale.
Comandorul Ion Stăiculescu era pilot militar clasa I, cu o experiență de peste 7.500 de ore de zbor efectuate pe diferite tipuri de aeronave, dintre care aproximativ 3.500 pe C 27J Spartan, la manșa căruia zbura în calitate de pilot comandant instructor.
Ofițerul, în vârstă de 55 de ani, era în Ministerul Apărării Naționale din 1986. Era căsătorit și avea un copil.
Conducerea M.Ap.N. își exprimă profundul regret pentru această pierdere și transmite condoleanțe familiei îndoliate.
"Am fi vrut, camarade, să arătăm oamenilor acest zbor cu alta ocazie; poate la pensionare. Dumnezeu a rânduit altfel lucrurile şi te-a vrut la El mai repede decat puteam gandi. Zbor lin, pilotule!" este mesajul postat de "Cer senin - Revista Forţelor Aeriene", care a postat si un videoclip dintr-o misiune a fostutului mare pilot. 
sursă video: Cer senin - Revista Forţelor Aeriene 
