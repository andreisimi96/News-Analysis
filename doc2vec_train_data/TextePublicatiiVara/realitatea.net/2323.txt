Rectorul Universităţii Politehnica Bucureşti, Mihnea Costoiu (foto), a declarat că în următorii 10 ani sunt necesari între 300.000 şi 400 000 de ingineri pentru dezvoltarea economică.
"5,8 % din PIB al României este astăzi generat de industria IT, în care lucrează circa 200.000 de ingineri. Cifrele oficiale spun că în următorii 10 ani ne trebuie între 300.000 şi 400 000 de ingineri pentru dezvoltarea economică.
Forţa de muncă nu mai este nici ieftină, nici calificată şi nici suficientă, pentru că un număr important de tineri nu mai sunt în România, au plecat demult. Şi foarte mulţi tineri pleacă încă din România", a explicat Mihnea Costoiu, potrivit agerpres.ro .
Pe de altă parte, rectorul UPB a adăugat că în România există "o supraproducţie de economişti, de absolvenţi de ştiinţe juridice, de absolvenţi de comunicare".
Citește aici toate detaliile!
În martie 2018, fostul ministru pentru Învăţământ Superior, Mihnea Costoiu, a fost trimis în judecată pentru abuz în serviciu de către procurorii DNA, în dosarul "Cutezătorii".
Ancheta a vizat modalitatea de prelungire cu 25 de ani a contractului de închiriere prin care Baza sportivă şi de agrement pentru copii ”Cutezătorii” din Bucureşti a fost dată în folosinţa Fundaţiei “Dinu Pescariu”, prejudiciul în acest caz fiind de peste 10,7 milioane de euro.
Mihnea Costoiu era secretar de stat la Ministerul Educaţiei Naţionale la momentul comiterii faptelor.
