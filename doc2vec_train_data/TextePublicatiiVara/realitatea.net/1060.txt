Messi, alături de Higuain, vedetele naționalei Argentinei
Argentina a decis să anuleze meciul amical care urma să se joace în Israel, în urma scandalului izbucnit și pe fondul nemulțumirii exprimate de palestinieni.
Argentina a anulat meciul amical cu Israelul, programat să se dispute pe 10 iunie, la Ierusalim, aparent ca urmare a presiunilor politice în legătură cu acţiunile forţelor militare israeliene în timpul protestelor recente din Fâşia Gaza, în urma cărora cel puţin 120 de palestinieni au fost ucişi, notează Mediafax.
Atacantul argentinian Gonzalo Higuain a declarat pentru postul ESPN că meciul a fost anulat. "În sfârşit au făcut lucrul corect", a afirmat Higuain.
Ambasada Israelului la Buenos Aires a confirmat pe Twitter anularea meciului în contextul unor "ameninţări şi provocări la adresa lui Lionel Messi".
Preşedintele Federaţiei Palestiniene de Fotbal i-a cerut, duminică, lui Lionel Messi să nu participe sâmbătă la Ierusalim la meciul amical pe care Argentina îl va susţine în faţa Israelului, ameninţând că va da "foc" tricourilor sale dacă va juca, relatează AFP.
"Messi este un simbol al păcii şi al dragostei, iar noi îi cerem să nu participe la spălarea crimelor ocupaţiei israeliene", a afirmat ziariştilor preşedintele Federaţiei palestiniene, Jibril Rajoub.
Israelul a atacat poziția oficialului palestinian și a cerut Argentinei să joace meciul, pentru a ține fotbalul departe de politică.
Criticii au observat însă că oficialii din Israel au decis să mute meciul de la Haifa, unde era progaramt inițial, la Ierusalim, pentru a marca cei 60 de ani de la înființarea statului israelian. 
