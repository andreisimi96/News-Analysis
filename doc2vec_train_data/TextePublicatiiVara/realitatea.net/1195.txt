Lacul de acumulare Cinciş, aflat la doar 15 km de orașul Hunedoara, este în aparenţă o întindere de apă ca oricare alta, cu un potenţial turistic fabulos, parţial exploatat.
Dacă intri însă în mrejele istorei acestui lac, plină de poveşti înfricoşătoare şi alte născociri, Cinciş trezeşte, fără îndoială, un interes aparte, scrie antenasatelor.ro. 
Lacul Ciniş a fost amenajat în perioada comunistă, la începutul anilor '60 şi a fost gândit în efortul de a electrifica România. Astfel, în urmă cu 45 de ani, autoritățile comuniste au decis ca toată populația de 150 de persoane să fie strămutată pentru a se amenaja acest lac de acumulare.
Decizia autorităţilor a marcat începutul dramelor din sufletul şi din viaţa localnicilor. În acest proces, au fost acoperite cu apă toate casele, două biserici și două cimitire. În ciuda rezistenţei sătenilor şi a preotului, satele au fost inundate complet şi rase de pe faţa pământului pentru ca lacul de acumulare şi hidrocentrala aferentă să ajute la electrificarea mai multor sate şi a oraşului Hunedoara.
Dramele au continuat şi s-au transformat în poveşti de groază. Din momentul inundării satelor, localnicii susțin că locul e blestemat și că se întâmplă lucruri paranormale. Animalele nu se apropie de apă, iar în timpul nopții, sufletele morților bântuie pe acest lac.
