Plângere penală împotriva lui Liviu Dragnea! Procurorul care a decimat lumea interlopă de la frontiera cu Serbia se simte amenințat și ia în calcul să depună o plângere penală împotriva șefului PSD, scrie RealitateadeResita.net.
Procuror al Parchetului de pe lângă Tribunalul Caraș-Severin, fost prim-procuror al Parchetului de pe lângă Judecătoria Oravița, unde a întocmit rechizitorii pe bandă rulantă membrilor lumii interlope și contrabandiștilor cu tutun sârbesc, George Bucurică a reacționat public ca urmare a afirmațiilor liderului PSD legate de plângerea penală a lui Ludovic Orban împotriva premierului Viorica Dăncilă.
Într-un interviu acordat pentru expressdebanat.ro, magistratul a dezvăluit că ia în calcul formularea unei plângeri penale împotriva lui Liviu Dragnea, deoarece se simte amenințat, așa cum, probabil, se simt și colegii săi. „Mi se pare o situație inadmisibilă, de neacceptat, ca magistrații să fie amenințați. Având în vedere că amenințările erau rostite în mai multe faze, mă simt și eu amenințat de acele cuvinte ale domnului Dragnea. Încă mai cântăresc dacă o să depun o plângere penală în acest sens. Mă gândesc foarte serios la acest aspect", a afirmat procurorul Bucurică.
Reacția magistratului cărășean vine după ce Liviu Dragnea spusese că speră să nu existe niciun procuror „care să riște atât de mult încât să dea curs la această demenţă", cu referire la plângerea penală a președintelui PMP împotriva premierului.
