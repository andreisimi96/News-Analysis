Instituţiile statului trebuie să redea încrederea românilor de pretutindeni în ţara lor, pentru că numai astfel românii din diaspora pot reveni acasă şi pot contribui la dezvoltarea unei Românii puternice, punându-şi în slujba comunităţii aptitudinile, mentalitatea şi experienţa dobândite în străinătate, afirmă preşedintele Klaus Iohannis, în mesajul transmis cu prilejul Zilei Românilor de Pretutindeni.
"În ultima duminică a lunii mai, sărbătorim Ziua Românilor de Pretutindeni. Indiferent că trăiesc în ţară sau în afara ei, românii au astăzi ocazia să se simtă şi mai aproape unii de alţii, legaţi de aceeaşi dragoste de ţară, de aceeaşi limbă şi de aceleaşi datini. Numeroasa diasporă românească contribuie la promovarea identităţii noastre, fiecare român fiind un purtător de mesaj al culturii şi al obiceiurilor noastre. Instituţiile statului român au datoria să redea încredere românilor de pretutindeni în ţara lor. Doar astfel, românii pot reveni acasă pentru a-şi pune în slujba comunităţii toate aptitudinile, mentalitatea înnoită şi experienţa dobândită în străinătate, care pot astfel contribui la dezvoltarea unei Românii puternice", subliniază şeful statului, potrivitg Agerpres.
Preşedintele Iohannis a amintit spusele omului politic Nicolae Titulescu, în contextul în care în acest an se marchează Centenarul Marii Uniri: "În acest An Centenar, în faţa atâtor provocări cotidiene, sunt tot mai potrivite spusele marelui Nicolae Titulescu: 'Nu se poate ca ceea ce a conceput mintea românească, ca ceea ce a simţit inima românească, să nu poată înfăptui energia românească'".
Pentru a marca Ziua Românilor de Pretutindeni în acest An Centenar, preşedintele Klaus Iohannis a primit miercuri, 23 mai, la Palatul Cotroceni, un grup de români care deţin funcţii publice în ţările de reşedinţă, pentru a sublinia importanţa implicării lor în comunităţile în care trăiesc şi a face un prim pas spre crearea unor reţele informale de profesionişti în care să fie promovat schimbul de experienţă şi de bune practici, a informat Administraţia Prezidenţială.
