Site-ul Ministerului Educaţiei, atacat cibernetic! Este pentru a doua oară în ultimele luni
Site-ul oficial al Ministerului Educaţiei Naţionale (MEN) a fost atacat informatic de două ori, în decursul ultimelor două luni, anunţă reprezentanţii instituţiei, care precizează că momentan fac verificări legat de al doilea atac.
"Site-ul oficial al MEN a fost atacat informatic de două ori, în decursul ultimelor două luni. În acest moment, se lucrează la remedierea problemelor semnalate", anunţă purtătorul de cuvânt al ministerului, Cătălina Toma.
Potrivit sursei citate, se fac verificări pentru a se identifica sursa acestor atacuri cibernetice, instituţia fiind în proces de schimbare a protecţiei din punct de vedere cibernetic.
Se pare că cel de-al doilea atac cibernetic a constat în urcarea unui script de minare de criptomonedă, însă momentan nu este cunoscut dacă atacul a venit sau nu din interiorul ministerului. Încărcarea acestui script de minare înseamnă că orice persoană care utilizează site-ul, chiar şi pentru câteva minute, generează criptomonede pentru cel care a încărcat ilegal programul.
