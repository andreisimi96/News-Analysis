Liderul deputaţilor PSD, Daniel Suciu, a solicitat, marţi, Biroului permanent al Camerei un punct de vedere cu privire la posibilitatea constituirii unui grup parlamentar nou, invocând mai multe prevederi regulamentare care interzic acest lucru.
Conducerea Camerei a trimis solicitarea la comisiile pentru Statutul deputaţilor şi senatorilor şi pentru Regulament. "În ultima perioadă, în spaţiul public s-au vehiculat informaţii referitoare la o posibilă constituire a unui nou grup parlamentar la Camera Deputaţilor", a precizat Daniel Suciu în solicitare, menţionând că este necesar un punct de vedere cu privire la posibilitatea înfiinţării unui astfel de grup. Acesta invocă mai multe prevederi ale Statutului deputaţilor şi senatorilor şi ale Regulamentului Camerei care ar interzice formarea unui grup parlamentar nou.
Astfel, potrivit prevederilor alin. (2) şi (4) ale art. 33 din legea Statutului deputaţilor şi senatorilor, "grupurile parlamentare se pot constitui din deputaţi, respectiv senatori care au candidat în alegeri din partea aceluiaşi partid politic, a aceleiaşi formaţiuni politice ori alianţe politice, alianţe electorale sau din deputaţi ori senatori acre au candidat ca independenţi şi au fost aleşi. Deputaţii sau senatorii care părăsesc un grup parlamentar din care fac parte devin deputaţi sau senatori neafiliaţi, dacă nu se afiliază unui alt grup parlamentar, transmite Agerpres.
Deputaţii şi senatorii rămaşi neafiliaţi nu îşi pot constitui grupuri parlamentare", menţionează liderul grupului social-democrat. În solicitare sunt invocate şi prevederi similare din Regulamentul Camerei Deputaţilor, şi anume articolul 13 alin. (1) şi (6) şi articolul 19. "Grupurile parlamentare sunt structuri ale Camerei Deputaţilor formate din cel puţin 10 deputaţi. Ele se pot constitui din deputaţi care au candidat în alegeri pe lista aceluiaşi partid politic, a aceleiaşi formaţiuni politice, pe listele unei alianţe politice sau electorale şi din deputaţi care au candidat ca independenţi. (...). Deputaţii care părăsesc grupul parlamentar din care fac parte devin neafiliaţi, dacă nu se afiliază unui alt grup. Deputaţii rămaşi neafiliaţi nu-şi pot constitui un grup parlamentar.
Formarea de grupuri parlamentare ale unor partide care nu au obţinut mandate în urma alegerilor este interzisă", prevăd textele menţionate. Biroul permanent a decis ca această solicitare a liderului grupului PSD să fie trimisă comisiilor de statut şi de regulament pentru un punct de vedere până miercuri, a precizat secretarul Camerei Georgian Pop.
