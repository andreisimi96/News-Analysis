Portalul de știri Sputnik crede că atacul lui Liviu Dragnea la adresa NATO și UE este ”cea mai importantă declarație a carierei”. 
Atacul lui Liviu Dragnea la adresa NATO și UE nu a trecut neobservat pe portalul de știri Sputnik, considerat portavocea mediatică a Kremlinului.
”Liviu Dragnea provoacă un șoc pe scena politică — și se poate aprecia că va genera ecouri internaționale. Pe scurt, pentru prima dată în istoria postdecembristă, liderul principalului partidul de guvernământ acuză NATO și UE de finanțare a "statului paralel"”, scrie Sputnik, luni.
Ce a spus Dragnea? "Toți partenerii noștri, NATO, UE (…) ar trebui să își asume toți (…) această responsabilitate că au încurajat — ba chiar parțial au și finanțat acest stat paralel, acest sistem odios, chiar au susținut public, în mai multe rânduri", a declarat președintele PSD la Antena3.
”De menționat că declarația fulminantă survine la numai o zi după ce PSD, susținut de ALDE, au organizat un miting de mari proporții în Capitală, tema protestului fiind existența "statului paralel" — acel mecanism prin care se exercită presiuni și control asupra instituțiilor în afara cadrului democratic. Dar, și acel sistem care a distrus vieți, a trecut peste norme elementare ale democrației — de la viața privată, la independența magistraților — creând dezbinare și haos în țară”, precizează Sputnik.
”Ca un comentariu — această declarație a lui Liviu Dragnea poate deveni chiar un punct de inflexiune al relației cu "partenerii" — de fapt, cu stăpânii reali ai României. Sincer, având în vedere situația complicată a lui Dragnea în justiție, declarația mi se pare un act de un curaj incredibil — un gest pe care l-aș fi imaginat în arsenalul lui Liviu Pleșoianu sau, cel mult, al lui Călin Tăriceanu”, scrie Sputnik.
