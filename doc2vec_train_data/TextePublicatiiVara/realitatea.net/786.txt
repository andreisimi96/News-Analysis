Gabriela Firea a susținut-o pe Silvia Radu la Chișinău
Liderii Opoziției din România au salutat victoria pro-europeanului Andrei Năstase la Chișinău. Oficialii guvernului păstrează însă tăcerea. 
Candidatul platformei Demnitate și Adevăr, pro-europeană Andrei Năstase, a câștigat în mod spectaculos alegerile pentru primăria Chișinăului și a fost felicitat de toate partidele de opoziție din România. 
„Partenerii noştri şi ai Partidului Popular European au reuşit o victorie remarcabilă, care este şi mai strălucită dacă ţinem cont că partenerul celor de la PSD, Vlad Plahotniuc, a oferit suport candidatului socialist în acest tur 2”, a scris Ludovic Orban, șeful PNL, pe Facebook.
Și președintele USR, Dan Barna, l-a felicitat pe Andrei Năstase, noul primar al Chișinăului. „Felicitări, Andrei Năstase, pentru victoria de la Chișinău! Astăzi, frații noștri de peste Prut au demonstrat că nimeni nu poate învinge sau deturna voința societății. În ciuda tuturor otrăvirilor mediatice, a propagandei estice livrată constant de forțele anti-occidentale, cetățenii din Chișinău au ales calea europeană și perspectiva unei democrații reale și a unui stat modern și dezvoltat”, a precizat Dan Barna pe Facebook.
O reacție a venit și de la Dacian Cioloș. „Felicitări lui Andrei Năstase și partidelor pro-europene care l-au susținut pentru câștigarea alegerilor la Chișinău. Succesul acesta este cu atât mai important cu cât s-a luptat cu sondaje care nu-i dădeau nici o șansă, cu un baraj mediatic și calomnii nenumărate pe parcursul campaniei electorale”, a scris și Dacian Cioloș pe Facebook. „Eu și ceilalți fondatori RO+ Mișcarea România Împreună îi dorim mult succes în proiectul de a face din Chișinău un oraș modern, european, curat din toate punctele de vedere„, a mai punctat fostul premier.
Din partea guvernului PSD, până la ora prânzului, nu a venit însă niciun mesaj.
Primarul PSD al Bucureștiului, Gabriela Firea, mizase de altfel pe un cal greșit în cursa pentru Chișinău, susținând-o pe Silvia Radu, candidata ”tehnocrată” sprijinită de fapt de oligarhul Vlad Plahotniuc, care a fost exclusă încă din primul tur al alegerilor. 
Armand Goșu: ”Mi-e milă de instituțiile de la București care au jucat pe mâna lui Plahotniuc”
Expertul în spațiu estic, Armand Goșu l-a felicitat la rândul său pe Andrei Năstase pentru victoria obținută în alegeri și a criticat dur poziția oficială a României. Într-un mesaj pe Facebook, expertul a scris ”mi-e și milă de instituțiile de la București, de la MAE, SRI, SIE, Administrația Prezidențială, toate au jucat pe mâna lui Plahotniuc și au mizat pe candidații lui, "tehnocrata" Silvia Radu, acum "socialistul pro-rus" Ivan Ceban..... și au pierdut”.
”Poate că e timpul unei analize mai serioase (făcută de cineva din afara sistemului, chiar cineva din afara României, mă gândesc la americani sau la britanici, de ce nu și la germani), iar băieții care au produs această mizerie numită "politica României față de Basarabia" să facă obiectul unor anchete seriose. Prezența lor "la butoane" reprezintă o mare vulnerabilitate pentru securitatea și politica regională ale României”, a scris expertul de la București.
