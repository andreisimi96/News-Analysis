1 ora 4 minute
Războiul comercial SUA-UE ar putea continua cu o nouă măsură, ce vizează importurile americane de mașini germane.
Preşedintele american Donald Trump i-a spus preşedintelui Franţei, Emmanuel Macron, că-şi va menţine politica comercială, iar una dintre ţinte este eliminarea maşinilor Mercedes-Benz de pe străzile din New York, relatează CNBC, citat de Mediafax.
Preşedintele american speră să blocheze accesul pe piaţa din SUA pentru producătorii de maşini de lux din Germania, conform unui reportaj al revistei WirtschaftWoche din Germania. Citând mai mulţi diplomaţi americani şi europeni, dar care au vrut să rămână anonimi, revista de business a scris că Trump i-a spus lui Macron că nu mai doreşte să vadă marca Mercedes-Benz pe Fith Avenue din Nw York.
Reportajul vine la mai puţin de două săptămâni de când Departamentul de Comerţ al SUA a anunţat demararea unei investigaţii asupra importurilor de automobile, pentru a determina dacă acestea au un impact asupa destabilizării securităţii naţionale. Acest lucru ar putea duce la o taxă vamală de 25% pentru aceste importuri, pe aceleaşi considerente care au atras tarifele pentru importurile de oţel şi aluminiu din SUA.
Acţiunile Porsche, Daimler şi Volkswagen au scăzut cu un procent în urma dezvăluirilor apărute în presă. Companiile nu au răspuns sau au refuzat să ofere comentarii pe acest subiect, în timp ce Casa Albă a rămas tăcută de asemenea.
Vineri au intrat deja în vigoare taxele vamale de 25% pe importurile de oţel şi cele de 10% pe importurile de aluminiu impuse de Statele Unite Uniunii Europene, Canadei şi Mexicului. Reacţiile nu au întârziat să apară, iar situaţia este din ce în ce mai tensionată.
Bruxelles-ul a descris măsura drept protecţionism, la fel și Canada.
Uniunea Europeană a anunţat încă din primăvară că va răspunde cu taxe vamale proporţionale, ce ar putea viza, printre altele, anumite mărci de jeanși, whiskey şi motociclete. Canada va impune, din 1 iulie, taxe de până la 25% pe importuri americane în valoare de circa 13 miliarde de dolari, iar Mexicul ia în calcul taxe pentru oţel, carne de porc, mere, struguri, afine şi brânză din Statele Unite.
Taxele vamale sunt folosite, ca regulă, pentru a restricţiona comerţul, pentru că duc la scumpirea bunurilor şi serviciilor de import. Nu este pentru prima dată când Statele Unite impun taxe pe importurile de oţel. La fel s-a întâmplat din 2002 până în 2003. Perioada în care au fost în vigoare a costat economia americană 200 de mii de locuri de muncă şi a dus simțitor la scăderea PIB-ului. Aceasta înainte ca Uniunea Europeană să reacționeze sau ca Organizaţia Mondială a Comerţului să dea Statelor Unite cea mai mare amendă din istoria sa - două miliarde de dolari.
