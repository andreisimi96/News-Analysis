Perechea formată din jucătoarea română de tenis Sorana Cîrstea şi germanca Andrea Petkovic s-a calificat, luni, în sferturile de finală ale probei de dublu din cadrul turneului WTA pe iarbă de la Mallorca (Spania), dotat cu premii totale de 226.750 dolari, după 6-1, 6-4 cu cuplul Darija Jurak (Croaţia)/Cornelia Lister (Suedia).
Cîrstea şi Petkovic au obţinut victoria după exact o oră de joc, potrivit Agerpres.
Cele două şi-au asigurat un cec de 1.468 euro şi 60 de puncte WTA la dublu, urmând să joace în sferturi cu perechea Xenia Knoll (Elveţia)/Anna Smith (Marea Britanie), victorioasă cu 6-4, 6-2 în faţa favoritelor numărul patru, Oksana Kalaşnikova (Georgia)/Makoto Ninomiya (Japonia).
Cîrstea (28 ani, 50 WTA) o va înfrunta în primul tur la simplu pe suedeza Johanna Larsson (29 ani, 62 WTA), pe care a învins-o în toate cele patru confruntări de până acum (una la junioare).
