Felix Bănilă a identificat soluţii pentru îmbunătăţirea activităţii DIICOT şi a prezentat o viziune de ansamblu asupra activităţii Direcţiei la interviul susţinut în faţa Consiliului Superior al Magistraturii (CSM), se arată în motivarea avizului favorabil dat de Secţia pentru procurori a CSM pentru ocuparea funcţiei de şef al Direcţiei de Investigare a Infracţiunilor de Criminalitate Organizată şi Terorism (DIICOT).
"Din cuprinsul prestaţiei domnului procuror, la susţinerea interviului în faţa secţiei, rezultă că acesta a dat dovadă de profesionalism, de o bună cunoaştere a sistemului judiciar şi a problemelor reale cu care se confruntă acesta, prezentând o viziune de ansamblu asupra activităţii DIICOT şi identificând soluţii pentru îmbunătăţirea activităţii structurii. Nu în ultimul rând, lucrările prezentate îndeplinesc cerinţele de calitate redate prin coerenţa de exprimare în argumentarea clară şi logica în expunerea datelor", potrivit motivării publicată luni pe site-ul CSM, scrie agerpres.ro .
Secţia pentru procurori a mai reţinut că Felix Bănilă "a formulat obiective clare şi precise" şi a indicat măsuri adecvate pentru realizarea acestora, în scopul creşterii performanţelor DIICOT, în vederea realizării unui sistem judiciar modern, care să se adapteze cerinţelor UE.
