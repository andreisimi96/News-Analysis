Simona Halep (26 de ani, locul 1 WTA) a spulberat-o pe Elise Mertens (22 de ani, locul 16 WTA), în optimile de finală de la Roland Garros, LIVE pe  realitatea.net .
Simona Halep a vorbit imediat după meci și a precizat că acesta a fost "meciul perfect".
"Cred că a fost meciul perfect din acest turneu. M-am bucurat de timpul petrecut pe teren. A fost un meci grozav, o zi grozavă. Mă simt uşoară, simt că pot alerga oricât. Vreau să câştig minge după minge, punct după punct.
Nu ştiu la ce să mă aştept din partea antrenorului, dar, dacă îmi va spune că trebuie să fac antrenament azi, voi face", a declarat Simona Halep la Eurosport.
Simona Halep a câștigat lejer meciul cu Elise Mertens, în două seturi, 6-2, 6-1, și s-a calificat în sferturile de finală de la Roland Garros. Meciul a durat 60 de minute.
Simona Halep va juca în "sferturi" cu învingătoarea partidei Angelique Kerber - Caroline Garcia.
Halep va încasa 380.000 de euro şi va primi și 430 de puncte WTA, după victoria în fața lui Elise Mertens.
