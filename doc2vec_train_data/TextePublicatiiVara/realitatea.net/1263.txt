Pedro Duque, primul astronaut al Spaniei, este noul ministru al Științei în guvernul socialistului Pedro Sanchez. O fotografie cu acesta în costum de astronaut s-a viralizat pe rețelele sociale . 
În vreme ce miniștrii români se luptă încă cu obstacole aparent simple, precum gramatica limbii materne, Spania a trecut la nivelul următor în alcătuirea guvernului. 
Noul premier a prezentat miercuri un nou guvern proeuropean şi compus majoritar din femei. Printre noii miniștri se află astronautul Pedro Duque.  
Acesta va fi numit ministru al Ştiinţei, la 20 de ani după ce a devenit primul spaniol trimis în spaţiu, a anunţat pentru AFP o sursă din cadrul partidului, potrivit Agerpres.
Acest inginer în domeniul aeronauticii, devenit celebru în Spania în urma primei sale misiuni spaţiale din 1998, va fi însărcinat cu portofoliul care include de asemenea inovaţia şi universităţile.
Licenţiat al Universităţii Politehnice de la Madrid în 1986, el a fost selectat şase ani mai târziu pentru un program al Agenţiei Spaţiale Europene pentru viitori astronauţi. După antrenamente în Rusia şi în SUA, el a urcat în 1998 la bordul navetei Discovery pentru prima sa misiune şi a revenit din spaţiu în 2003, la bordul Staţiei Spaţiale Internaţionale.
În 1999, el a primit Premiul Prinţului de Asturia pentru cooperare internaţională, o prestigioasă recompensă denumită uneori Nobelul lumii hispanice.
În ultimii ani, el a devenit un feroce detractor al unor practici precum homeopatia, criticând de asemenea tăierile bugetare din cercetarea ştiinţifică şi educaţie, practicate de guvernul conservatorului Mariano Rajoy, destituit săptămâna trecută de parlament.
"În plină criză, societatea trebuie să acţioneze cu înţelepciune pentru a nu-şi ipoteca viitorul", nota el în 2012 într-un articol publicat în cotidianul El Pais, intitulat "A investi în ştiinţă pentru copiii noştri".
