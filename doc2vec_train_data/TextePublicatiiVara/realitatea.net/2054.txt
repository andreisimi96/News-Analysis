Sofia Petrișor, olteanca din Slătioara în vârstă de 100 de ani, a fost premiată, miercuri, la Prefectura Olt, ea primind o plachetă, un buchet de flori și un tort cu logo-ul „România 100”.
La eveniment au fost prezenți prefectul Silviu Neacșu, șeful IPJ, Ionuţ Sîrbu, șeful ISU, Adrian Tănase, și șeful Jandarmeriei, Dorel Drejoi.
Emoționată de atenția de care are parte, Sofia Petrișor, a mărturisit că singurele sale regrete sunt că a rămas văduvă dupa Al Doilea Război Mondial și că nu mai poate munci ca înainte.
„Sunt bătrână și nu mai pot sa fac orice lucru. El a plecat în război și de atunci am rămas singură”, a declarat femeia de-o vârstă cu Centenarul Marii Uniri.
Sofia Petrișor are un singur copil, trei nepoți și patru strănepoți.
Fiica sa, Clementina Cojocaru, a mărturisit că nu poate să se împace cu gândul că, până la urmă, își va pierde mama.
„Este un moment deosebit. Este deja greu pentru că este a treia premiere, după primărie și Consiliul Județean. Mă bucur că am o mamă de-o seamă cu Unirea și refuz sa cred că o sa o pierd. M-am obișnuit cu ea, m-a crescut și a avut grijă de mine cum a știut mai bine”, a declarat femeia.
Ea a adăugat că, necunoscându-și tatăl, mama a fost „Universul” său.
„M-a născut la două luni după ce a murit tata, nu l-am știut, nu m-a știut. Mama a fost Universul meu. A fost o femei de țară, foarte frumoasă, muncitoare și o mamă foarte cuminte”, a mai spus Clementina Cojocaru.
Patru olteni, care au ajuns la onorabila vârstăde 100 de ani, sunt premiaţi de autorităţi, miercuri, în cadrul unor ceremonii ce se vor desfăşura în tot judeţul.
Oltenii care au ajuns la venerabila vârstă de 100 de ani sunt Gheorghe Burcioiu, din comuna Bărăşti, sat Popeşti, Sofia Petrişor, din comuna Slătioara, sat Salcia, Sorana Venera Stoicescu, din Caracal şi Vergil Otea din comuna Ianca.
