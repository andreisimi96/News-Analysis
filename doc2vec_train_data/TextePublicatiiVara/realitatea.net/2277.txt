Realizatorul TV Dragoș Pătraru a declarat la ultima ediție din acest sezon pe TVR că se așteaptă ca emisiunea să nu mai revină niciodată pe post: "Ordinul pe unitate este clar. A fost dat acum mai bine de șapte luni: Starea nației, afară de pe postul național", a spus Pătraru.
Dragoș Pătraru spune că e "foarte posibil să mergem acasă și să nu mai revenim nicăieri" și dezvăluie că departamentul juridic din TVR caută deja motive să fie dat afară fără să se ajungă la procese și la plata unor daune.
"Ordinul pe unitate este clar și a fost dat acum mai bine de șapte luni: Starea nației, afară de pe postul național. Este misiunea noului management. Ieri, departamentul juridic căuta încă niște motive să fim dați afară fără să se ajungă la procese și la plata unor daune.
E amuzant ce se întâmplă. La procese oricum vom ajunge, pentru că încercări de intimidare, de cenzură, pentru că abuz în serviciu din partea unor oameni de aici, aduși de partid de pe stradă și puși în funcții de conducere, pentru că tratament diferențiat acordat unor producții ale televiziunii publice...", a spus Dragoș Pătraru în ultima emisiune Starea nației din acest sezon, potrivit Pagina de media.
