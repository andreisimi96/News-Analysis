Directorul general al constructorului auto de lux Audi a fost arestat luni în Germania, acesta fiind cel mai important oficial din grupul Volkswagen care a fost arestat din cauza scandalului manipulării emisiilor poluante, transmite Reuters, citată de Agerpres.
"Putem confirma că Rupert Stadler a fost arestat în această dimineaţă", a spus un purtător de cuvânt de la Volkswagen, precizând că Stadler beneficiază de prezumţia de nevinovăţie.
Procurorii din Munchen au informat că Rupert Stadler a fost reţinut ca urmare a îngrijorărilor că ar putea împiedica investigaţia care se derulează în prezent în scandalul manipulării emisiilor poluante.
Vestea arestării lui Rupert Stadler vine într-un moment în care directorul general al grupului Volkswagen, Herbert Diess încearcă să introducă o nouă structură de conducere la cel mai mare constructor auto mondial şi european, structură care îl include şi pe Rupert Stadler, şi de asemenea să urgenteze tranziţia grupului spre autovehiculele electrice.
"În cadrul investigaţiei cu privire la dosarul diesel şi al motoarelor Audi, procuratura din Munchen a pus în aplicare un mandat de arestare împotriva lui Rupert Stadler la data de 18 iunie 2018", se arată într-un comunicat al procuraturii. În comunicat se precizează că arestarea lui Stadler a fost făcută la cererea autorităţilor americane.
Volkswagen a recunoscut în luna septembrie 2015 că a utilizat un software pentru a eluda standardele de emisii poluante, declanşând cel mai mare scandal din istoria companiei. Autorităţile americane au depus plângere împotriva fostului director general de la VW, Martin Winterkorn însă este puţin probabil ca acesta să ajungă în tribunalele din SUA pentru că Germania nu îşi extrădează cetăţenii în ţările din afara Uniunii Europene.
Scandalul dieselgate a costat până acum grupul Volkswagen peste 25 de miliarde euro în răscumpărări, amenzi şi compensaţii iar compania este implicată în continuare în dispute juridice atât în Germania cât şi peste hotare.
