Milioane de români vor fi "terorizați fiscal" în a doua parte a acestui an, avertizează Opoziția.
"În plină vară, într-o perioadă de vacanţe şi concedii, milioane de români riscă să se trezească cu decizii de impunere de la ANAF, cu popriri pe conturi şi sume importante de bani blocate", se spune într-o declarație de presă a PNL remisă Realitatea.net.
Ministrul Finanțelor ameninţă cu poprirea şi executarea silită pe cei care nu-şi plătesc datoriile despre care nici nu ştiau că există, acuză liberalii.
Starea dezastruoasă a vistieriei statului îi face pe guvernanţii de la PSD şi ALDE să ia măsuri disperate pentru a face rost de bani la buget, atrage atenția principalul partid de opoziție.
Ministrul Finanţelor Publice, Eugen Teodorovici a anunţat că vrea să încaseze în acest an 14-15 miliarde de lei de la români, în contul unor datorii neplătite în ultimii cinci ani, aceasta fiind una dintre măsurile pentru încadrarea în ţinta de deficit bugetar de 3% din PIB.
"Teodorovici admite astfel că situaţia veniturilor bugetare este dezastruoasă şi apelează la o măsură disperată pentru creşterea încasărilor. Soluţia aleasă exprimă o gravă recunoaştere a eşecului PSD în administrarea fiscală ţării şi a incompetenţei personale a ministrului Finanţelor Publice", declară Ionel Dancă, purtătorul de cuvânt al PNL.
Până în toamnă, ne spune Teodorovici, vor face o centralizare şi vor trimite decizii de impunere românilor pentru datoriile la fisc din ultimii cinci ani. "Practic, Teodorovici recunoaşte că ANAF că nu a informat cetăţenii că au datorii la fisc de aproape 15 miliarde de lei", arată oficialii liberali.
Întrebarea pe care o pun liberalii este cine răspunde pentru că Fiscul a lăsat să curgă datorii timp de cinci ani fără să anunţe cetăţenii pentru ca mai apoi să fie executate silit cu penalităţi? Sau poate chiar asta şi-au dorit, să mărească veniturile la buget, majorând datoriile românilor cu penalităţi pentru întârziere?
"În loc să informeze populaţia, să simplifice plata taxelor şi impozitelor, să crească nivelul de conformare voluntară al contribuabililor, ministrul PSD al Finanţelor Publice ameninţă cu poprirea şi executarea silită pe cei care nu-şi plătesc datoriile despre care nici nu ştiau că există. Teodorovici ar face mai bine să-i ancheteze disciplinar pe toţi cei care timp de cinci ani nu şi-au făcut treaba să colecteze la timp taxele şi impozitele şi nu au informat cetăţenii ce datorii au de plată la fisc", se mai spune în mesajul PNL.
PSD şi ALDE au ajuns după numai un an de guvernare să terorizeze fiscal milioane de români, mai arată liberalii: "Situaţia este atât de dezastruoasă încât pur şi simplu e "foame de bani" la Palatul Victoria. Au scăpat economia din mână, nu mai au control asupra cheltuielilor bugetare şi nu ştiu de unde să mai ia bani de la români".
