Amintit adesea în Biblie, uleiul de măsline este cea mai veche grăsime vegetală descoperită de oameni. În vremuri de demult, egiptenii le dădeau grecilor grâne pentru a primi în schimb ulei de măsline. Lichidul galben-verzui era considerat cea mai valoroasă marfă de negoţ.
Tratamentul multor afecţiuni, dar şi reţetele cosmetice conţineau acest ulei preţios, care deţine proprietăţi fortifiante şi revigorante. Motive suficiente ca acest remediu să fie considerat „aur lichid“.
Conţinutul mare de antioxidanţi, cum sunt vitamina E şi polifenolii, îi oferă calităţi terapeutice în prevenirea bolilor cardiovasculare. În medicina naturistă se utilizează în special uleiul virgin presat la rece. Odată prelucrat, uleiul îşi pierde din proprietăţi.
Acizii graşi mononesaturaţi din lichid stimulează colesterolul „bun“ şi reduc riscul de îmbolnăvire a inimii. Se iau 2 linguriţe de ulei de măsline extravirgin în fiecare dimineaţă, pe stomacul gol, în cure de câte 2 săptămâni. Cardiologii spun că un consum regulat de ulei de măsline reduce şi tensiunea.
În colicile hepatice se recomandă următoarea reţetă: până la 400 ml de ulei de măsline, 15 ml de coniac, 2 gălbenuşuri şi puţin mentol. Se amestecă totul şi se bea dimineaţa, în două rânduri, la intervale de o jumătate de oră.
Oleocantalul, fitonutrientul din uleiul de măsline care mimează efectele ibuprofenului în reducerea inflamaţiilor, poate ajuta şi la prevenirea cancerului de sân, dar şi recidivele în cazul femeilor care au fost diagnosticate cu această boală.
Unul din cei mai importanţi antioxidanţi din uleiul de măsline este vitamina E, care are efecte antitumorale. Înlocuieşte în alimentaţie, pe cât posibil, uleiul obişnuit cu cel din măsline, ca să eviţi dezvoltarea celulelor canceroase.
