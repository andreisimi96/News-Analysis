1 ora 46 minute
Vicepremierul şi ministrul de interne italian Matteo Salvini, cunoscut pentru poziţiile sale dure, a promis luni că va lua măsuri împotriva minorităţii rome, făcând o legătură între această minoritate etnică şi "furturi şi ilegalităţi", relatează dpa.
Matteo Salvini, lider al partidului de extremă-dreapta Liga, şi-a făcut deja un renume prin interzicerea accesului în porturile italiene pentru ambarcaţiunile organizaţiilor umanitare care participă la operaţiunile de salvare a migranţilor.
Într-o declaraţie pentru postul local de televiziune Telelombardia, el a spus că ministerul său pregăteşte un dosar "privind situaţia romilor din întreaga Italie pentru a vedea cine, cum şi câţi sunt".
Ideea unui recensământ concentrat pe o minoritate anume este pentru unii o reminiscenţă înfricoşătoare a persecuţiilor naziste. Romii au fost alături de evrei victime ale Holocaustului.
"Ministrul de interne nu pare să ştie că recensămintele bazate pe etnie sunt interzise prin lege", a declarat activistul Carlo Stasolla pentru agenţia de presă ANSA. Stasolla este preşedintele Asociaţiei 21 Iulie, o organizaţie pentru apărarea drepturilor romilor.
După ce cotidianul de centru-stânga La Repubblica a scris că este o propunere-şoc, Salvini a postat pe Facebook: "De ce? Mă gândesc nu doar la furturile (comise de romi - n.r.), dar şi la acei copii (romi - n.r.) educaţi în tabere (de romi - n.r.) să fure şi să comită alte ilegalităţi".
Retorica anti-romi şi anti-imigranţi a adus partidului Liga numeroase voturi, iar Salvini o foloseşte din nou înaintea unor tururi secunde la scrutine locale la 24 iunie, în care formaţiunea sa este de aşteptat să obţină rezultate bune.
Duminică, el a participat la un marş în Seregno, în apropiere de Milano, unde candidata Ligii la primărie, Ilaria Cerqua, a spus că a vota în favoarea ei înseamnă a vota pentru un oraş "fără solicitanţi de azil, fără tabere cu romi, fără moschei".
