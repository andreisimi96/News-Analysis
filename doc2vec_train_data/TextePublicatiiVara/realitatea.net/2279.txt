Raluca Turcan, preşedintele PNL Sibiu, a declarat într-o conferinţă de presă susţinută vineri că pregăteşte un miting la Sibiu pentru a-l susţine pe Klaus Iohannis.
”PNL a anunţat deja un plan de mobilizare în teritoriu cu privire la posibilitatea organizării unui referendum. Mai mult decât atât, am discutat cu domnul Barna care, în momentul în care aici, la Sibiu, PNL va organiza un miting, să ni se alăture şi reprezentanţii USR şi, de asemenea, reprezentanţi ai societăţii civile, pentru că este foarte important să plece un mesaj de determinare din partea tuturor sibienilor şi dacă se poate din partea tuturor românilor din celelalte oraşe reşedinţă de judeţ, că sunt foarte mulţi care se opun acestui program distructiv al PSD”, a afirmat Raluca Turcan.
Potrivit preşedintelui PNL Sibiu, mitingul va fi „în viitorul apropiat”. „Mitingul o să fie anunţat de PNL. Nu dorim să ne suprapunem sau să afectăm alte manifestări pe care oamenii deja le-au pregătit”, a mai spus Raluca Turcan.
Turcan: ”Ţara este guvernată de o incompetenţă crasă!”
În cadrul aceleiaşi conferinţe de presă, Turcan a mai spus că PSD vrea să scoată România de pe harta ţărilor democratice, prin manifestările pe care le desfăşoară.
Citește mai multe pe realitateadesibiu.net.
