Site-ul Ministerului Educației, www.edu.ro, a fost compromis, notează HotNews. Cineva din interiorul sau exteriorul Ministerului a urcat un script care minează criptomonede.
"Primele concluzii sunt că, într-adevăr, site-ul Ministerului Educației, www.edu.ro, a fost într-un fel sau altul compromis și, fie cineva (n.a din interior) a urcat în mod intenționat un script de minare de criptomonedă, fie site-ul a fost spart din exterior și cineva a urcat acolo atât acest script, cât și alte URL-uri către diferite servicii (n.a site-uri de escorte din Turcia)", a declarat, pentru HotNews.ro , Cătălin Pătrașcu, șef al serviciului de securitate informatică și monitorizare la Centrul Național de Raspuns la Incidente de Securitate Cibernetica (CERT-RO).
Scriptul nu a fost încă îndepărtat, spune acesta.
"Site-ul oficial al MEN a fost atacat informatic de două ori, în decursul ultimelor două luni. Referitor la aspectele semnalate, se fac verificări pentru a se identifica sursa acestor atacuri cibernetice. În acest moment, se lucrează la remedierea problemelor. Ministerul Educației se află în procedură de trecere la un nou standard de protecție cibernetică", a declarat Ministerul Educaţiei, pentru sursa citată.
Citeşte totul despre: criptomoneda
