Laura Codruţa Kovesi ar putea primi miercuri vestea aşteaptată cu sufletul la gură de mai bine de trei luni. Este vorba de soluţia judecătorilor CCR în cazul refuzului preşedintelui Klaus Iohannis de a o revoca pe şefa DNA, aşa cum a cerut ministrul Justiţiei Tudorel Toader. 
Judecătorii constituţionali ar trebui să decidă dacă această situaţie este sau nu un conflict instituţional între Guvern si Preşedinţie în cazul Kovesi, potrivit unei analize a portalului ziare.com.
Pe de-o parte, ministrul Justiţiei susţine că şeful statului ar fi blocat procedura de revocare a Laurei Codruţa Kovesi din motive politicianiste. "Rolul preşedintelului în procedura de numire şi de revocare nu poate fi şi nu este unul politic. Refuzul său încalcă rolul constituţional al ministrului Justiţiei şi independenţa procurorilor", a afirmat Tudorel Toader în pledoaria susţinută în faţa judecătorilor CCR. 
Pe de altă parte, consilierul prezidential Simina Tănăsescu a afirmat că nu este vorba de blocaj institutional, ci de exercitarea unei atribuţii legale a şefului statului. "Niciuna dintre autorităţi nu şi-a depăşit competenţele sau nu s-a abţinut de la a face ceea ce era repartizat să facă prin legea aplicabilă", a declarat consilierul prezidential în sedinţa CCR.
Pe 22 februarie, ministrul Justitiei Tudorel Toader a cerut revocarea şefei DNA, pe baza unui "rechizitoriu"  care prezenta 20 de "acte si fapte de netolerat". 
La scurt timp, preşedintele Klaus Iohannis a criticat lipsa de claritate a raportului Toader şi faptul că acesta diferă radical de evaluarea făcută de administraţia prezidenţială. În martie, CSM a ajuns la o altă concluzie decât ministrul Justiţiei, iar în aprilie Klaus Iohannis a anunţat că nu a va da curs propunerii ministrului Justiției de revocare a şefei DNA.
