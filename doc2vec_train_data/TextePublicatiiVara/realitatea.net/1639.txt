ASIA ŞI OCEANIA
Donald Trump și KIm Jong-un, summit istoric
Coreea de Nord a semnalat își dorește ”o nouă relație” cu SUA, un semn încurajator înainte de summitul istoric Donald Trump-Kim Jong-un care va avea loc marți în Singapore.
Presa de stat nord-coreeană a anunțat că Phenianul dorește ”să stabilească o nouă relație” cu SUA, o schimbare semnificativă de ton după ani de animozitate.
Sosit la Singapore pentru summitul istoric cu Kim Jong-un, Donald Trump a anunțat la rândul său că se simte optimist în așteptarea momentului.
Trump speră că primul summit ținut de un președinte SUA în compania unui lider nord-coreean va declanșa un proces de pace care va culmina cu renunțarea Phenianului la înarmarea nucleară.
Phenianul nu a promis însă în niciun moment, în mod clar, acest obiectiv. Totuși, agenţia de presă din Coreea de Nord, KCNA, preluată de Reuters, a subliniat că cei doi lideri vor discuta despre "un mecanism permanent şi durabil de menţinere a păcii" şi denuclearizarea în peninsula coreeană.
Luni, diplomații din ambele delegații s-au întâlnit pentru a încerca să pregătească un document care ar putea fi susținut de cei doi lideri.
Ambasadorul SUA în Filipine, Sung Kim, care şi-a reprezentat diplomatic ţara şi în Coreea de Sud, a condus delegaţia americană, iar Choe Son Hui, adjunct al ministrului de externe nord-coreean, a făcut parte din delegaţia Coreei de Nord.
Întâlnirea la nivel înalt va avea loc marți la un hotel din Sentosa, o insulă aflată la doar câteva sute de metri de coastă.
