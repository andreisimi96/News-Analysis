Liviu Dragnea, în faţa judecătorilor
FOTO: Inquam Photos / George Calin
DIICOT a anunțat că sesizează Consiliul Superior al Magistraturii, după avertismentele fără precedent ale lui Liviu Dragnea la adresa procurorilor, în special a celor care au primit plângerea penală ce o vizează pe Viorica Dăncilă. 
Potrivit șefului DIICOT, Daniel Horodniceanu, vor fi două sesizări depuse la Consiliul Superior al Magistraturii. În primul rând, una venită din partea celui care conduce Parchetul Antimafia, care s-a plâns declarațiile lui Liviu Dragnea afectează independența procurorului care a primit plângerea ce o vizează pe Viorica Dăncilă.
O altă plângere trimisă CSM reclamă un atac al șefului PSD la adresa Justiției în ansamblu. 
Plângerea penală împotriva premierului Viorica Dăncilă a fost calificată drept „o demență” de Liviu Dragnea, șeful PSD susținând că nu crede că există vreun procuror care să „riște atât de mult” pentru acest demers care ar fi „o comandă de la Iohannis, fără niciun dubiu”.
„Ce știu cu siguranță este o comandă foarte fermă. Sper să nu fie niciun procuror care să riște atât de mult ca să dea curs la această demență. Foarte mulți procurori riscă să plătească greu”, a declarat Liviu Dragnea, la Antena 3, potrivit Hotnews.ro.
Șeful PSD a adăugat că sunt unii procurori care „așteaptă să vorbească” despre abuzurile din sistem.
„Sunt unii care încearcă să se depărteze de această zonă, gen Uncheșelu. Sunt unii care nu vor să mai participe și mai sunt alții care rămân acolo ca amazoanele. Sunt destui care așteaptă să vorbească. E comandă de la Iohannis fără niciun fel de dubiu. Vor guvernul jos”, a spus Dragnea.
El a susținut că „miza principală este să spargă Coaliția, să spargă majoritatea din Parlament pentru a nu finaliza legile justiției, codurile penale și legile siguranței”.
Întrebat dacă sunt șanse ca partidele din coaliție să piardă această luptă, Dragnea a răspuns: „Dacă nu mor, nu mă vor învinge”.
Tot luni, într-o scrisoare trimisă Consiliului Superior al Magistraturii, judecătorii au acuzat discursurile incendiare ale liderilor puterii, de la mitingul PSD de sâmbătă, şi au cerut conducerii CSM să ia măsuri pentru apărarea independenţei justiţiei. 
