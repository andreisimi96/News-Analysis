Grindina a făcut ravagii în mai multe zone din țară. În județele Cluj și Arad gheața a distrus grădinile localnicilor. Din păcate veștile de la meteorologi nu sunt bune. În jumătatea de vest vor fi în continuare furtuni.
A căzut grindină cât nuca la Ciucea. Oamenii au privit neputincioși din case cum gheața le distruge tot ce au prin grădină. Zona a fost ieri sub cod portocaliu de furtună. Dar nici Aradul nu a fost ocolit. La Șimand vântul și grindina au rupt viile. În imaginile postate pe Facebook de localnici se vede cum frunzele de vie zboară prin aer.
Din păcate, jumătatea de vest se va confrunta în continuare cu fenomene meteo extreme.
Furtunile au făcut ravagii și în alte zone din Europa. În Bordeaux a căzut grindină cât mingea de golf. În doar câteva minute, străzile au fost acoperite de un covor alb. Plafonul câtorva centre comerciale a fost avariat de bucăţile mari de grindină, iar clienţii au fost evacuaţi. Ploaia de gheață care a lovit regiunea franceză renumită pentru vinurile sale a făcut pagube însemnate în podgorii.
Meteorologii au avertizat că şi alte furtuni însoţite de grindină ar putea avea loc în următoarele zile.
