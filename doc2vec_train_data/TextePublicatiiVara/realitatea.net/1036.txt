Piesa centrală a unei mese festive sau a unei întâlniri cu prietenii la cină, este, cu siguranţă, friptura. Friptura perfectă nu cere prea multă îndemânare, ci mai degrabă răbdare. 
Ai nevoie de o zi şi jumătate ca să obţii ceea ce îţi doreşti. Pentru început, trebuie să cumperi carne de calitate
O bucată întreagă de pulpă de porc va fi perfectă pentru o friptură pe care să o împarţi cu toţi invitaţii tăi. Alege o pulpă cu os care să aibă între 4 şi 6 kg, care va fi perfectă pentru 12-14 persoane.
Amestecă în parţi egale zahăr brun, sare, condimente, usturoi proaspăt pisat. Pentru o bucată de pulpă de 5 kg vei avea nevoie de 50 de g de zahăr brun, 50 g sare, 50 g usturoi şi 50 g amestec de condimente. Poţi alege seminţe de muştar, boia de ardei iute, seminţe de coriandru, fulgi de chilli, seminţe de fenicul. Dacă este pe placul tău poţi adăuga şi ghimbir proaspăt dat prin răzătoare, dar şi zeamă de lămâie. Cu acest amestec masează bine bucata de carne pe fiecare parte.
Lasă carnea la odihnă peste noapte
După ce te-ai asigurat că fiecare parte a pulpei este acoperită cu amestec, înveleşte-o într-o folie de plastic şi las-o la frigider pentru cel puţin 24 de ore.
Pune-o la cuptor la foc mic
Friptura pefectă va sta 7 ore la cuptor la 140 grade Celsius. Tava este bine să o acoperi cu folie de aluminiu, dacă nu vrei să o cureţi ore în şir. Carnea se scoate din folie şi se pune în tavă alături de două căni de apă. Apoi, se acoperă toată carnea cu folie de aluminiu. După două ore dă folia la o parte şi, cu ajutorul unei linguri, pune din sosul din tavă peste carne. Acoper-o din nou şi pune-o din nou la cuptor. Nu mai ai nevoie decât de răbdare până când friptura va fi gata.
Las-o să se odihnească
Nu te apuca să tai friptura imediat ce ai scos-o din cuptor. Timp de 20-30 de minute trebuie să se odihnească. Apoi o poţi tăia.
Serveşte friptura cu sos
Poţi face orice sos vrei, important este să îl ai alături de friptură. Mujdeiul este perfect, dacă nu ai alte idei. Merge şi cu sosuri de inspiraţie asiatică sau cu sos de fenicul.  
