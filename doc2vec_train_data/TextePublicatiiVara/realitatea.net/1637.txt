Ion Țiriac a ajutat-o mereu pe Simona Halep în cariera ei, însă omul de afaceri n-a crezut la început cu adevărat în actualul lider WTA.
Acum 10 ani, tot la Roland Garros, Simona Halep se impunea pe zgura franceză în finala de junioare cu Elena Bogdan.
La acea vreme, foștii tenismeni Ion Țiriac și Dumitru Hărădău au pus pariu cu Virginia Ruzici că Elena Bogdan va deveni o jucătoare mai mare decât Simona Halep. Acum, constănțeanca este și lider mondial, și câștigătoare de Grand Slam. Dar asta nu a fost tot.
Înainte de a câștiga turneul de la Roland Garros, Simona Halep a oferit un interviu pentru Sports Illustrated în care a vorbit despre obiceiul ciudat al lui Ion Țiriac de a mânca sticlă. Liderul WTA s-a amuzat, spunând că îi va cere miliardarului să mănânce un pahar de vin dacă va câștiga un Grand Slam.
"Am auzit că a făcut asta în trecut, dar cu mine, nu. Poate o să fac un pariu cu el că o să câştig un Grand Slam şi atunci sunt sigură că o s-o facă. O să îi spun să mănânce un pahar de vin dacă voi câştiga un Grand Slam", s-a amuzat Simona Halep.
Obiceiul bizar al lui Ion Țiriac , de a mânca sticlă, a fost dezvăluit de fostul mare campion Arthur Ashe, în 1986: “Eram la un restaurant basc din Paris şi Ţiriac a mâncat un pahar de vin. Mânca sticlă. Am fost acolo şi n-a sângerat niciun moment".
Simona Halep revine astăzi în ţară, după ce a câştigat turneul de la Roland Garros. Sportiva noastră ajunge pe Aeroportul Henri Coandă la ora 16:15.
Apoi, sportiva în vârstă de 26 de ani va prezenta o copie a trofeului cucerit la Roland Garros, în cadrul unei ceremonii care va fi organizată, de la ora 20:00, în fața Arenei Naționale din Capitală, nu pe stadion.
Simona Halep a cerut inițial o aprobare pentru un eveniment într-o piață, dar Primăria București l-a programat în fața Arenei Naționale, nu pe stadion, "din cauza timpului prea scurt pentru aprobările necesare", conform GSP.
Astfel, Simona Halep le va prezenta românilor, în fața Arenei Naționale, copia trofeului cucerit la Roland Garros. Replica trofeului Suzanne Lenglen, atribuit campioanelor de la Roland Garros, este copia fidelă a cupei câștigate de Simona Halep la Paris. Originalul rămâne la Federația Franceză de Tenis.
