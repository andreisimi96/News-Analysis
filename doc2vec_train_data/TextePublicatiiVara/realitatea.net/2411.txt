Papa Francisc (81 de ani) a spus că folosirea metodei avortului pentru a pune capăt sarcinilor care aduc pe lume copii cu dizabilități este produsul unei mentalități naziste.
Papa Francisc a precizat că avortul în această situație aduce aminte de ideologia naziștilor, care susțineau că trebuie creată o "rasă pură" prin eliminarea celor slabi.
Afirmațiile au fost făcute într-un discurs adresat membrilor unor asociaţii familiale din Italia.
"Copiii trebuie acceptați așa cum sunt, așa cum îi trimite Dumnezeu, chiar dacă uneori sunt bolnavi", a spus Papa Francisc.
Suveranul pontif s-a referit și la testele prenatale care arată dacă fetusul are o boală sau o malformaţie.
"Prima întrebare pe care o pune lumea în acest caz este dacă ar trebui să scăpăm de copil. Dar asta înseamnă să omori pe cineva pentru a avea tu o viaţă mai liniştită. În acest fel, un copil nevinovat este ucis", a menționat Papa Francisc.
