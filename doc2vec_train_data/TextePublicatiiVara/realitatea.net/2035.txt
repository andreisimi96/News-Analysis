Ploile abundente au făcut ravagii în multe zone din țară. În judeţul Caraş-Severin, aflat sub cod roșu de inundații, un drum judeţean a fost închis și mai multe străzi au fost inundate în urma unei viituri. În satul Borlova, o femeie şi doi copii au fost evacuaţi dintr-o casă înconjurată de puhoaie. În Mehedinţi, un bărbat a murit și o femeie e în stare gravă, după ce au fost loviţi de trăsnet, la o stână. Ploile torențiale au creeat probleme mari și în Timiș, Alba, Sibiu, Dolj și Vâlcea. 
Viitura s-a produs pe pârâul Slatina, din judeţul Caraş-Severin. Puhoaiele au inundat mai multe străzi din localitatea cu acelaşi nume, și au intrat în 40 de gospodării. Din cauza ploilor abundente, drumul judeţean 582 dintre localităţile Brebu Nou şi Slatina Timiş a fost închis temporar.
În Argeș, la Pitești, după o jumătate de oră de ploaie, străzile s-au acoperit de apă. Mai multe beciuri și curți au fost inundate, iar vântul puternic a pus la pământ zeci de copaci. Nu au fost victime, însă trei mașini au fost avariate de arborii prăbușiți peste ele. În plus, fațada unui cunoscut magazin din centrul orașului a fost distrusă de furtună. Pe aproape 20 de metri, ferestrele din termopan situate la etaj au fost doborâte de vijelie. 
După furtuna de miercuri seară, orașul Alba Iulia s-a transformat într-o "Mică Veneție". Cea mai afectată zonă a fost intersecția din apropierea gării, unde canalizarea nu a făcut față și, în câteva locuri, au apărut fântâni arteziene în mijlocul drumului.
În Sibiu a plouat doar 20 de minute, dar zeci de străzi au fost acoperite de apă. Strada Maramureșului, de exemplu, s-a transformat într-un imens lac de acumulare. Angajații de la ISU au intervenit cu 4 autospeciale, 8 electropompe și 2 motopompe pentru evacuarea apei din curți și subsoluri.
Și bulevardele din zona centrală a municipiului Râmnicu Vâlcea s-au transformat în râuri. Mașinile abia au putut înainta prin apa adâncă de câteva zeci de centimetri. 
Ministrul de Interne a anunţat că a mobilizat peste 3.300 de pompieri pentru a interveni în zonele afectate. 
