1 ora 6 minute
Închisoare de weekend, reclamată la CCR
Înalta Curte de Casație și Justiție (ÎCCJ) a decis să reclame la Curtea Constituțională legea adoptată recent de Parlamentul României cu privire la posibilitatea executării pedepselor de acasă sau doar în weekend, informează Realitatea TV.
Instanța Suprema sesizează CCR pentru legea privind executarea pedepselor la domiciliu.
Potrivit surselor citate de Ionela Arcanu, vineri s-a decis acest lucru, într-o ședință la care au luat parte și cei trei judecatori care trebuie să dea verdictul în cazul Dragnea. "Motivul sesizării Curții: lipsa de previzibilitate si claritate", arată jurnalistul Realitatea TV.
Și Opoziția a anunțat că va contesta proiectul la Curtea Constituțională.
Legea controversată, trecută recent prin cele două camere ale Parlamentului, prevede ca pedepsele de până la 1 an, inclusiv cele de corupție, să fie executate acasă, sau doar în weekend.
Legea care prevede detenție la domiciliu automat pentru pedepsele cu închisoarea de până la un an și câte 20 de zile scăzute din pedeapsă pentru fiecare lucrare sau invenție a fost adoptată miercuri de Parlament.
Deputații au adoptat cu 181 de voturi pentru, 87 împotrivă și 4 abțineri controversatul proiect propus de UDMR și amendat de către PSD.
Inițiativa legislativă modifică regimul închis, semideschis, deschis de detenție și introduce un regim de detenție la domiciliu pentru condamnările de până la un an de închisoare, inclusiv pentru cei condamnați pentru corupție, excepție făcând faptele cu violență.
O altă prevedere controversată a proiectului este scăderea a câte 20 de zile din pedeapsă pentru fiecare lucrare științifică sau invenție, față de 20 de zile indiferent de numărul acestora cum prevede legea în prezent.
Ce prevede noua lege:
Art.38-1.- (1) În cazul persoanelor condamnate la pedeapsa închisorii de până la un an executarea pedepsei se realizează prin detenție la domiciliu, cu excepţia persoanelor condamnate pentru fapte comise cu violenţă.
(2) Prevederile alin. (1) se aplică şi persoanelor condamnate care mai au de executat 18 luni până la împlinirea fracţiei minime obligatorii pentru liberarea condiţionată din pedeapsa iniţială a închisorii mai mare de un an.
