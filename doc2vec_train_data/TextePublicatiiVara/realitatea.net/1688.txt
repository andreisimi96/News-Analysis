Burse de cercetare în matematică, fizică şi informatică, create în semn de omagiu adus astrofizicianului britanic Stephen Hawking, decedat pe 14 martie la vârsta de 76 de ani, vor recompensa "studenţi excepţionali", a anunţat luni Guvernul de la Londra, citat de AFP.
Aceste burse "vor fi acordate unor candidaţi excepţionali care îşi termină doctoratul în domenii precum matematică, fizică şi informatică", a anunţat Ministerul pentru Companii, Energie şi Strategie industrială din Marea Britanie.
Un număr de până la 10 burse Stephen Hawking vor fi acordate în fiecare an pe parcursul următorilor cinci ani. Beneficiarii lor vor putea să îşi continue activităţile de cercetare în cadrul instituţiilor britanice timp de trei ani.
Copiii savantului Stephen Hawking, Robert, Lucy şi Tim Hawking, s-au declarat încântaţi de faptul că aceste burse vor purta numele tatălui lor, considerând că iniţiativa reprezintă "un mare omagiu" adus vieţii şi activităţii celebrului profesor britanic, decedat în luna martie la vârsta de 76 de ani.
"În calitatea lui de om de ştiinţă care a făcut descoperiri extraordinare pe durata întregii sale cariere, dar mai ales în primii lui ani de activitate, el era foarte interesat de apariţia unor noi talente şi a consacrat o mare parte din carieră activităţilor profesorale", au reamintit cei trei copii ai astrofizicianului britanic.
"Nu pot să mă gândesc la un omagiu mai potrivit ce ar putea fi adus acestei personalităţi decât la ajutorarea generaţiei următoare, pentru ca aceasta să împingă şi mai departe limitele cunoaşterii legilor care guvernează Universul", a declarat Sam Gyimah, Secretar de Stat pentru Cercetare şi Inovaţie în cadrul Guvernului Marii Britanii.
Stephen Hawking va fi înhumat vineri în catedrala Westminster, un omagiu rezervat celor mai mari personalităţi britanice, de care a beneficiat în trecut şi un alt gigant al cercetării ştiinţifice, Isaac Newton.
