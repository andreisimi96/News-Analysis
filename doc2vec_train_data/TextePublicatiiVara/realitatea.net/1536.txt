Liviu Dragnea, la mitingul PSD: Statul paralel trebuie să ştie că suntem foarte mulţi
Liviu Dragnea, preşedintele PSD a afirmat, sâmbătă seara, la mitingul PSD, că că există "persoane infiltrate" în piaţă. "Ce trebuie să știe statul paralel este că suntem foarte mulți, suntem voința populară exprimată de lege și constituție", a declarat acesta. 
"Vă mulţumesc pentru că aţi venit aici, ați dat dovadă de curaj. V-ați asumat cu demnitate dreptul la libertăți și democrație", a spus şeful PSD. 
Acesta a mai spus că există "persoane infiltrate" în piaţă. "Îi salut de astă dată cu milă pe toți trimișii în piață ai statului paralel, civil sau nu, la ordin sau din curiozitate", a afirmat Dragnea.
"Suntem mulți aici, mai mulți decât s-au așteptat cei care râdeau de noi şi ne insultau", a compeltat şeful PSD.
"Ce trebuie să știe statul paralel este că suntem foarte mulți, suntem voința populară exprimată de lege și constituție. Am fost întrebat ce înseamnă statul paralel. Răspunsul e simplu: e exact cum îi spune numele, un sistem care folosește instituțiile statului nelegitim, afară și în paralel cu democrația, cu voința exprimată la vot", a afirmat Liviu Dragnea.
Preşedintele PSD a declarat că au trecut trei ani și jumătate de când regimul Băsescu a plecat, dar instrumentele lui au rămas. "Care sunt instrumentele: Procurorii corupți au rămas. I-ați văzut la televizor fabricând dosare. Șefa DNA a rămas. Ați auzit-o cerând procurorilor capete mari, ați văzut-o anchetând guvernul, arestând și umilind zeci de oameni care au fost achitați. Generalii au rămas. Ei acționează prin rețeaua de propagandă securistă. Ei atacă democrația prin ONG-uri finanțate ilegal. Ziariștii sub acoperire au rămas, fără să poată unul să spună din ce bani trăiesc, magistrații sub acoperire au rămas, a rămas obiceiul de a folosi serviciile secrete în scopuri politice, să-i pună președintelui la picioare capete politice, au rămas 6 milioane de români ascultați", a afirmat Dragnea.
"Să nu-l invidiem pe prietenul dumneavoastă Klaus Iohannis. Ce credeți, când spune că nu vede protocoalele secrete, are o problemă la ochi sau la dosar? Să nu-l invidiem pe Ludovic Orban pe care vă rog să-l salutați. L-a propus pe Iohannis candidat la președinție la cinci zile după ce a fost achitat. Să nu-i invidiem pe ei, care cred că dacă stau cu cuvântul anticorupție în gură vor scăpa. Nu vor scăpa, sunt doar niște unelte jalnice ale acestor securiști", a spus acesta. 
"Sunt o frăție josnică, o cârdășie periculoasă. Acesta este portretul statului paralel. Putem să-i spunem simplu: Securitatea. Această boală care ne-a făcut să trăim într-o societate măcinată de ură și invidie, acestă boală care ne-a adus mai rău ca pe vremea vechii securități. Nu sunt vorbe propagandistice, sunt realități de zi cu zi. Staliniștii, securiști vor să ne transforme pe toți într-un popor de denunțători, suntem șantajați să depunem denunțuri împotriva rudelor, prietenilor. Este un plan odios de dezbinare a societății românești, de insinuare a terorii că oricine oricând poate fi luat, că oricine poate fi transformat in suspect. S-a mers mult prea departe. Toți putem fi la un moment dat atinși de mâna lungă a acestui stat paralel", a declarat şeful PSD. 
"Liviu Dragnea nu uita, noi suntem de partea ta", strigă mulţimea. 
Ştire în curs de actualizare
