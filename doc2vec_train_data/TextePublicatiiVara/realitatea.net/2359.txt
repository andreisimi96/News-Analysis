Conflict în PSD
Scenariu bombă din PSD: după ce Gabriel Vlase a aflat de planul lui Dragnea de a-i bloca numirea la SIE, el ar fi pus în discuția unui grup de deputați apropiați posibilitatea de a cere schimbarea șefului PSD de la conducerea Camerei Deputaților.
Un grup de deputați PSD fideli lui Gabriel Vlase ia în calcul să ceară un vot pentru schimbarea lui Liviu Dragnea de la șefia Camerei Deputaților dacă cel nominalizat de președintele Iohannis pentru SIE nu va primi votul de învestitură în Parlament, au declarat pentru G4Media.ro surse din partid.
Ar fi vorba de circa 30 de deputați PSD dispuși să sprijine la vot schimbarea lui Dragnea din fruntea Camerei Deputaților.
În acest moment, Liviu Dragnea caută soluții pentru a-l împiedica pe Vlase să devină directorul SIE. Liderul PSD nu a fost consultat de președintele Iohannis înainte ca acesta să facă nominalizarea pentru șefia SIE, iar Dragnea nu îl vrea pe Vlase pentru a nu permite crearea unui pol de putere în interiorul partidului.
Cu toate astea, lui Liviu Dragnea îi este dificil în acest moment să explice liderilor partidului de ce Vlase ar trebui picat la votul din Parlament. Vlase, vicepreședinte PSD și al Camerei Deputaților, a fost lăsat chiar de Dragnea să conducă nenumărate ședinte ale deputaților, l-a însoțit pe șeful PSD în ultima vizită externă din Elveția și a respectat întotdeauna ordinele de partid. Mai mult, Vlase are o relație personală bună cu mulți dintre deputații și liderii PSD.
Cozmin Gușă: Ce schimbări politice va genera nominalizarea lui Vlase la șefia SIE
Cozmin Gușă consideră că nominalizarea lui Gabriel Vlase pentru șefia SIE a fost o mișcare de șah eficientă din partea președintelui Iohannis care îl pune în dificultate pe Dragnea.
"Această nominalizare a lui Vlase la SIE rezolvă o mare problemă. Noi suntem obișnuiți să vorbim doar despre SRI pentru că asta ne și interesează în România, SIE nu este o structură mai puțin importantă, ba chiar mai importantă dacă vorbim despre jocul extern și despre neo-relaționarea pe care se construiește acum toată politica mondială, mai ales cea regională, iar noi ar fi trebuit să ne bazăm foarte mult pe expertiza celor de la SIE, pe informațiile care ni le dau, pe agenții recrutați, de influență din diverse state care să ne livreze informații sau relaționări pe care să le fructificăm. Așa face toată lumea, peste tot...
Iohannis, cu mișcarea lui de șahist pe care am menționat-o a făcut un lucru foarte bun, propunând un om de nerefuzat, unul la mână. De ce? Este foarte vechi în PSD și are studiile necesare. Și, doi la mână, este foarte bine conectat din punct de vedere parlamentar.
Studiile și experiența politică și moștenirea lui Hrebrenciuc de a discuta tot timpul cu toate grupurile parlamentare, chiar și din opoziție, îl califică să își obțină chiar singur o susținere majoritară în cazul votului care trebuie să vină pentru validarea sa ca director al SIE", a explicat Cozmin Gușă.
