Atac la tribunal
Un bărbat a vrut să intre înarmat în Judecătoria Iași, spunând că vrea să își facă dreptate.
Un individ care a intrat înarmat în sediul Judecătoriei Iaşi a fost amendat şi este şi cercetat penal în urma incidentului, scrie Realitatea de Iasi.
Reprezentanţii Judecătoriei Iaşi au precizat vineri după-amiază că un individ a încercat să pătrundă în sediul instanţei, în timp ce era înarmat.
"Persoana în cauză era înarmată cu un cuţit cu lungimea de 24 cm şi o bară metalică, transformată într-un baston, cu lungimea de 40 cm. Aceasta a refuzat să se supună controlului antiterorist efectuat de jandarmi şi a devenit recalcitrantă, începând să ameninţe că vrea să îşi facă dreptate şi să omoare un poliţist sau un jandarm", au menţionat reprezentanţii Judecătoriei Iaşi.
Conform acestora, individul a fost imobilizat şi dus la sediul Secţiei III de Poliţie din Iaşi, el fiind amendat. Totodată, oamenii legii au întocmit un dosar penal pentru tulburarea ordinii şi liniştii publice pe numele individului.
"Regulile de acces în instanţă sunt restrictive, fiind interzis accesul persoanelor care au asupra lor arme, muniţii, materiale explozibile sau inflamabile, substanţe toxice ori alte asemenea materiale sau mijloace periculoase, care pot fi folosite ca arme", au mai menţionat reprezentanţii Judecătoriei Iaşi.
