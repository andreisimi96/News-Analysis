Martina Navratilova a scris un editorial Simonei Halep pe site-ul oficial al WTA. Simona Halep (1 WTA, 26 de ani) s-a calificat în finala acestei ediţii de la Roland Garros (Franţa). Liderul mondial a învins-o pe Garbine Muguruza. În ultimul act, Simona Halep o va întâlni pe americanca Sloane Stephens, locul 10 WTA, sâmbătă, de la ora 16.00, LIVE TEXT realitatea.net şi LIVE la TV Eurosport şi Pro TV.
Navratilova a vorbit despre greşelile pe care sportiva noastră le-a făcut în trecut şi i-a oferit câteva ponturi care s-o ajute să pună mâna pe primul său trofeu de Mare Şlem.
"Îmi imaginez că cicatricele Simonei după trei finale de Grand Slam pierdute sunt încă groase, dar ea nu trebuie să joace la siguranţă în finală cu Sloane Stephens.
Dacă Halep vrea primul sau trofeu major, trebuie să iasă din zona de confort şi să-şi asume riscuri. O să fie înflăcărată, o să îşi dorească mult, ceea ce e un lucru bun cât timp poţi să controlezi această stare. Aşadar, să sperăm că Halep nu o să-şi dorească atât de tare încât o să-i afecteze tenisul", scrie Martina Navratilova intr-un editorial pentru site-ul WTA.
"Pentru mine, greşeala Simonei Halep în finala cu Ostapenko a fost că a jucat prea defensiv. A jucat ca să nu piardă, dar campionii învaţă din greşeli şi cred că nu o să mai repete. De aia mă aştept să joace agresiv. Halep trebuie să alerge după trofeu, nu să joace pentru a nu pierde”, mai scris legenda tenisului feminin.
