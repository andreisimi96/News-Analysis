FOTO: Inquam Photos / Octav Ganea
Sebastian Vladescu, fostul ministru al Finanţelor, a ajuns, marţi, la DNA, fiind citat în dosarul în care este cercetat pentru luare de mită şi trafic de influenţă.
DNA a anunţat, în luna aprilie, că fostul ministru de Finanţe, Sebastian Vladescu, este urmărit penal pentru luare de mită şi trafic de influenţă, după ce preşedintele Klaus Iohannis a avizat favorabil solicitarea Direcţiei. Procurorii au stabilit pentru acesta o cauţiune de un milion de euro.
Aflat marţi la DNA, Sebastian Vladescu a precizat că îşi va putea acoperi cauţiunea cu lingouri de aur. 
Potrivit procurorilor, "în perioada 2005-2014, oficiali români sau persoane cu influenţă asupra acestora ar fi primit, de la o companie străină, în baza unor înţelegeri, aproximativ 20 de milioane de euro pentru ca, în schimbul acestor sume, să se asigure încheierea contractelor şi plata facturilor pentru reabilitarea unor tronsoane de cale ferată a liniei Bucureşti-Constanţa, precum şi plata TVA restante pentru reabilitarea unei alte linii de cale ferată care fusese deja realizată de aceeaşi companie".
Din informaţiile publice reiese că asocierea de firme Swietelsky - Wiebe – Takenaka este constructorul lucrărilor. De altfel, autorităţile austriece au efectuat o serie de percheziţii în sedii ale firmei de construcţii Swietelsky, în cadrul anchetei asociate dosarului fostului ministru de Finanţe Sebastian Vlădescu, a relatat site-ul Nachrichten.at.
Procurorii au transmis că banii încasaţi ilegal reprezentau procente din valoarea fiecărei plăţi făcute de statul român şi erau achitaţi succesiv, pe măsură ce compania constructoare încasa, la rândul ei, contravaloarea lucrărilor efectuate, de la statul român, respectiv de la compania C.N. C.F.R.
"În acest context, în prima parte a anului 2005, suspectul Vlădescu Sebastian împreună cu Costea Mircea Ionuţ şi Mititelu Mihaela, a pretins de la reprezentanţii unei companii un comision de 3,5% din valoarea contractelor ce urmau a fi încheiate cu C.N.C.F.R. S.A. privind reabilitarea căii ferate Bucureşti – Constanţa pentru ca, în schimbul acestui comision, să îşi exercite atribuţiile care îi reveneau în calitate de ministru al finanţelor publice, respectiv să aprobe finanţarea suplimentară necesară pentru încheierea contractelor, precum şi pentru a îşi exercita ulterior atribuţiile referitoare la asigurarea fondurilor necesare plăţii facturilor pentru lucrările efectuate", explica DNA la momentul demarării investigaţiilor.
În perioada 2008-2009, în baza acestei înţelegeri, Sebastian Vladescu ar fi primit un milion de euro, reprezentând partea sa din comisionul pretins, în conturile bancare ale unor societăţi comerciale pe care le controla.
Ulterior, între 2009-2010, fostul ministru de Finanţe, Sebastian Vladescu, ar fi acceptat de la reprezentantul companiei străine promisiunea sumei de două milioane de euro iar, în perioada noiembrie 2011- septembrie 2013, ar fi primit 65.000 de euro, sub forma finanţării activităţii unei companii offshore, unde avea calitatea de asociat, explicau procurorii.
"De asemenea, în acelaşi context, suspectul Vlădescu Sebastian, în perioada septembrie 2010 – ianuarie 2013, a pretins şi primit de la aceeaşi persoană suma totală de 2.117.000 euro. În schimbul acestor sume de bani, suspectul Vlădescu Sebastian urma să îşi exercite influenţa pe care a pretins că o avea asupra ministrului transporturilor pentru a-l determina să asigure finanţarea necesară plăţii facturilor aferente lucrărilor efectuate la tronsonul de cale ferată Bucureşti-Constanţa", susţinea DNA.
Alţi patru inculpaţi din dosarul în care este cercetat Sebastian Vlădescu, Ionuţ Costea, fost director EximBank, Mihaela Mititelu, Cristian Boureanu şi Constantin Dascălu, au achitat cauţiunea stabilită procurori.
Astfel, Ionuţ Costea, acuzat de trafic de influenţă şi complicitate la luare de mită, are cauţiune de 1.500.000 euro, Mihaela Mititelu, acuzată de aceleaşi infracţiuni, avea de plătit 1.000.000 euro. Constantin Dascălu, secretar de stat în cadrul Ministerului Transporturilor la data presupuselor fapte, acuzat de luare de mită, are o cauţiune de 500.000 euro, iar Cristian Boureanu, fost deputat, cercetat pentru trafic de influenţă, 200.000 euro.
"Toţi cei patru inculpaţi au respectat cele obligaţiile stabilite de procurorilor anticorupţie referitoare la cauţiunea", transmitea DNA.
