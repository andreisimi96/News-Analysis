Sorin Farcaş, un tânăr dejean în vârstă de 19 ani, a fost executat în garajul părinţilor săi din Huber Heights, Daytona, statul american Ohio. Băiatul a murit pe loc, fiind împuşcat în cap.
Nenorocirea a avut loc în dimineaţa zilei de 28 mai, în jurul orei 3.00. Cel care a anunţat Poliţia a fost un prieten al lui Sorin. Tânărul a sunat la 911 anunţând că amicul lui a fost împuşcat în cap.
„Dumnezeule, prietenul meu a fost împuşcat în cap. Sunt foarte speriat!”, le-a spus la telefon băiatul operatorilor de la 911.
„Prietenul tău nu mai poate fi ajutat?”, a întrebat dispecerul.
„A murit! L-au împuşcat în cap!”, a venit imediat răspunsul.
Tânărul de 19 ani era din Dej, dar trăia cu familia în Dayton, Ohio.
Sergentul Brad Reaman, de la Poliţia din Huber Heights, a declarat, pentru daytondailynews.com, că Sorin şi prietenul lui se aflau în garaj în momentul în care un bărbat s-a apropiat. Farcaş a fost executat, apoi atacatorul s-a urcat într-o maşină şi a fugit.
Până la această oră, suspectul nu a fost încă identificat.
Sorin a fost declarat decedat la 10 minute după ce un echipaj de poliţie a ajuns la faţa locului.
Sergentul Reaman spune că zona unde a avut loc asasinatul este una liniştită. Omul legii se declară însă îngrijorat de faptul că, în ultimele zece zile, în cartier au fost raportate patru incidente violente.
Sorin Farcaş s-a înscris în această primăvară la Colegiul Sinclair, potrivit purtătorului de cuvânt al instituţiei de învăţământ.
