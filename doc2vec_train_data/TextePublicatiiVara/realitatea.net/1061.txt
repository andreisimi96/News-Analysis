Fără precedent în România. CSM Politehnica Iași a acționat în instanță Federation Internationale de Football Association (FIFA) și pe fostul antrenor Nicolo Napoli, a informat  realitateadeiasi.net .
Surse din cadrul clubului ieșean susțin că s-a solicitat judecătorilor de la Tribunalul Iași să constate competența exclusivă a instanței judecătorești ieșene în acest caz și respectiv că tehnicianul este decăzut din dreptul de a contesta decizia de concediere. Nicolo Napoli avea încheiat cu clubul un contract individual de muncă și nu s-a adresat Tribunalului în termen de 30 de zile de la concediere, a scris sursa citată.
În plus, ieșenii au solicitat ca instanța să constate inexistența dreptului lui Nicolo Napoli la despăgubiri, este vorba despre despăgubirile pe care le-a solicitat la FIFA.
Antrenorul italian s-a adresat FIFA după ce a fost demis în octombrie 2016, cerând ca despăgubire suma de 80.000 euro, drepturi salariale ce i s-ar fi datorat până la expirarea contractului, plus bonusuri de 15.000 euro.
