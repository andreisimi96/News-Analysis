Filosoful Mihai Şora a comentat, pe Facebook, caricatura despre Simona Halep din Charlie Hebdo
Filosoful Mihai Şora a comentat, pe Facebook, caricatura despre Simona Halep din Charlie Hebdo.
"Dragi prieteni, pe scurt :
1. Publicul-țintă al caricaturii din Charlie Hebdo este cel francez (lucru pe care nu par să-l înțeleagă toți comentatorii noștri).
2. Desenul ironizează tocmai mințile înțepenite în stereotipuri etnice (acele toxine pe care le cunoaștem prea bine), motiv pentru care nici nu apare numele Simonei alături, căci nu EA, ca atare, face obiectul ironiei.
3. Este, dacă vreți, o ramă în ramă (unde nu scrie "ceci n’est pas une pipe", nici nu figurează vreun omuleț galben alături, încât să priceapă și cei care nu au exercițiul lecturii unui desen).
4. Umor îndoielnic sau nu, satiră subțire ori groasă, este, în final, consternant să vezi români (câtă frunză, câtă iarbă) care și-ar lua mintenaș pușca din cui și l-ar ciurui pe caricaturist", a scris Şora.
