Luc Besson, celebrul regizor şi producător francez a fost acuzat de viol.
Analizele toxicologice efectuate de femeia care l-a acuzat pe regizorul şi producătorul francez Luc Besson de viol într-un hotel din Paris, la jumătatea lunii mai, au ieşit negative, a informat luni o sursă apropiată anchetei, citată de AFP.
În timpul audierii, tânăra a povestit poliţiştilor că a băut un ceai la întâlnirea cu regizorul, în hotelul parizian Bristol, după care i s-a făcut "rău" şi a început să aibă "absenţe". Cu toate acestea, ea nu a pretins ca a fost drogată, astfel că s-au efectuat analize de sânge pentru a verifica toate ipotezele, potrivit unei alte surse apropiate anchetei.
De asemenea, ea a afirmat că are o relaţie intimă cu regizorul de 59 de ani de circa doi ani şi că s-a simţit obligată să întreţină relaţii sexuale cu el ca urmare a raporturilor lor profesionale, conform acestei surse.
"Luc Besson dezminte categoric aceste acuzaţii fanteziste", a declarat pentru AFP avocatul său, Thierry Marembert. "Este o persoană pe care o cunoaşte, faţă de care nu a avut niciodată un comportament deplasat", a adăugat el.
