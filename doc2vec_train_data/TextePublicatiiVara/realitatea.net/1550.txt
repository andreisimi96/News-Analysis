Imaginea virală de la summitul G7
SUA și aliații săi nu au reușit să ajungă la un acord pe tema comerțului liber în timpul summitului G7 din Canada, încheiat cu un eșec.
Președintele SUA Donald Trump și-a retras susținerea pentru declarația comună a summitului G7 pe care o semnase inițial, acuzând Canada de lipsă de onestitate, scrie BBC. Președintele american a spus că celelalte țări impune taxe vamale uriașe SUA.
Comunicatul final al summitului G7 cerea un sistem comercial bazat pe reguli. Asta după ce SUA au decis recent să impună taxe vamale pe importurile de oțel și aluminiu din UE.
După summit, premierul canadian Justin Trudeau a asigurat că țara sa va impune taxe vamale compensatorii SUA, începând cu 1 iulie. La o conferință de presă, Trudeau a precizat că decizia lui Trump de a invoca chestiuni de securitate națională pentru a impune taxele vamale este ”insultătoare”.
Deranjat de aceste cuvinte, Trump a scris pe Twitter, din aeronava prezidențială, că a ordonat reprezentanţilor săi să retragă sigiliul american din comunicatul final.
El l-a numit totodată pe Justin Trudeau o persoană "necinstită şi slabă"... după ce a spus înainte că relaţiile bilaterale nu au fost niciodată mai bune în istoria celor două ţări.
Un alt motiv de conflict între Donald Trump și aliații săi europeni a fost tranșat rapid încă de la începutul summitului.
Dorința lui Trump de a readuce Rusia la summit a fost respinsă de toți aliații europeni, în frunte cu Angela Merkel.
Nici pe problemele de mesiu nu s-a găsit loc de înțelegere între Trump și aliații săi. Un oficial de la preşedinţia franceză a declarat, citat de Reuters, că documentul final urma să arate clar că în chestiuni cum sunt cele legate de mediu Statele Unite nu împărtăşesc punctul de vedere al celorlalţi şase membri ai G7 (Canada, Franţa, Germania, Italia, Japonia, Marea Britanie).
O imagine postată pe contul oficial al cancelarului Angela Merkel s-a viralizat rapid, fiind considerată drept cea mai bună descriere pentru felul în care au decurs discuțiile la summit.
În imagine, Donald Trump, așezat pe un scaun, cu brațele încrucișate, îi are în față pe Angela Merkel, într-o poziție de putere, și pe președintele francez Emmanuel Macron. 
