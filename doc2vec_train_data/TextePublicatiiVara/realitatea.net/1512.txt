După ce vineri secretarul general adjunct al PSD, Codrin Ştefănescu, spunea că la mitingul PSD vor veni nu mai puţin de 400.000 de oameni, sâmbătă acesta a devenit mai realist. Însă, a găsit şi o scuză pentru care oamenii nu au putut ajunge la Bucureşti: lipsa maşinilor
"Toţi am dat ieri anumite cifre în funcţie de informaţiile primite din ţară. Sunt judeţe în care s-a depăşit cu aproape 30 de ori capacitatea de a transporta aceste persoane: nu existau maşini, autocare, trenuri pentru toţi cei care voiau să vină", a afirmat Codrin Ştefănescu, la Realitatea TV.
"Nu numai activiştii partidului vin, ci toţi români care susţin PSD", a completat acesta.
Întrebat câţi oameni vor veni la mitingul PSD, acesta a spus că "trebuie să vă aşteptaţi la foarte, foarte mulţi români".
