Criza politică din Italia se adâncește. Luigi Di Maio, liderul formaţiunii antisistem Mişcarea Cinci Stele, cere ca preşedintele italian Sergio Mattarella, 76 de ani, să fie pus sub acuzare pentru trădare, din cauza respingerii lui Paolo Savona, 81 de ani, un politician eurosceptic, pentru funcția de ministru al Economiei.
"Am fost la câțiva pași de la formarea unui guvern și am fost opriți deoarece în cabinetul nostru exista un ministru care a criticat UE", a declarat Luigi Di Maio într-un interviu acordat televiziunii de stat RAI, conform agenției Reuters.
"Vreau ca această criză instituțională să fie dezbătută în parlament și președintele judecat", a adăugat el, precizând că acuzațiile sunt formulate în temeiul articolului 90 din Constituția Italiei.
Parlamentul va decide dacă Sergio Mattarella se face vinovat de "înaltă trădare sau de încălcarea constituţiei".
Paolo Savona, 81 de ani, este împotriva zonei euro, catalogând-o drept “închisoarea Germaniei".
