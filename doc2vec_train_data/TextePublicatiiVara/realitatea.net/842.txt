Francezul Jo-Wilfried Tsonga a anunţat că nu va participa la turneul de Mare Şlem de la Wimbledon (2-15 iulie), după ce a ratat şi prezenţa la Roland Garros, ca urmare a faptului că nu este refăcut după o intervenţie chirurgicală pe care a suferit-o la genunchiul stâng în luna aprilie.
Ultimul meci al lui Tsonga a fost în februarie, în semifinalele turneului ATP de la Montpellier, în faţa compatriotului său Lucas Pouille, conform Agerpres.
Tsonga a menţionat că deşi reluase antrenamentele în vederea participării la Wimbledon, a fost nevoit să le oprească în urma unor dureri în zona operată.
''Există posibilitatea să nu fiu pregătit pentru sezonul pe iarbă, sunt conştient de asta, deşi încă nu am verdictul final'', afirma luna trecută francezul, ajuns acum pe locul 52 mondial.
