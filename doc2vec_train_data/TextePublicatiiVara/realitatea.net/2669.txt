2 Iulie 2018
Cafeaua - prietenul sau duşmanul nostru?!
O analiză a 30 de studii sugerează că un consum regulat de cafea reduce riscul apariției de diabet de tip 2 cu aproximativ 30%.
O nouă analiză a examinat o serie de studii științifice, bazate pe o populație totală de aproximativ 1,2 milioane de participanți, pentru o mai bună înțelegere a modului în care consumul de cafea afectează dezvoltarea diabetului de tip 2 și a complicațiilor asociate acestuia.
Lucrarea ‘Consumul de cafea și riscul redus de apariție a diabetului de tip 2: o trecere în revistă sistematică bazată pe meta-analiză’1, realizată de Prof. Conf. Mattias Carlström și Susanna Larsson2, a descoperit o serie de dovezi cuprinse în 30 de studii care indică faptul că prin consumul de cafea se reduce riscul apariției diabetului de tip 2 cu aproximativ 30%.
Analiza a relevat că atât cafeaua cu cafeină cât și cea decafeinizată contribuie la reducerea riscului de diabet de tip 2. Această asociere depinde de doză: riscul de diabet de tip 2 scade cu 7% (cafea cu cafeină) și respectiv 6% (cafea decafeinizată) per ceașcă de cafea pe zi. Cu toate acestea, reducerea riscului de apariție a diabetului de tip 2 pare să fie ușor mai importantă în cazul cafelei cu cafeină.
Riscul relativ cumulat pentru diabet de tip 2 era de 0,71 pentru categoria cu cel mai mare consum de cafea (consum mediu de 5 cești pe zi) comparativ cu categoria cu cel mai mic consum (consum mediu de 0 cești pe zi).
Relația dintre consumul de cafea și diabetul de tip 2 este de interes major, având în vedere creșterea incidenței bolii la nivel mondial. Diabetul de tip 2 este de asemenea asociat mai multor complicații adverse, lucru ce conduce la o mai mare răspundere a individului, dar și a sistemului sanitar.
Autorii au revizuit mecanismele potențiale de bază care au contribuit la efectele consumului de cafea asupra riscului de diabet de tip 2. Aceste mecanisme potențiale includ proprietățile antioxidante ale cafelei, având în vedere că stresul oxidativ a fost asociat mai multor efecte adverse asupra funcțiilor cardiovasculare, metabolice și renale. S-a demonstrat că aportul acut și pe termen lung de cafea poate reduce stresul oxidativ asociat diabetului de tip 2. De asemenea, mai multe studii au arătat că un consum regulat de cafea poate reduce nivelurile de markeri pro-inflamatorii: inflamația cronică de grad redus a fost asociată unor boli cardiovasculare și metabolice, precum diabetul de tip 2.
