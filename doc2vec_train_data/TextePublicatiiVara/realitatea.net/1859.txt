”E comportamentul unor oameni duşi cu pluta. Cum au îndrăznit aşa ceva?!” Aşa a reacţionat Cozmin Guşă după ce mai multe organizaţii PSD au distribuit pe Facebook un mesaj în care susțineau că de fapt Simona Halep a fost huiduită pe Arena Naţională, nu Gabriela Firea. ”Problema este a PSDiştilor care nu fac un pas în spate după acel miting şi acest atac la adresa Simonei”, a mai spus consultantul politic.
"Este foarte grav, dacă gândim din punct de vedere al PSDiștilor. E vorba aia românească... 'Peștele de la cap se-mpute'. Ei (liderii PSD, n.r.) n-au rezistat la tranziție, la presiuni, la anchetele procurorilor. Chiar dacă par normali, nu se mai comportă normal. Am spus că starea lui Dragnea mă înrgijorează pentru răspunderea care apasă pe umerii săi, având în vedere autoritatea în statul român. Nu sunt convins că Dragnea este apt din punct de vedere psihic să conducă, dar văd că nimeni n-a acceptat această provocare", a declarat Cozmin Gușă.
Reacția Simonei Halep în clipele în care un stadion întreg o huiduia pe Gabriela Firea a arătat că sportiva a înțeles că oamenii o iubesc, dar sunt revoltați că cineva încearcă să se cațere pe imaginea pe care ea și-a creat-o, arată consultantul politic. ”Ea s-a bătut cu alde Sharapova, care cred că e mai bine sfătuită de rușii ei să facă fel de fel de jocuri de culise”, spune Gușă.
Posibilitatea ca Simona să fi fost cea huiduită pe Arena Națională poate exista doar în mintea unor ”oameni bolnavi”, precizează Cozmin Gușă: ”Avem brandul numărul 1 al României în persoana Simonei Halep, despre care site-urile serioase din lume vorbesc la superlativ, și s-au trezit niște organizații PSD să spună ceva ce e în linie cu ce a emis Bogdan Chireac. Nu credeam că e în stare deloc să scoată această sintagmă, că de fapt Simona ar fi fost huiduită. Asta a fost doar în mintea unor oameni bolnavi, de la Dragnea în jos”. 
Faptul că Firea nu a tăcut după acest eveniment i-a blocat cariera politică și nu va mai reuși să fie aleasă niciodată în România, atrage atenția consultantul politic.
În paralel, PSDragnea a ajuns la un nivel foarte scăzut și demonstrează că este o grupare total conectată la interesele celor care o conduc, susține Cozmin Gușă.
”Problema este a celorlalți PSDiști pe care i-am crede onorabili, care nu fac niciun pas în spate nici măcar la acest atac la Halep. Cei care sunt cu adevărat vinovați sunt cei care asistă pasiv. Nu mai poți fi onorabil, să stai la mese cu oameni care au o anumită competență, rămânând cu acest carnet de PSDragnea. Cum să îndrăznești să manipulezi public, să-ți asumi că Halep a fost huiduită de către români, în condițiile în care toate înregistrările și televiziunile, chiar și cele obediente, au arătat ce s-a întâmplat?!
Vinovații sunt cei pe care îi considerăm normali, cu carnet PSDragnea în buzunarul de la piept. Asta este drama. Neexistând nicio demisie în urma unor manifestări care nu sunt legate nici de Iohannis, nici de PNL, nici Kovesi, ci de un simbol curat al performanței singulare, ei să mai rămână acolo și să nu protesteze. Dacă ei nici în urma acestei probe de totală deviere de la bunul-simț colectiv mai rămân în partid, înseamnă că trebuie să punem cruce PSD-ului și să nu-i mai considerăm în niciun fel pe cei pe care-i consideram oameni de treabă. Să vedem oamenii de treabă (din PSD, n.r.) cum răspund acestui afront public adus ideii de performanță. N-au nicio scuză”, precizează consultantul politic.
