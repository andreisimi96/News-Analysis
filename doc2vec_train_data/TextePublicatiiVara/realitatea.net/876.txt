Vulcanul din Guatemala a erupt
Cel puţin 62 de persoane şi-au pierdut viaţa în erupţia, duminică, a Vulcanului de foc în Guatemala, au indicat luni seara autorităţile după descoperirea de către echipele de salvare a numeroase corpuri calcinate, informează AFP.
Erupţia a afectat în special comune rurale apropiate de vulcan şi oraşul Antigua, cel mai important sit turistic din Guatemala.
Erupţia vulcanului, înalt de 3.763 m şi situat la 35 km sud-vest de capitala Guatemalei, a determinat totodată evacuarea de urgenţă a peste 4.500 de persoane din satele situate la poalele vulcanului, care a proiectat lavă şi cenuşă pe o vastă suprafaţă, provocând panică printre localnici.
"Institutul naţional medico-legal (Inacif) a primit 62 de cadavre", a anunţat luni seara Fanuel Garcia, director al acestui organism care participă la identificarea victimelor, precizând că bilanţul ar putea să crească pe măsura căutărilor.
"Există dispăruţi, dar nu se ştie câţi", a declarat la rândul său Sergio Cabanas, de la Agenţia de gestionare a catastrofelor din Guatemala. Un bilanţ precedent consemna 33 de morţi şi 46 de răniţi.
Potrivit lui David de Leonid, purtător de cuvânt al Coordonării naţionale pentru gestionarea catastrofelor (Conred), căutarea eventualilor supravieţuitori - suspendată noaptea trecută din motive de securitate - continuă în zona cea mai afectată, unde acţionează poliţişti, militari şi membri ai Crucii Roşii.
La San Miguel Los Lotes, cătun distrus de erupţie, un jurnalist de la AFP a putut observa luni dimineaţa un peisaj dezolant, în care se amestecau ruinele căsuţelor şi corpuri înnegrite de oameni şi animale domestice, zăcând între noroi şi cenuşa încă fumegândă.
Duminică, imagini difuzate de televiziune şi pe reţelele de socializare au arătat un imens nor de cenuşă coborând din vulcan şi înghiţind un drum, în timp ce localnici şi membri ai echipelor de intervenţie fugeau din calea lui. Altele arătau persoane acoperite de cenuşă, pe care echipele de intervenţie încercau să le pună la adăpost.
Directorul Conred, Sergio Cabanas, a indicat că persoanele decedate fuseseră prinse în capcană de lava incandescentă care coborâse cu mare viteză din vulcan.
În total, erupţia a durat peste 16 ore, dar o "reactivare este posibilă", a avertizat la rândul său Institutul Naţional de Vulcanologie, recomandând menţinerea unor măsuri stricte de precauţie în această regiune.
Coloanele de cenuşă, emise de vulcan, au depăşit altitudinea de 2.200 de metri deasupra craterului, potrivit Agerpres.
