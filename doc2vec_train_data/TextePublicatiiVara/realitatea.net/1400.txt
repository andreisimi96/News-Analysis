Atac devastator contra celor mai recente modificări aduse Codului de Procedura Penala în comisia Iordache. "Suntem ţara în care condamnaţii au toate drepturile.(...) Băieţii şmecheri ai patriei filosofează despre morală şi drept penal, (...) scuipând seminţe în capetele judecătorilor care i-au condamnat, pe nedrept desigur." a scris, într-un mesaj postat pe reţelele de socializare, preşedintele Tribunalului Timiş. 
"Suntem ţara în care inginerii fac legi în domeniul zootehniei, contabilii în cel al construcţiilor şi împreună, ca într-o mare şi fericită familie, căsăpesc codul penal în aşa fel încât, dacă s-ar putea, judecătorul să fie subiect activ al tuturor infracţiunilor," a scris Adrian Stoicescu.
Vădit iritată de votul favorabil dat joi, în Comisia Iordache, modificărilor aduse Codului de Procedura Penală, şefa Tribunalului Timiş concentreată tirul împotriva celor pe care-i consideră direct răspunzători.
"Suntem ţara în care condamnaţii au toate drepturile, mai puţin acela de a-şi cotonogi gardienii, dar nu-i timpul pierdut.
În care inculpaţii au dreptul să scape de pedeapsă scriind după dictare un denunţmincinos împotriva celor căzuţi în dizgraţia puternicilor zilei. Avocaţii, însă, au dreptul de a nu avea nici un drept
În timp ce noi nu ne hotărâm dacă suntem sindicat sau partid, băieţii şmecheri ai patriei filosofează despre morală şi drept penal, tolăniţi pe un şezlong, departe de mizeria românească sau, unii dintre ei, rămaşi încă acasă, scuipând seminţe în capetele judecătorilor care i-au condamnat, pe nedrept desigur," afirmă Adriana Stoicescu. 
Şi uite aşa, din cauza laşităţii noastre, simbolul justiţiei imparţiale nu mai e eşarfa de pe ochii Zeiţei Themis, ci punga de nylon cu care au fost acoperite, cu cinism şi ipocrită condescendenţă, mâinile încătuşate ale judecătorului constituţional, defilat ca simbol al luptei anticorupţie victorioase, spre deliciul mulţimii aflate în delir şi însetată de sânge de corupt.
sursă foto: Mediafax/Andreea Alexandru
