Perechea româno-spaniolă Sorana Cîrstea/Sara Sorribes Tormo s-a calificat, miercuri, în runda a doua a probei feminine de dublu din cadrul turneului de tenis de la Roland Garros, al doilea de Mare Şlem al anului, după 1-6, 6-3, 6-4 cu cuplul Jelena Ostapenko (Letonia)/Elena Vesnina (Rusia).
Cîrstea şi Sorribes Tormo au obţinut o victorie nescontată, într-o oră şi 48 de minute, în faţa favoritelor numărul zece, conform Agerpres.
Sorana Cîrstea şi Sara Sorribes Tormo şi-au asigurat un cec de 22.000 euro şi 130 de puncte WTA la dublu. Următoarele adversare vor fi Svetlana Kuzneţova (Rusia) şi Lucie Safarova (Cehia), care au trecut de perechea Belinda Bencic (Elveţia)/Marjeta Vondrousova (Cehia) cu 6-2, 6-4.
