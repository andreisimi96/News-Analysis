Noi prognoze FMI
FMI avertizează din nou România. Preţurile cresc, investiţiile rămân în urmă, iar economia se supraîncălzeşte.
FMI avertizează România. Board-ul Fondului Monetar Internaţional a analizat ultimul raport privind evoluţiile din România şi atenționează care sunt pericolele care pândesc economia.
Inflația și deficitele cresc, absorbţia fondurilor europene este în continuare slabă, iar investiţiile statului au scăzut la cel mai redus procent din PIB din ultimii ani.
FMI vede o creștere economică pentru România de 5% anul acesta stimulată în continuare de consum, însă pe termen lung avansul economiei ar putea cobori la 3%.
Pe 16 martie, delegaţia FMI şi-a încheiat misiunea anuală în România și a prezentat un set de concluzii preliminare din care reiese că politicile fiscale şi monetare trebuie înăsprite, iar lupta împotriva corupţiei trebuie să continue.
