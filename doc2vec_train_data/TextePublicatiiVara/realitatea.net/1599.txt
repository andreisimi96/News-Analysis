Mitingul organizat sâmbătă de Partidul Social Democrat în Piaţa Victoriei din Capitală a fost "de la un capăt la altul despre Liviu Dragnea, Tăriceanu, Olguţa Vasilescu, Viorica Dăncilă şi ceilalţi acoliţi din vârful PSD-ALDE", a scris Dan Barna, preşedinte al Uniunii Salvaţi România, pe Facebook.
"Am văzut aseară exerciţiul de prosternare a activului naţional al PSD la picioarele lui Liviu Dragnea. Tot mitingul, cu discursuri de un penibil greu de descris, a fost de la un capăt la altul despre Liviu Dragnea, Tăriceanu, Olguţa Vasilescu, Viorica Dăncilă şi ceilalţi acoliţi din vârful PSD-ALDE. Totul a fost despre EI, cei care au prăbuşit România, în doar un an şi jumătate de la alegeri, în cea mai mare criză socială de la mineriade", a afirmat Barna.
În opinia sa, "România văzută de Dragnea este un rai infracţional de un cinism înfiorător", iar "liderii PSD au pus semnul egalităţii între ei şi bieţii oameni aduşi la miting cu japca".
"Da, s-a spus că şi ei, toţi, sunt infractori, că şi ei sunt ascultaţi de organele statului şi, mai ales, că dacă se ceartă cu un vecin sau un coleg de serviciu vor fi luaţi de DNA. O manipulare odioasă! Există oare minciuni mai groteşti decât acestea prin care infractorii condamnaţi încearcă să prostească întreaga societate că vina pentru furturile lor ne aparţine, de fapt, nouă tuturor oamenilor cinstiţi? Domnule Dragnea, România nu este o naţie de hoţi cum aţi încercat să ne convingeţi aseară şi poate de aceea chiar şi oamenii din piaţă, pe care îi consideraţi greşit 'ai dumneavoastră', v-au scandat: Justiţie nu Corupţie!", a mai scris preşedintele USR.
"Am primit multe mesaje unele de revoltă, unele de deznădejde, unele de rușine că suntem români. Le-am răspuns tuturor că nu trebuie să disperăm și nu trebuie să ne oprim. Așa cum după mineriade, când totul părea definitiv pierdut am reuși să ne ridicăm ca națiune, tot așa vom reuși să ne ridicăm și după pârjolul guvernărilor Dragnea. Să ne amintim de mândria, solidaritatea și încrederea pe care le-am simțit la protestele de la OG13. Și mai ales să ne amintim că NU suntem o minoritate, așa cum ne etichetează, pervers, liderii PSD. Dacă ne implicăm și ne mobilizăm, suntem majoritatea care împinge România înainte spre modernitate și prosperitate", a mai scris acesta.
