Sorana Cîrstea a fost învinsă de australianca Daria Gavrilova, 4-6, 7-6 (4), 6-3, marţi, în runda inaugurală a turneului de Mare Şlem de la Roland Garros.
Sorana Cîrstea, 28 de ani, locul 49 WTA, a fost aproape de o victorie în două seturi, însă a cedat după două ore şi 46 de minute în faţa unei adversare care este cap de serie N. 24. Daria Gavrilova are 24 ani şi se află pe poziţia a 25 WTA. Cele două jucătoare nu se mai întâlniseră până acum.
Partida a fost întreruptă aproximativ o oră din cauza ploii. Pentru prezenţa în primul tur, Sorana Cîrstea a obţinut 10 puncte şi 40.000 de euro, conform Agerpres.
Gavrilova va juca în turul următor cu americanca Bernarda Pera (23 ani, 73 WTA), care a trecut luni de 6-3, 6-2 de experimentata rusoaică Elena Vesnina (31 de ani, 44 WTA).
