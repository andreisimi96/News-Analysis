Ministerul Sănătăţii a anunţat că au fost livrate către Direcţiile de Sănătate Publică 410.000 de doze de vaccin ROR , urmând ca joi, să se încheie şi livrarea celor 198.000 de doze de vaccin hepatic B utilizat pentru imunizarea nou-născuţilor.
Ministerul Sănătăţii informeazcă că începând cu data de 31 mai au fost livrate către Direcţiile de Sănătate Publică 410.000 de doze de vaccin ROR (rujeolă-oreion-rubeolă) pentru imunizarea copiilor.
De asemenea, joi, se va încheia procesul de livrare a celor 198.000 de doze de vaccin hepatitic B, care se utilizează în maternităţi pentru imunizarea nou-născuţilor.
Potrivit sursei citate, până la sfârşitul lunii iunie, DSP-urile vor primi peste 220.000 de doze de vaccin hexavalent pentru a fi distribuite medicilor de familie.
"Următoarea tranşă de livrare a vaccinului DTPa (diftero-tetano-pertussis acelular -n.r.) este preconizată în a doua parte a acestui an, astfel încât să asigure continuitate în aprovizionare cu acest tip de vaccin la nivel naţional. În cazurile copiilor în care nu a fost respectat Calendarul Naţional de Vaccinare, conducerea Ministerului Sănătăţii este preocupată ca aceştia să fie recuperati, astfel încât să ajungă la schema de imunizare completă. În această vară, Ministerul Sănătăţii, în colaborare cu OMS şi UNICEF, intenţionează să realizeze o campanie de creştere a gradului de vaccinare ROR în comunităţile vulnerabile”, reiese dintr-un comunicat de presă transmis de Ministerul Sănătăţii.
Ministerului Sănătăţii precizează că DSP-urile au la dispoziţie o platformă online unde raportează săptămânal stocurile de vaccinuri aflate în depozite. Astfel, la începutul lunii iunie, în depozitele DSP-urilor erau înregistrate peste 34.000 de doze de vaccin Hepatic B, peste 2.000 de doze ROR, 6.000 doze Hexavalent şi 3.500 doze DTPa.
„Voi lua toate măsurile necesare astfel încât să asigurăm continuitate în aprovizionarea cu vaccinuri în viitor. Sunt necesare proceduri mai clare şi clauze care să permită derularea contractelor –cadru astfel încât să nu ne mai confruntăm cu situaţii limită într-o problemă atât de importantă precum respectarea Calendarului Naţional de Vaccinare”, a declarat ministrul Sănătăţii, Sorina Pintea.
În medie, în fiecare lună sunt vaccinaţi împotriva rujeolei aproximativ 30.000 de copii.
De la izbucnirea epidemiei de rujeolă, în România, au murit 55 de persoane din această cauză şi au fost înregistrate aproximativ 14.000 de cazuri la nivel naţional.
