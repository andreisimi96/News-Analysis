O poliţistă din cadrul Brigăzii Rutiere a Capitalei a fost acroşată în zona Pieţei Universităţii, duminică seară, de o maşină după ce l-ar fi avertizat pe şoferul autoturismului că a trecut pe roşu, anunţă Poliţia Capitalei.
Reprezentanţii Poliţiei Capitalei au anunţat că, duminică seară, o poliţistă din cadrul Brigăzii Rutiere, în timp ce se afla la serviciu, în zona Pieţei Universităţii, a fost acroşată de un autoturism.
Agenta de poliţie a fost transportată la spital pentru îngrijiri medicale.
"Din primele date, rezultă că poliţista a efectuat semnal unui conducător auto care ar fi pătruns la culoarea roşie a semaforului, iar la momentul în care a frânat brusc, a intrat în derapaj şi a acroşat-o. Poliţişti ai Brigăzii Rutiere au efectuat cercetarea la faţa locului. Conducătorul auto implicat în eveniment a fost condus la sediul subunităţii de poliţie", potrivit Poliţiei Capitalei.
Şoferul a fost testat cu aparatul etilotest, rezultatul fiind negativ.
