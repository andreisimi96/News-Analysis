Codrin Ștefănescu, secretarul general adj. al PSD, a declarat, sâmbătă, că preşedintele Klaus Iohannis este cel care a trimis-o pe Simina Tănăsescu, consilier prezidenţial,să discute cu judecătorul CCR Petre Lăzăroiu şi că cel mai probabil aceasta va fi sacrificată, dacă scandalul ia amploare.
"Un şantaj din partea Cotroceniului, pentru că doamna consilier nu s-ar fi dus să se întâlnească cu fostul ei coleg judecător la CCR, fără să fie trimisă de Iohannis personal. A fost cu girul lui, cu acceptul lui, mergi şi încearcă să îl convingi pe judecător să facă paşi lateral, stânga, dreapta sau înapoi şi nu a mers", a declarat Codrin Ştefănescu, secretarul general adjunct PSD, pentru Mediafax.
Acesta a mai afirmat că cel mai probabil Simina Tănăsescu va fi "sacrificată", dacă scandalul nu se va opri.
"Au încercat multe lucruri, să îl sperie să dea înapoi, dar consiliera prezidenţială, care este una dintre autoarele mari de cărţi de Constituţie, nu s-ar fi dus în ruptul capului să facă întâlnirea, fără accept de sus. Chiar i-a şi spus judecătorului că are o misiune ingrată. Când spui asta înseamnă că şeful tău suprem ţi-a dat o sarcină, care e ingrată, după analiza pe care o faci tu ca expert. E şantaj pur şi simplu. Cele două persoane nici nu aveau voie să se vadă. Doamna Simina e un fel de avocat în toate dezbaterile la CCR când susţine un punct de vedere al preşedintelui, iar judecătorul este pe partea cealaltă a baricadei, face parte din completul de 9. (...) Am văzut în ultima vreme. Subordonaţii execută ordinele şefilor şi apoi sunt sacrificaţi fără milă. Iohannis nu va avea scrupule să o dea afară", a mai spus Ştefănescu, pentru Mediafax.
