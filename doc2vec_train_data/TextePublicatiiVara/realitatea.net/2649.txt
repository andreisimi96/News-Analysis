1 ora 27 minute
Prinţul Louis, cel de-al treilea copil al prinţului William al Marii Britanii şi al ducesei Catherine de Cambridge, va fi botezat pe 9 iulie, la capela regală de la palatul Saint James din Londra, potrivit unui anunţ făcut pe contul oficial de Twitter de palatul Kensington, scrie Mediafax.ro.
Ducesa Catherine de Cambridge a născut pe 23 aprilie cel de-al treilea copil al său şi al prinţului William, un băieţel care a primit numele Louis Arthur Charles.
Copilul va fi cunoscut ca alteţa sa regală prinţul Louis de Cambridge, anunţa, câteva zile mai târziu, biroul de presă al palatului Kensington, reşedinţa oficială a familiei, pe contul oficial de Twitter.
Pe acelaşi cont, miercuri, a fost publicat un mesaj potrivit căruia botezul micului prinţ va avea loc pe 9 iulie, la capela regală de la palatul Saint James din Londra. Prinţul va fi botezat de arhiepiscopul de Canterbury, Justin Welby.
Informaţia despre cea de-a treia sarcină a ducesei Kate a fost făcută publică pe 4 septembrie 2017, după ce aceasta, suferind de severe greţuri matinale, a fost nevoită să-şi anuleze participarea la un eveniment.
În octombrie 2017, palatul Kensington a anunţat că cel de-al treilea copil al ducesei se va naşte în aprilie, în a doua jumătate a lunii.
Bebeluşul este al cincilea în ordinea succesiunii la tronul Marii Britanii, după fraţii săi, prinţesa Charlote, în vârstă de 2 ani, şi prinţul George, în vârstă de 4 ani, tatăl lor, prinţul William, şi bunicul lor, prinţul moştenitor Charles.
