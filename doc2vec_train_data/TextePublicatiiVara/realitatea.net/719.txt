Nutriționistul Mihaela Bilic a demontat mitul celor doi litri se apă pe care se presupune că trebuie să-i bem zilnic. Ce a scris pe pagina sa de facebook.
Deşi se spune că trebuie să bem zilnic minim 2 litri de lichide, asta nu înseamnă că trebuie să ne forţăm să bem apă
Bineînţeles că e bine să fii hidratat, să bei suficientă apă. Dar de aici până la a te forţa zilnic să înghiţi 2 litri de apă ca atare, chiar dacă nu simţi nevoia, e un lucru greşit înţeles. Sunt persoane cărora nu le e niciodată sete, care nu transpiră, al căror metabolism e "zgârcit" cu pierderea de lichide. Dacă o astfel de persoană se obligă să bea 2 litri de apă zilnic se va simţi umflat, infiltrat, iar rinichii trebuie să facă un efort ca să elimine un exces de lichide pe care organismul nu l-a solicitat.
Pe de altă parte toate alimentele (cu excepţia uleiului) conţin apă în proporţii diferite, fructele şi legumele fiind fruntaşe. Aşa că dacă mănânci ciorbă, bei lapte sau iaurt, consumi fructe, legume, cafea, ceai, îngheţată, vei avea suficiente surse de lichide în dietă. Mai adăugaţi la asta 2-3 pahare de apă, măcar câte unul la fiecare masă şi aţi făcut suma.
Recomandarea cu 2 litri de lichide include şi alimentele consumate în acea zi, aşa că nu vă învinovăţiţi dacă nu beţi multă apă, ca atare. Ce-i prea mult strică, chiar şi dacă e vorba de apă.
