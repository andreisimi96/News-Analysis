Grupul austriac OMV, compania-mamă a OMV Petrom, și gigantul rus Gazprom au semnat un acord de prelungire până în 2040 a livrărilor de gaze naturale rusești către Austria.
La ceremonia de semnare au participat președintele Rusiei, Vladimir Putin, și cancelarul federal al Austriei, Sebastian Kurz, potrivit Profit.ro.
"În 2030, Uniunea Europeană va trebui să-și asigure din import peste 80% din necesarul său de gaze. Prin extinderea contractului de livrare de gaze, aducem o contribuție importantă la aprovizionarea Austriei și a altor țări europene, în contextul creșterii cererii. Acest lucru ne va permite și să reducem emisiile de dioxid de carbon", a declarat CEO-ul OMV, Rainer Seele.
OMV este implicată direct, ca acționar, în compania mixtă de implementare a proiectului gazoductului Nord Stream 2.
Pe de altă parte, prin subsidiara sa românească OMV Petrom, grupul austriac deține 50% din drepturile concesiunii offshore de gaze naturale Neptun Deep din Marea Neagră, în parteneriat cu americanii de la ExxonMobil, proiect de dezvoltare care, coroborat cu cel al conductei internaționale BRUA, este menit să reducă dependența UE de importurile de gaze rusești.
Calculul OMV este că cererea de gaze naturale în Europa va crește, în special ca urmare a înlocuirii termocentralelor pe cărbune cu unități de producție de energie de mare eficiență care funcționează cu gaze.
