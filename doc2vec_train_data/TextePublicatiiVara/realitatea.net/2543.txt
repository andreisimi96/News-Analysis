Compania aeriană Ryanair doreşte limitarea vânzărilor de alcool în avioane la două băuturi şi restricţionarea vânzării de alcool în aeroporturi, relatează BBC.
Propunerea vine după un incident care a avut loc duminică, în timpul unui zbor între Dublin şi Ibiza. Aeronava a fost nevoită să aterizeze de urgenţă pe aeroportul Beauvais-Tillé din Paris, după ce trei pasageri au început să deranjeze buna desfăşurare a zborului în urma consumului excesiv de alcool. După ce avionul a aterizat în Paris, cei trei au fost reţinuţi de poliţie.
Ryanair a motivat această decizie prin intermediul unui comunicat: „Este responsabilitatea aeroporturilor să introducă aceste măsuri preventive pentru a împiedica consumul excesiv de alcool şi problemele pe care le creează, nu să permită pasagerilor să bea excesiv înaintea zborurilor”. Compania aeriană a propus interzicerea vânzării de alcool în aeroporturi înainte de ora 10.00.
Compania aeriană consideră că este inacceptabil ca aeroporturile să scoată profit din vânzările de băuturi alcoolice şi să lase companiile aeriene să se descurce cu problemele create de pasageri.
