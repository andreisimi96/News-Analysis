Șase mii de victime, în urma Revoluției! Este noul bilanț al procurorilor militari, care încă investighează evenimentele sângeroase din decembrie 1989.
Dupa aproape trei decenii, anchetatorii caută supraviețuitorii și rudele celor care și-au pierdut viața. Dupa ce vor fi identificați, cu toții vor ajunge la audieri.
Recent, fostul președinte Ion Iliescu, fostul șef al Guvernului, Petre Roman și fostul vicepremier, Gelu Voican Voiculescu au fost puși sub acuzare în dosarul Revoluției, pentru infracțiuni contra umanității. Procurorii vorbesc despre o adevărată diversiune pusă la cale în acea perioadă tulbure, prin care s-ar fi urmărit acapararea puterii de către cei care au succedat cuplul Ceaușescu. Instituții vitale ale statului, printre care Armata, ar fi fost folosite pentru distribuirea de mesaje false către populație. Oamenilor le-a fost indusă frica de teroriști, fără ca acest pericol să existe cu adevărat, acuză anchetatorii.
Până acum, s-a vehiculat în presă doar bilanțul de peste o mie de morți la Revoluție.
"În perioada imediat următoare, procurorii militari vor proceda la audierea persoanelor vătămate, părţilor civile ori a succesorilor acestora. Având în vedere obiectul cauzei, respectiv infracţiunile contra umanităţii prev. de art. 439 din Codul penal, săvârşite în perioada 17 – 31 decembrie 1989, în prezent se fac verificări pentru identificarea tuturor persoanelor care, în perioada anterior menţionată, au fost ucise sau rănite, au suferit vătămări fizice sau psihice ori au fost private de libertate într-un mod grav, pentru identificarea succesorilor acestora, dacă este cazul, precum şi a domiciliilor lor actuale", anunţă Parchetul ICCJ, citat de news.ro.
"Persoanele care vor fi citate sunt rugate să prezinte, cu ocazia audierii, actele medico-legale care atestă vătămările suferite în contextul evenimentelor din decembrie 1989, documentele care atestă calitatea de succesori ai persoanelor vătămate şi părţilor civile, precum şi orice alte documente referitoare la existenţa unor dosare penale sau civile, având ca obiect vătămările suferite şi prejudiciile cauzate în cursul evenimentelor din decembrie 1989", transmite Parchetul, care adaugă că, "având în vedere numărul mare al persoanelor care vor fi chemate pentru audieri, acestea sunt rugate să se prezinte la sediul unităţilor de parchet sau de poliţie indicate în citaţii, numai la data şi ora menţionate".
"Din verificările efectuate până în acest moment, se estimează numărul total al persoanelor vătămate şi părţilor civile la aproximativ 6.000", mai precizează instituţia.
