Autobuze electrice. Nu scot niciun sunet, nu poluează, au internet wireless și aer condiționt. Acestea ar fi câteva dintre caracteristicile primelor autobuze electrice din transportul public românesc.
Autobuze electrice. Acestea circulă pe străzile din Cluj-Napoca începând de joi și sunt rezultatul unei investiții de peste 28 de milioane de lei.
„În cele mai grele condiții cu putință, vor putea merge cel puțin 120 de kilometri. Asta ar însemna să fie iarna, încălzirea pornită, pline cu călători și trafic aglomerat. Ca dotări, au tot ce poate dori un călător. Pentru companie, autobuzele electrice au softuri de eficientizare, astfel că pe măsură ce ele circulă, compania va știi exact, pe ore, câți oameni urcă și coboară din stații pentru a face totul mai eficient. Costurile de utilizare sunt și ele mai mici. Un „plin” ar costa 200 de lei, față de un plin de motorină care ar costa mult mai mult la un autobuz”, a spus Dan Ciolan, directorul Solaris România.
Noile autobuze electrice pot transporta 78 de călători și au o autonomie totală de aproximativ 120 de km, în funcție de condițiile de trafic și condițiile meteo.
„Arătăm foarte clar că direcția este către transportul public nepoluant pentru că ne interesează sănătatea fiecăruia dintre noi. Schimbarea flotei este o prioritate pentru noi și începem cu acestea 10. Avem documentele pregătite pentru alte 30 de autobuze electrice, 24 de tramvaie și 50 de troleibuze care vor completa flota electrică. Aceasta este direcția UE și a țărilor civilizate: transportul viitorului. După 2025, obiectivul nostru este ca întreaga flotă de transport public să fie nepoluantă”.
