1 ora 51 minute
Kim Jong un, invitat la Casa Albă?
Preşedintele SUA, Donald Trump, urmează să aibă o întrevedere cu liderul Coreei de Nord, Kim Jong-Un, pe 12 iunie, în Singapore.
Preşedintele SUA, Donald Trump, speră să îl invite pe liderul Coreei de Nord, Kim Jong-Un, în Statele Unite, dacă negocierile se vor derula bine, informează site-ul agenţiei Associated Press.
Întrebat, după întrevederea cu premierul Japoniei, Shinzo Abe, dacă intenţionează să îl invite vreodată pe Kim Jong-Un în Statele Unite, Donald Trump a manifestat deschidere faţă de această idee.
Preşedintele SUA a afirmat că "sigur" îl va invita pe liderul autoritarist din Coreea de Nord în SUA dacă negocierile au un rezultat favorabil.
Întrebat dacă îl va invita pe Kim Jong-Un la reşedinţa sa din Mar-a-Lago (statul Florida) ori la Casa Albă, Donald Trump a precizat, zâmbind: "Poate vom începe cu Casa Albă".
Preşedintele american, Donald Trump, s-a declarat "foarte pregătit" pentru întrevederea cu liderul Coreei de Nord, Kim Jong-Un, subliniind că rezultatul întâlnirii depinde de "atitudine", informează Mediafax.
"Coreea de Nord trebuie să accepte denuclearizarea. Dacă nu renunţă la programul de înarmare nucleară, acest lucru nu va fi acceptabil; şi nu putem elimina sancţiunile", a spus preşedintele Statelor Unite.
