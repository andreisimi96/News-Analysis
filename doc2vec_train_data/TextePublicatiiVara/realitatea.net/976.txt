Cătălin Tolontan, cel care a pornit investigaţia în dosarul "Gala Bute", a avut o primă reacţie după ce Elena Udrea a fost condamnată la 6 ani de închisoare cu executare în dosarul Gala Bute. Acesta a scris, pe Facebook că " Verdictul definitiv de azi face lumină în afacerea pentru care DNA, inculpații și avocații s-au înfruntat vreme de trei ani în fața judecătorilor"
Redăm, în continuare postarea lui Cătălin Tolonta, după condamnarea Elenei Udrea:
"Sentința din "Gala Bute" crește la 10 milioane de euro suma recuperată de bugetul de stat ca urmare a investigațiilor gsp despre corupție!
Elena Udrea - 6 ani de închisoare, Rudel Obreja - 5 ani. Gala Bute este a patra investigație GSP care se încheie cu bani recuperați și consecințe juridice.
• Verdictul definitiv de azi face lumină în afacerea pentru care DNA, inculpații și avocații s-au înfruntat vreme de trei ani în fața judecătorilor.
• Patru dintre cei acuzați și-au recunoscut vinovăția, ceilalți patru s-au luptat pentru nevinovăția lor.
• Mizele au fost sumele de la buget despre care procurorii anticorupție au susținut că s-au întors drept mită.
• Pornind de la meciul de box profesionist Bute - Mendy din 9 iulie 2011, DNA a ajuns la incriminarea mecanismului de 10% șpagă din bani publici.
• Conform sentinței de azi, care validează decizia primilor judecători, banii erau folosiți de PD-L, partidul ministrului Elena Udrea, de ea și de apropiații săi.
• La final, sportul ne oferă o lecție în Gala Bute.
• Dincolo de faimă și de avere, toți suntem egali în fața legii!
Iar cine comite o infracțiune trebuie să răspundă pentru ea.
115 ani de închisoare totalizează pedepsele persoanelor condamnate în patru dosare începute după investigații ale jurnaliștilor gsp.
Cele 4 cazuri pornite de la investigații jurnalistice ale ziarului, care au sentințe definitive în instanță, sunt:
1. Dosarul „Loteria I” – Copos
Rezumatul investigației ziaristice: Afaceri defavorabile statului între George Copos, vicepremier și patronul clubului de fotbal Rapid și al grupului Ana Electronic, și Loteria Națională.
Primul articol: 6 august 2002, „Afaceri dubioase între Loteria Națională și unii șefi din fotbal”
Începutul urmăririi penale: 11 ianuarie 2006
Trimitere în judecată: 6 iunie 2006
Prima decizie: 29 ianuarie 2013, Judecătoria Sector 2
Decizie definitivă: 25 august 2014, Tribunalul București.
2. Dosarul „2 Mai”- Ridzi
Rezumatul investigației ziaristice: Cheltuirea a 600.000 de euro pentru imaginea ministrului Tineretului și Sportului, Monica Iacob Ridzi, prin manipularea achizițiilor publice.
Primul articol: 18 iunie 2009, „Scenă pe plajă de 75.000 de euro!”
Începutul urmăririi penale: 11 august 2009
Trimitere în judecată: 3 mai 2011
Prima decizie: 27 ianuarie 2014, Înalta Curte de Casație și Justiție
Decizie definitivă: 16 februarie 2015, Înalta Curte de Casație și Justiție (Completul de 5 Judecători)
3. Dosarul Transferurilor – Becali, Borcea, Nețoiu & Popescu
Rezumatul investigației ziaristice: Prejudicierea cluburilor de fotbal și a statului din transferurile de jucători de către impresari și președinții echipelor.
Primul articol: 6 februarie 2006, „Tun Becali & Popescu – 2.000.000 $”
Începutul urmăririi penale: 17 ianuarie 2008
Trimitere în judecată: 2 octombrie 2008
Prima decizie: 3 aprilie 2012, Tribunalul București, achitare
A doua decizie: 12 noiembrie 2012, Curtea de Apel, condamnări
A treia decizie: 20 mai 2013, Înalta Curte de Casație și Justiție, rejudecare
Decizie definitivă: 4 martie 2014, Curtea de Apel
4. Dosarul Gala Bute – Udrea & Obreja
Rezumatul investigației jurnalistice: Finanțarea ilegală a galei de box profesionist Bute – Mendy și revelarea unui sistem de mită de 10% din fondurile Ministerului Dezvoltării și Turismului dedicat partidelor politice și persoanelor fizice.
Primul articol: 11 aprilie 2011, ”Gală profesionistă cu bani de la statul amator”.
Începutul urmăririi penale: aprilie 2012
Trimitere în judecată: 21 aprilie 2015
Prima decizie: 29 martie 2017, Înalta Curte de Casație și Justiție, condamnări
Decizie definitivă: 5 iunie 2018, Înalta Curte de Casație și Justiție, condamnări", a scris acesta. 
