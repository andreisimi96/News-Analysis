Simona Halep (1 WTA, 26 de ani) s-a calificat în finala acestei ediţii de la Roland Garros (Franţa). Liderul mondial a învins-o pe Garbine Muguruza. În ultimul act, Simona Halep o va întâlni pe americanca Sloane Stephens, locul 10 WTA, sâmbătă, de la ora 16.00, LIVE TEXT realitatea.net şi LIVE la TV Eurosport şi Pro TV.
Legendarul Mats Wilander, expertul Eurosport, a fost convins de jocul entuziasmant al constănțencei și îi prevede un viitor strălucit.
"Cred că a ajutat-o foarte mult suprafața. A fost cald și uscat. Cred că învață ceva de la fiecare meci, dar are de fiecare dată aceeași hotărâre. Este din ce în ce mai bună. Joacă mai agresiv la fiecare meci. La un moment dat va fi de neatins pentru o perioadă de timp, poate un an sau doi. Cred că va câștiga 3 din cele 4 turnee de Grand Slam", a precizat Wilander pentru Eurosport.
Mats Wilander este un fost jucător profesionist de tenis din Suedia, care s-a clasat pe locul 1 în clasamentul ATP timp de 20 de săptămâni (în anii 1988-1989). În perioada 1982-1988 a câștigat șapte titluri de Mare Șlem la simplu (trei la Roland Garros, trei la Australian Open și unul la US Open) și un titlu de Mare Șlem la dublu bărbați (la Wimbledon).
