De ce a programat Dragnea mitingul la o zi după sentință. Iată ce a declarat acesta luni: Noi am hotărât să facem mitingul pe 9 mai mai demult, chiar nu aveam informaţii că se amână pronunţarea."
Președintele PSD Liviu Dragnea a anunțat luni că are emoții pentru sentința care urmează să fie dată vineri în dosarul său, dar că speră că toate probele și discuțiile din instanță au arătat că este nevinovat.
"Oricine are emoții, oricine ar avea. Cum am mai afirmat, susțin cu tărie nevinovăția mea și sper ca tot ce s-a discutat pe parcursul procesului să fi convins magistrații că sunt nevinovat", a declarat luni Liviu Dragnea.
 Întrebat dacă există vreo legătură între sentinţa în dosarul său şi mitingul PSD, de a doua zi, Dragnea a răspuns: "Sincer, nu văd legătura, dar dacă o forţaţi dumneavostră e în regulă. Noi am hotărât să facem mitingul pe 9 mai mai demult, chiar nu aveam informaţii că se amână pronunţarea."
Instanța supremă a decis, în 29 mai, amânarea pronunțării primei sentințe în dosarul în care este judecat Liviu Dragnea pentru 8 iunie. La ultimul termen, procurorii au cerut închisoare cu executare pentru toți inculpații din dosar. În cazul lui Liviu Dragnea, DNA a solicitat până la 7 ani și 6 luni de detenție, dar și anularea suspendării pedepsei din dosarul Referendumului.
În cazul fostei soții a lui Liviu Dragnea, procurorii au renunțat la acuzații, întrucât aceasta a achitat prejudiciul.
Potrivit procurorilor, "în perioada iulie 2006 - decembrie 2012, Dragnea Nicolae Liviu, în calitate de preşedinte al Consiliului Judeţean Teleorman, respectiv de preşedinte al organizaţiei judeţene a unui partid politic, cu intenţie, a determinat-o pe inculpata Alesu Floarea, la acea vreme director executiv al Direcţiei Generale de Asistenţă Socială şi Protecţia Copilului Teleorman să îşi încalce atribuţiile de serviciu prin menţinerea în funcţie şi implicit plata drepturilor salariale pentru două angajate ale aceleiaşi instituţii. În realitate cele două persoane şi-au desfăşurat activitatea la sediul organizaţiei judeţene Teleorman.
