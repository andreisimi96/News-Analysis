2 ore 58 minute
Realitatea TV este printre televiziunile preferate de români. Postul nostru se află pe locul trei, atunci când vine vorba de surse de informare, potrivit unui sondaj realizat de Centrul de Sociologie Urbană și Regională. Studiul mai arată că românii își iau în continuare informațiile politice de la canalele de televiziune, dar consideră, într-un procent foarte mare, că țara se îndreaptă într-o direcție greșită.
Cei mai mulți români se uită la televizor când vor să afle ce se întâmplă pe scena politică a țării. Doar 10% dintre ei îşi iau informaţiile din online, în vreme ce 9% dintre români nu sunt interesați de politică, arată un sondaj CURS.
Realitatea TV se află pe locul trei în topul canalelor de televiziune de unde se informează românii. Iar 23% dintre repondenți spun că ne preferă când vor să știe ce decizii iau politicienii. Cei mai mulți, 39% dintre repondenţi, se orientează către Pro TV pentru informaţii politice.
În vreme ce site-ul www.realitatea.net, portalul de știri cu cele mai noi știri, se află pe locul cinci. În online, românii citesc cele mai multe știri de pe adevărul.ro.
Același studiu mai arată că cei mai mulți români- 74%- cred că țara se îndreaptă într-o direcție greșită, în timp ce doar 20% din cei chestionați cred că lucrurile merg bine în România.
Românii au cea mai multă încredere în pompieri, Biserică și armată. La polul opus, se află băncile, Parlamentul și partidele politice.
Sondajul a fost realizat între 27 aprilie și 8 mai de CURS. Au fost chestionate 1.065 de persoane de peste 18 ani. Studiul are o marjă de eroare de +/-3 % și un nivel de încredere de 95%.
