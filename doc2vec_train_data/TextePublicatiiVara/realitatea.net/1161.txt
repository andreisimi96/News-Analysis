Avioane de vânătoare turce au pătruns neautorizat în spaţiul aerian al Greciei, în ceea ce pare a fi un act de intimidare după ce justiţia elenă a eliberat militari turci acuzaţi de implicare în tentativa de lovitură de stat din 2016.
Autorităţile greceşti au anunţat marţi că avioane de vânătoare turce de tip F-16 au pătruns de şapte ori, în mod ilegal, în spaţiul aerian al Greciei, deasupra Mării Egee.
Incidentele au avut loc imediat după ce justiţia din Grecia a dispus eliberarea ultimilor patru militari turci acuzaţi de implicare în tentativa de lovitură de stat din iulie 2016.
"Grecia a devenit un adăpost pentru autorii complotului", a comentat Ministerul turc de Externe.
Opt militari turci au fugit cu un elicopter în Grecia imediat după eşecul complotului militar produs în Turcia pe 15 iulie 2016. Grecia a refuzat extrădarea lor în Turcia.
