Călin Popescu Tăriceanu a afirmat, vineri, că nu a discutat nici cu liderii PSD, nici cu Liviu Dragnea, despre suspendarea preşedintelui Klaus Iohannis în cazul în care acesta nu o revocă pe șefa DNA, Laura Codruța Kovesi.
Întrebat dacă a discutat cu colegii din PSD despre suspendarea preşedintelui Klaus Iohannis, Tăriceanu a răspuns că nu a auzit despre astfel de planuri și nici nu a purtat vreo discuție pe acest subiect cu social-democrații.
"Eu nu am auzit de astfel de planuri şi nu am făcut o discuţie, nici oficială, nici neoficială, cu liderii PSD, cu preşedintele Liviu Dragnea, cu care de altfel m-am întreţinut şi ieri şi alaltăieri, dar un astfel de subiect nu a intervenit în discuţia noastră. Aşa încât, sigur că s-ar putea ca şi de la ALDE cineva să considere public punctul lui de vedere personal, fără ca el să angajeze partidul, că e bine să facem aşa sau poate cineva o să spună că nu e bine. Cred că trebuie să respectăm dreptul fiecăruia de a-şi exprima opinia. Până la urmă, ceea ce contează este decizia finală şi decizia partidului, nu putem să ne orientăm după luări de poziţii individuale", a spus Tăriceanu la Senat, citat de stiripesurse.ro.
