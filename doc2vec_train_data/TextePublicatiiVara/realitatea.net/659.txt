Calea Victoriei redevine pietonală în acest weekend prin organizarea evenimentului „La pas pe Calea Victoriei”, unde se vor desfăşura, între strada Strada George Enescu şi Piaţa Victoriei, mai multe spectacole cu clovni, ateliere pentru pictat, de puzzle sau de modelaj.
Calea Victoriei. Evenimentul „La pas pe Calea Victoriei”, aflat la a patra ediţie, se va desfăşura sâmbătă şi duminică, între orele 10.00 şi 21.00, pe traseul dintre Strada George Enescu şi Piaţa Victoriei.
„Vizitatorii se vor întâlni cu animatori şi mascote celebre, păpuşi uriaşe, arlechini cu baloane de săpun, clovni cu baloane modelate, animatori pe picioroange, portretişi, caricaturişti, mimi, magicienişi un studio foto profesional. Mai mult, grupurile de copii Fabrica de Folclor, Bravissimo, Alina Sorescu şi Piticii lu’ Soreasca, Allegretto, trupele de dans TheMob, KidsSquad şi muzicienii stradali care vor performa la diverse instrumente”, se arată într-un comunicat al Primăriei Municipiului Bucureşti.
Potrivit Municipalităţii, vor fi organizate şi ateliere de creaţie, de puzzle, modelaj în plastelină, atelier de decorare planşe cu praf de marmură, picturi pe faţă, atelierul de tobe, atelierul muzical, dar şi jocuri stradale, precum şotronul sau elasticul.
De asemenea, în fiecare zi vor avea loc spectacole de teatru precum „Pinguinii Melomani”- susţinut de Teatrul „Ion Creangă”,„Cenuşăreasa”, „Frumoasa din Pădurea Adormită”, dar şi un spectacol de comedie dedicat celor mari, oferit de trupa de improvizaţie „Improvisneyland”.
„Pe întregul traseu de aproape un kilometru vor fi amplasate standuri cu produse handmade, accesorii şi bijuterii din porţelan, sticlă, ceramică glazurată, argint, perle, accesorii din materiale tradiţionale şi cu motive populare, mici decoraţiuni, produse naturale de îngrijire, produse pentru copii, dar şi produse culinare. Muzeul Municipiului Bucureşti şi Muzeul Naţional „George Enescu” se alătură evenimentului În 2 şi 3 iunie, vor avea program prelungit Muzeul Municipiului Bucureşti – Casa Filipescu – Cesianu, care va putea fi vizitat în intervalul 10:00 – 22:00 şi Muzeul Naţional "George Enescu”, în intervalul 10:00 – 20:00”, mai precizează Primăria Municipiului Bucureşti.
Evenimentul impune şi cu restricţii în trafic. Astfel, până luni la ora 05.00, este restricţionat traficul rutier pe Calea Victoriei, perimetrul cuprins între Piaţa Victoriei şi Str. George Enescu, precum şi pe străzile ce acced în aceasta. Pe durata restricţiilor, se permite traversul pe Calea Victoriei, pe Str. Sevastopol, Str. Gheorghe Manu, Bd. Dacia şi pe Str. George Enescu. Se permite accesul auto al riveranilor, precum şi către unităţile economice din zonă, pe Calea Victoriei şi străzile adiacente, perimetrul cuprins între străzile Gheorghe Manu şi Mihail Moxa, în baza tichetelor eliberate de Primăria Municipiului Bucureşti care atestă calitatea acestora.
Accesul auto se va face pe la intersecţia Str. Gheorghe Manu cu Calea Victoriei, precum şi dinspre str. Nicolae Iorga către Str. Mihail Moxa. Totodată, se va permite accesul riveranilor către domiciliu, precum şi către unităţile economice din zonă conform indicatoarelor montate temporar pe durata restricţiilor, pe străzile Str. Frumoasă între Str. Sevastopol şi Calea Victoriei; Str. Gina Patrichi între Bd. Lascăr Catargiu şi Calea Victoriei; Calea Griviţei între Str. C-tin Budişteanu şi Calea Victoriei, cu menţiunea că accesul auto al riveranilor va fi restricţionat către aleea din faţa Palatului Ştirbei, apoi către Str. Banului.
Poliţiştii recomandă ca rute ocolitoare Bd. Kiseleff – Piaţa Arcul de Triumf – Piaţa Charles de Gaulle – Calea Dorobanţilor – Şos. Ştefan cel Mare şi Calea Ştirbei Vodă – Str. Ion Câmpineanu – Calea Victoriei.
