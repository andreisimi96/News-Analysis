Foamea de bani a Guvernului împinge Poșta Română în prima linie a frontului de împrumutare de la populație.
Ministerul Finanțelor Publice a publicat ieri pe site-ul instituției proiectul prin care Poșta Română poate tranzacţiona titluri de stat către populaţie.
Poșta Română deține cea mai mare rețea de distribuție la nivel național, însemnând peste 80% din totalul subunităților poștale care operează, în prezent, în România.
Poșta Română S.A. prin cele peste 5.500 puncte de acces de care dispune în prezent (din care peste 86% sunt organizate în mediul rural), asigură acoperirea întregului teritoriu al țării, inclusiv în zone rurale slab populate sau aflate în condiții excepționale din punct de vedere geografic, se precizează într-o notă de fundamentare a deciziei Finanțelor.
Potrivit Ministerului de Finanțe, și alte state ale Uniunii Europene distribuie titlurile de stat pentru populație prin intermediul rețelei oficiilor poștale, "cum este de exemplu cazul Ungariei, persoanele fizice având posibilitatea cumpărării titlurilor de stat prin intermediul celor 2800 oficii poștale".
Poșta Română este deținută de statul român, prin Ministerul pentru Societatea Informațională (MCSI), în proporție de 75%, și de Fondul Proprietatea (FP) în proporție de 25%.
Peste 19 milioane de locuitori beneficiază de serviciile Poștei Române și peste 7,5 milioane de adrese sunt acoperite de rețeaua poștală proprie.
Statul vrea să atragă 4 miliarde de lei în 2018
În anul 2018, Finanțelor vor derula o campanie de informare şi promovare a emisiunilor planificate. Este foarte probabil ca Poșta Română, prin cei aproximativ 25.000 de angajați, să fie implicată în procesul de informare.
Plafonul indicativ pentru acest an este de aproximativ 4 miliarde de lei.
Proiectul Finanțelor „vizează diversificarea canalelor de distribuţie şi flexibilizarea procesului de vânzare a titlurilor de stat emise de MFP pentru populaţie prin intermediul unor instituţii cu infrastructură şi cu reţea de acoperire la nivel naţional".
Emisiunile de titluri de stat destinate populaţiei în cadrul Programului TEZAUR ediţia Centenar vor fi emise pe maturităţi de termen mediu. Nivelul dobânzii va fi stabilit prin raportare la randamentul titlurilor de stat cotate pe piaţa interbancară pentru maturitatea respectivă.
Ce modificări la împrumuturi propun Finanțele
Ministerul de Finanțe introduce noi termeni în procesul de emitere de obligațiuni de stat: "agent de informare, răscumpărare anticipată sau preschimbare" – entitate selectată de către Ministerul Finanţelor Publice să îndeplinească rolul de agent de informare a investitorilor în titluri de stat, precum și "agent de proces".
Programul indicativ de emisiuni de titluri de stat pe piaţa internă şi externă poate fi modificat în cursul anului, spun acum Finanțele, "în funcţie de evoluţiile pieţelor financiare şi de modificarea necesităţilor de finanţare".
"Contractarea datoriei publice prin emiterea de titluri de stat se realizează ţinându-se cont de obiectivele specifice privind dezvoltarea pieţei titlurilor de stat, care vor fi incluse în strategia pe termen mediu privind administrarea datoriei publice guvernamentale. Astfel, în luna decembrie a fiecărui an, Ministerul Finanţelor Publice va anunţa programul indicativ de emisiuni de titluri de stat pe piaţa internă şi externă pentru anul următor. Programul poate fi modificat în cursul anului, în funcţie de evoluţiile pieţelor financiare şi de modificarea necesităţilor de finanţare. Programul anual se detaliază prin anunţuri trimestriale şi prospecte de emisiune emise în cursul anului şi poate conţine informaţii cu privire la planul emisiunilor de titluri de stat pentru populaţie, precum şi alte operaţiuni cu titluri de stat, cum ar fi operaţiuni de răscumpărări în avans (buybacks) sau de preschimbare a titlurilor de stat (exchange).", se spune în actul normativ.
Proiectul Finanțelor care modifică0 Normele metodologice de aplicare a Ordonanţei de Urgenţă a Guvernului nr. 64/2007 privind datoria publică, aprobate prin Hotărârea Guvernului nr. 1470/2007, publicată în Monitorul Oficial al României, Partea I, nr. 870 din 19 decembrie 2007 poate fi văzut aici .
Populaţia va putea cumpăra titluri de stat cu valoarea de 1 leu
Ministerul de Finanţe a anunţat în luna decembrie a anului trecut ca „programul Tezaur, de emisiuni de titluri de stat destinate populaţiei, va demara în anul 2018, ca urmare a finalizării cadrului procedural şi operaţional".
Noul program oferă posibilitatea şi persoanelor fizice, care deţin certificate de trezorerie transformate în depozite la Trezoreria Statului, să utilizeze sumele aferente răscumpărării acestora în vederea subscrierii în Programul Tezaur.
În acelaşi timp, veniturile obţinute din deţinerea titlurilor emise de statul român, prin Ministerul Finanţelor Publice, vor fi neimpozabile, conform actualelor prevederi din Codul Fiscal.
- Vor putea fi cumpărate de către persoanele fizice rezidente care au împlinit 18 ani;
- Valoarea unui titlu de stat este de 1 leu; Titlurile au formă dematerializată şi remunerează investitorii cu o dobândă anuală;
- Titlurile pot fi cumpărate doar de la sediile unităţilor operative ale Trezoreriei Statului, din raza domiciliului fiscal al investitorilor, prin deschiderea unui cont de subscriere si alimentarea acestuia fie prin virament bancar, fie prin depunerea de numerar şi semnarea unui formular de subscriere. Acesta va conţine datele de identificare ale investitorului precum şi numărul şi valoarea titlurilor de stat care se intenţionează a fi subscrise;
- Titlurile de stat nu pot fi răscumpărate înainte de scadenţă, sunt netransferabile şi nu se tranzacţionează; Pentru fiecare emisiune Tezaur va fi anunţată o perioada în limita căreia investitorii vor putea efectua subscrieri.
