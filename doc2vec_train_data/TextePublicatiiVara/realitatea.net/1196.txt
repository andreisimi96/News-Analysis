CCR ar trebui să emită joi, motivarea deciziei pentru revocarea Laurei Codruța Kovesi, conform unor surse.
Curtea Constituțională a României(CCR) ar trebui să emită joi, motivarea deciziei pentru revocarea șefei DNA, Laurei Codruța Kovesi, conform unor surse. Asta după ce Valer Dorneanu, preşedintele CCR, a transmis marți o precizare de presă care este, de fapt, destinată lui Klaus Iohannis.
Dorneanu subliniază că referitor la unele declarații prin care se susține că Decizia Curții Constituționale nr.358 din 30 mai 2018 este neconstituțională și se propun diverse scenarii pentru neaplicarea ei, el anunţă că de fapt, toate deciziile CCR sunt obligatorii, indiferent de autoritatea publica vizată care trebuie să o pună în aplicare. Prin urmare şi Klaus Iohannis trebuie să respecte decizia şi să o revoce pe Kovesi.
Redăm, în continuare, precizarea lui Valer Dorneanu, preşedintel CCR: 
"Referitor la unele declarații prin care se susține că Decizia Curții Constituționale nr.358 din 30 mai 2018 este neconstituțională și se propun diverse scenarii pentru neaplicarea ei, Președintele Curții Constituționale face următoarele precizări:
a) Potrivit prevederilor art.147 alin.(4) din Constituție, deciziile Curții Constituționale sunt general obligatorii de la data publicării lor în Monitorul Oficial al României și au putere numai pe viitor. Din acest text rezultă cu prisosință că obligația respectării întocmai a deciziilor Curții Constituționale este generală, vizând toate autoritățile publice, toate instituțiile publice, toți cetățenii și întreaga societate".
Klaus Iohannis: CCR e primul actor care trebuie să respecte Constituția
Pe de altă parte, Klaus Iohannis a declarat marți la Cotroceni că va respecta Constituția indiferent de situație, dar că așteaptă motivarea CCR legat de revocarea șefei DNA pentru a lua o decizie în acest sens. 
Klaus Iohannis a spus că decizia CCR se referă nu atât la revocarea șefei DNA, ci la subordonarea politică a procurorilor.
"N-o să comentez, așa cum am spus aștept motivarea CCR o vom citi până o vom înțelege, apoi voi comunica ce trebuie făcut sau ce voi face eu. La momentul acesta pot să vă spun totuși 2-3 lucruri. Anunțul CCR vorbește aparent doar despre o chestiune concretă legat de revocare sau nerevocare. În realitate sunt mult mai multe teme care apar. Bunăoară: statutul procurorilor. Sunt convins că procurorii trebuie să fie independenți, în niciun caz nu trebuie controlați politic. Procurorii nu pot fi în subordinea unui actor politic, fie el chiar și ministru", le-a spus Klaus Iohannis, marți, jurnaliștilor prezenți la Cotroceni.
Klaus Iohannis a precizat că rolul statului este de a întări independența procurorilor, nu de a reveni la subordonarea politică a acestora:
"Este adevărat că în Constituție procurorii activează sub autoritatea ministrului Justiției. Eu înțeleg prin asta că ministrul trebuie să aibă o autoritate în domeniu și să o folosească pentru a apăra în dezbaterea publică independența procurorilor, autoritatea ministrului trebuie orientată spre înlesnirea muncii procurorilor, în niciun caz nu înseamnă că procurorii sunt în subordinea ministrului", a explicat Klaus Iohannis.
Eu voi respecta Constituția "indiferent de ce se întâmplă", a precizat șeful statului care a spus că va face totul pentru întărirea statului de drept și pentru apărarea independenței procurorilor.
