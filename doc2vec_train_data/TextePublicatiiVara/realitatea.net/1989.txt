Jucătoarea franceză de tenis Marion Bartoli a anunţat că nu va mai reveni în competiţii, după ce s-a accidentat la umăr în timpul unui antrenament.
"Spre dezamăgirea mea trebuie, din nefericire, să mă opresc din drumul spre revenirea în competiţii. Într-adevăr, am crescut frecvenţa antrenamentelor, pentru a putea reveni la un nivel apt de joc, dar acest lucru mi-a provocat deja dureri la umărul drept. Vreau să mulţumesc tuturor celor care m-au însoţit în această aventură umană minunată. Îmi voi lua acum timp să mă gândesc şi să studiez diferite proiecte profesionale disponibile pentru mine. Voi lua în calcul şi cariera de antrenor'', a spus Bartoli.
Bartoli, în vârstă de 33 de ani, a părăsit circuitul profesionist în august 2013, la o lună după ce a câştigat turneul la Wimbledon. Reconvertită în comentator sportiv, Bartoli, fostă numărul 7 mondial, a trecut prin grave probleme de sănătate în 2016 după ce a contractat un virus, în urma căruia a pierdut o importantă masă corporală şi a fost spitalizată timp de patru luni, conform Agerpres.
Ea îşi anunţase în luna decembrie 2017 intenţia de a reveni în circuitul profesionist.
