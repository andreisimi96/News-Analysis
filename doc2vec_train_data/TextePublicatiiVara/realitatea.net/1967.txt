Liderii PSD s-au potolit după ce marți seară, oragnizațiile județene au distribuit masiv, un fake news în care se insinua că Simona Halep ar fi fost huduită pe Arena Națională, și nu Gabriela Firea. Astfel, Paul Stănescu a precizat că el crede că a fost huiduită Gabriela Firea. Mai mult, inclusiv Liviu Pleșoianu, cel care uimește de multe ori prin pozițiile sale, a declarat că el nu crede că a fost huiduită Simona Halep. 
Astfel, Paul Stănescu a avut o reacție surprinzătoare, întrebat pe cine au huiduit oamenii pe stadionul Naţional Arena:
"Cred că pe primarul general, eu asta cred, deşi totul s-a întâmplat atât de rapid că aproape nu ne-am dat seama, dar cred că pe primarul general. În momentul în care un om politic vine lângă, până la urmă, un personaj foarte important din această ţară, sigur că sunt reacţii". El a spus, însă, că Firea nu a greşit. "Nu pot să spun că a greşit doamna Firea, a făcut un gest extraordinar pentru un sportiv care ne reprezintă la nivel internaţional, deja probabil cel mai cunoscut român la această oră din lume. Şi sigur că doamna Firea a făcut un gest extraordinar în momentul în care i-a înmânat cheia oraşului, în care i-a spus că este cetăţean de onoare, cred că a făcut un gest extraordinar. Dar, aşa cum aţi văzut, acolo era #rezist. Pe stadion, dacă sunt câţiva agitatori, lucrurile evoluează foarte repede", a apreciat Stănescu. El a adăugat că au greşit cei care au trimis mesaje că Simona Halep a fost huiduită la acel eveniment.
Totodată, deputatul PSD Liviu Pleşoianu a menţionat că Simona Halep nu a fost huiduită, dar că ea a fost nedumerită de acele manifestări și că nu ”merita așa ceva”.
"Dumneavoastră aţi văzut-o pe Simona Halep cât era de nedumerită în momentul în care a început huiduiala aia în sală? Din punctul meu de vedere, Simona Halep nu merita aşa ceva. Sigur că nu a fost huiduită Simona Halep. (...) Eu vă spun un singur lucru: la mitingul PSD, unde au fost sute de mii de oameni, în acel miting, care nu este mediocru, ci domnul preşedinte este mediocru, la miting au fost sute de mii de oameni care au aplaudat-o în picioare pe Simona Halep, care au urmărit toată partida Simonei Halep şi acolo totul a fost în regulă. Din păcate, în partea cealaltă nu a mai fost totul în regulă, pentru că nişte persoane nu au înţeles că nu e locul şi momentul. (...) Punctul meu de vedere este că nu a fost huiduită Simona Halep, dar de asemenea punctul meu de vedere este că Simona era absolut nedumerită, se uita în jur nedumerită pentru că nu înţelegea ce se întâmplă şi nu trebuia să ducem acolo lupta politică", a spus Pleşoianu la Palatul Parlamentului.
