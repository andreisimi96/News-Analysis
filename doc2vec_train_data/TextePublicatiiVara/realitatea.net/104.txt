Fostul mare tenismen Ilie Nastase susţine că a fost singurul şofer oprit de polițiști în noaptea în care i s-a luat permisul, menţionând că nu a refuzat să se legitimeze şi că oprirea sa a fost un "pont".
"Au trecut zeci de maşini pe lânga mine, m-au oprit numai pe mine. A doua zi m-au urmărit la spital, au stat după colţ şi m-au oprit din nou. Am fost singura maşină oprită. Nu e adevărat că n-am vrut să mă legitimez. Eram în mijlocul străzii, erau paparazzi, m-am dus cinci metri mai încolo. Eu nu l-am înjurat pe poliţist până nu mi-a pus cătuşe, m-au provocat. Eu aveam portofelul în mână să scot actele, dar mă tragea de centură, nu aveam cum să scot actele. Am recunoscut că am băut, am suflat în aparat. Era un băiat acolo care spunea că mă arestează", a spus Ilie Năstase, la o emisiune TV.
Fostul tenismen a povestit, apoi, o întâmplare similară, petrecută în străinătate, când poliţistul de la Rutieră i-a dat posibilitatea să plece cu mașina după ce l-a oprit.
"M-au oprit, m-au văzut că am ieşit de la restaurant. Puteţi să mergeţi cu maşina în continuare. Dacă sunteţi pericol, veniţi şi o luaţi mâine. Am lăsat maşina acolo că mi-am dat seama că omul mi-a dat o şansa. Au procedat cu cap, nu cu picioarele pe mine. M-au urmărit de la restaurant că a fost un pont. De ce m-au oprit numai pe mine. Erau trei echipaje. trei echipaje pentru o persoană.(..) O să mă duc la CEDO. M-au provocat. Le mulţumesc că m-au oprit, poate făcem un accident. Unde e pericolul dacă m-au oprit imediat?", a mai afirmat Năstase.
