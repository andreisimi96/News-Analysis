,,Judecătorii CCR l-au pus pe Klaus Iohannis în situaţia Regelui Mihai între 1945 şi 1947 când s-a rezolvat prin abdicare, iar acum se poate recurge la suspendare'', a declarat Cristian Tudor Popescu la Digi24
,,Situaţia este echivalentă cu cea din vara anului 1945 când şeful statului de atunci, Regele Mihai a început Greva Regală. Atunci, şeful statului i-a cerut demisia prim-ministrului Petru Groza, care a refuzat, nesupunându-se legilor în vigoare, având în spate tancurile sovietice. Iohannis se găseste într-o situaţie asemănătoare pentru că e ultima instituţie care rămâne neocupată de către actuala putere.
Atunci, Regele Mihai a refuzat să contrasemneze decrete. Acum, Iohannis poate să intre într-o grevă prezidenţială, refuzând să semneze revocarea lui Kovesi, situaţie în care se ajunge la suspendare. Este singura modalitate de reacţie a PSD-ALDE, vor avea majoritatea parlamentară, vor avea avizul CCR pentru referendumul de suspendare, de vreme ce CCR a emis această hotărâre istorică şi se va ajunge la consultarea electoratului(...)
E o lovitură politică pe care o dă această CCR, totul depinde de preşedintele Iohannis şi de reacţia oamenilor", a comentat situaţia la Digi24 Cristian Tudor Popescu.
