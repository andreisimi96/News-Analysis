”Legile Justiţiei sunt deja adoptate”. Aceasta este replica ministrului Justiției, Tudorel Toader, referitor la propunerea CSM de schimbare a procedurii de numire şi revocare a procurorilor-şefi.
Secţia pentru procurori a CSM a propus ministrului Justiţiei, Tudorel Toader, şi preşedintelui Comisiei speciale parlamentare pentru legile Justiţiei, Florin Iordache, modificarea art. 54 alin. (1) şi (4) din Legea 303/2004 privind statutul judecătorilor şi procurorilor, care reglementează procedura de numire şi revocarea procurorilor-şefi, scrie agerpres.ro.
Într-o sesizare trimisă lui Toader şi Iordache, CSM propune ca numirea şi revocarea şefilor din parchete să fie făcute de preşedintele României, la propunerea Secţiei pentru procurori a Consiliului, cu avizul ministrului Justiţiei.
"Art. 54 - (1) Procurorul general al Parchetului de pe lângă Înalta Curte de Casaţie şi Justiţie, prim-adjunctul şi adjunctul acestuia, procurorul şef al Direcţiei Naţionale Anticorupţie, adjuncţii acestuia, procurorii şefi de secţie ai acestor parchete, precum şi procurorul şef al Direcţiei de Investigare a Infracţiunilor de Criminalitate Organizată şi Terorism şi adjuncţii acestuia sunt numiţi de preşedintele României, la propunerea Secţiei pentru procurori a Consiliului Superior al Magistraturii, cu avizul ministrului Justiţiei, dintre procurorii care au o vechime minimă de 10 ani în funcţia de judecător sau procuror, pe o perioadă de 3 ani, cu posibilitatea reînvestirii o singură dată. (4) Revocarea procurorilor din funcţiile de conducere prevăzute la alin. (1) se face de către preşedintele României, la propunerea Secţiei pentru procurori a Consiliului Superior al Magistraturii, cu avizul ministrului Justiţiei. Secţia pentru procurori se poate sesiza din oficiu, la cererea adunării generale sau, după caz, a procurorului general al Parchetului de pe lângă Înalta Curte de Casaţie şi Justiţie ori a procurorului şef al Direcţiei Naţionale Anticorupţie ori al Direcţiei de Investigare a Infracţiunilor de Criminalitate Organizată şi Terorism, pentru motivele prevăzute la art. 51 alin. (2) care se aplică în mod corespunzător", se arată în sesizare.
Pe de altă parte, CSM susţine că, în măsura în care se apreciază că totuşi propunerea de selecţie în aceste funcţii trebuie să rămână atributul ministrului Justiţiei, CSM să dea un aviz "conform" şi nu unul "consultativ", cum este în prezent.
