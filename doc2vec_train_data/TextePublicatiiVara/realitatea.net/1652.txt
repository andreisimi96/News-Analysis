Președintele Turciei a lansat un avertisment fără precedent, cu privire la un posibil război, după anunțul Austriei privind închiderea mai multor moschei. 
Preşedintele turc Recep Tayyip Erdogan a avertizat asupra unui posibil ”război între Cruciaţi şi Semilună", după anunțul Austriei privind închiderea unor moschei și expulzarea mai multor imami, notează AFP.
"Aceste măsuri luate de prim-ministrul austriac sunt, mă tem, pe cale să împingă lumea către un război între Cruciaţi şi Semilună. Ei spun că vor să alunge din Austria oamenii noştri religioşi. Credeţi că noi nu vom reacţiona dacă veţi face un astfel de lucru? Asta înseamnă că vom face ceva", a declarat Erdogan într-un discurs susţinut la Istanbul. 
Declarația lui Erdogan vine după ce guvernul de la Viena, din care face parte şi o formaţiune de extremă-dreaptă, intenţionează să închidă şapte moschei şi să expulzeze zeci de imami, măsurile având drept scop să combată ideologia islamistă radicală şi finanţarea din străinătate a grupurilor religioase.  
Autorităţile au anunţat că printre entităţile ce urmează să fie închise se numără o societate influenţată de o grupare naţionalistă turcă şi care administrează o moschee în Viena, relatează agenţia de ştiri Reuters, citată de  Mediafax.
De asemenea, urmează să fie închis şi un grup musulman arab, care administrează şase moschei.
"Este doar începutul", a declarat vicecancelarul Heinz-Christian Strache, liderul formaţiunii de extremă-dreaptă Partidul Libertăţii (FPO).
Ministrul austriac al Culturii, Gernot Bluemel, a declarat că moscheea administrată de o societate influenţată de un grup naţionalist turc a fost închisă întrucât nu era licenţiată de Comunitatea Austriacă a Credinţei Islamice şi existau suspiciuni că promova idei de extremă-dreapta.
Moscheile administrate de un grup arab au fost închise întrucât clericii de aici promovau poziţii salafiste, o mişcare islamică radicală, iar grupul Comunitatea Religioasă Arabă, care administra cele şase moschei, a fost dizolvat, a precizat Bluemel, citat de agenţia Dpa.
În același timp, amenințările lui Erdogan vin cu puțin înainte de alegerile prezidențiale anticipate din 24 iunie și trebuie interpretate în cheie electorală.
