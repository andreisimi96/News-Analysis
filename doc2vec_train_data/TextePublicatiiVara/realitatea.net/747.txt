Preşedintele Senatului, Călin Popescu Tăriceanu, a declarat, duminică, că îl va ruga pe ministrul Justiţiei, Tudorel Toader, să se intereseze dacă protocoalele semnate cu instituţiile statului mai sunt sau nu în vigoare sau dacă acestea au fost anulate.
"Documentele nu, dar din declaraţiile publice, parcă totuşi SRI a avut o declaraţie publică în acest sens că le-ar fi anulat. E o întrebare care are rostul ei şi vă promit un lucru, că am să-l rog pe domnul Tudorel Toader să-şi aplece atenţia asupra acestui lucru (n.r. – dacă mai sunt în vigoare)", a declarat Călin Popescu Tăriceanu, la un post de televiziune.
Joi, SRI anunţa că directorul SRI, Eduard Hellvig, a demarat procedura de desecretizare a protocolului de cooperare dintre Serviciul Român de Informaţii (SRI), Parchetul de pe lângă Înalta Curte de Casaţie şi Justiţie (PÎCCJ) şi Înalta Curte de Casaţie şi Justiţie (ÎCCJ), semnat în anul 2009. Serviciul preciza că a trimis joi documentele pentru a fi consultate şi validate de către Parchetul de pe lângă Înalta Curte de Casaţie şi Justiţie şi Înalta Curte de Casaţie şi Justiţie.
