Protest de seară al Puterii
Preşedintele ALDE, Călin Popescu Tăriceanu, a declarat, miercuri, că aproximativ 20.000 de membri din formaţiunea pe care o conduce vor participa la mitingul de protest împotriva abuzurilor din Justiţie, organizat sâmbătă de PSD.
"Am programat să aducem din toate judeţele din ţară, în funcţie de distanţa la care se situează judeţele de Bucureşti. Cele până în 250 de kilometri vor avea o normă mai mare, cele între 250-500 de kilometri o normă şi ceva mai mică şi cele peste 500 de kilometri vor aduce probabil un număr redus, la nivel de 100 de persoane. Bucureştiul şi Ilfovul au obligaţii mult mai mari, care se cifrează în jurul cifrei de 4.000. Per total, scontăm aproximativ 20.000 de persoane să vină", a menţionat Tăriceanu, citat de Mediafax.
Preşedintele PSD Liviu Dragnea a anunţat luni că mitingul împotriva abuzurilor va avea loc sâmbătă, ora 20.00, în Piaţa Victoriei, în condiţiile în care "există o putere subterană care parazitează deciziile importante".
"Mulți au impresia că se pricep la legi". Tăriceanu, un nou atac la Iohannis
Conducerea Parlamentului a decis ca parcarea Casei Poporului să poată fi folosită în ziua mitingului PSD pentru autocarele care îi aduc pe protestatari în București.
Birourile Permanente Reunite ale Senatului şi Camerei Deputaţilor au decis să ofere acces gratuit în parcările de la Senat şi Camera Deputaţilor pentru protestatarii PSD care sunt așteptați sâmbătă la marele miting.
Propunerea i-a aparținut lui Florin Iordache, relatează Realitatea TV.
Motivul invocat de oficiali este existenţa unui eveniment la care participă parlamentari, iar aceştia și "invitaţii" lor trebuie să aibă unde parca.
