1 ora 7 minute
Curentul electric, mai scump
Consumatorii de energie electrică ar putea să plătească din buzunarul propriu riscul de neplată a facturilor, potrivit unui proiect ANRE. Măsura ar urma să intre în vigoare peste câteva luni și se va aplica așa-numiților "rău platnici".
Consumatorii de energie electrică vor trebui să constituie garanţii financiare în contul distribuitorilor, pentru a acoperi riscul de neplată a facturilor, a anunţat, la Forumul Regional Energetic, Roxana Gheorghe, director în cadrul Autorităţii Naţionale de Reglementare în domeniul Energiei - ANRE.
„Proiectul de procedură are drept scop reglementarea modului de constituire, reconstituire, actualizare, executare şi restituire a garanţiilor financiare prevăzute în contractele pentru prestarea serviciului de distribuţie a energiei electrice, în vederea protejării distribuitorilor faţă de riscul de neplată pe piaţa de energie", a spus Roxana Gheorghe, directorul Direcţiei Piaţă de Energie din cadrul ANRE.
Potrivit proiectului, românii ar putea plăti garanții de câteva sute de lei pentru curentul electric. Măsura vizează în special persoanele care s-au dovedit a fi rău platnice.
Este vorba despre cei care au cel puțin două facturi neachitate într-o perioadă de un an de zile, dar proiectul se referă și la cei care fură energie electrică sau nu sunt proprietarii locului de consum.
Oficialul ANRE a menţionat că proiectul normativ este în dezbatere publică, iar eventualele sugestii şi comentarii se pot transmite la ANRE până la data de 29 iunie 2018, transmite Mediafax.
Procedura propusă de ANRE se ca aplica în relaţiile comerciale privind prestarea serviciului de distribuţie a energiei electrice în baza contractelor încheiate între operatorul de distribuţie şi titularul de contract, în conformitate cu prevederile legale în vigoare.
