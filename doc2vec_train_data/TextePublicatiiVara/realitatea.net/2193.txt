Un camion cu militari români a fost implicat într-un accident rutier, vineri dimineaţa, într-o intersecţie din Craiova, şoferul autovehicului fiind transportat la spital. Imaginile cu evenimentul au fost postate pe Facebook de trecători.
Purtătorul de cuvânt al IPJ Dolj, Mihaela Gîrd, a declarat că este vorba despre ultimul camion dintr-un convoi de 17 autovehicule militare care treceau prin Craiova. La intersecţia străzilor Râului şi Ştirbei Vodă, un şofer nu a respectat indicaţiile poliţiştilor şi-a continuat drumul şi a fost lovit de camion.
„Din primele informații se pare că un camion dintr-o coloană militară a intrat în coliziune cu un autoturism, în Craiova, la intersecţia străzilor Râului şi Ştirbei Vodă. Nu sunt victime. Este vorba despre un convoi de 17 camioane cu militari români din Craiova, ultimul dintre acestea fiind implicat în accident. Autoturismul nu a respectat indicaţiile poliţistului, a intrat în intersecţie şi a intrat în coliziune cu acel camion”, a afirmat Mihaela Gîrd.
La spital a ajuns şoferul camionului militar.
„S-a deplasat la spital conducătorul camionului. Şoferul vinovat de producerea accidentului a fost testat cu aparatul etilotest, rezultatul fiind zero”, a mai precizat reprezentantul IPJ Dolj.
În Craiova este detaşată Brigada Multinaţională Sud-Est a NATO, din care face parte şi un contingent de militari polonezi.
