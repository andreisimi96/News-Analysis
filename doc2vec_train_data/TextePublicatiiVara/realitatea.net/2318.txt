Descoperire revoluționară în medicină. Cercetătorii de la AIDS Institute, din cadrul Universităţii Hong Kong, susțin că au descoperit metoda ce permite vindecarea funcţională a HIV, virusul care declanşează SIDA, conform agerpres.ro .
Studiul a fost realizat într-o perioadă în care China se confruntă cu un risc tot mai mare de epidemie de HIV.
În China există aproximativ 850.000 de persoane infectate cu HIV, potrivit AIDS Data Hub, o asociaţie sprijinită de ONU. HIV este virusul care dezactivează sistemul imunitar şi îi face pe oameni să devină vulnerabili la infecţii şi boli.
Descoperirea a fost testată pe şoareci și arată că noul anticorp poate contribui la ţinerea sub control a virusului şi la eliminarea celulelor infectate.
În prezent, oamenii infectaţi cu HIV pot să îşi ţină virusul sub control cu ajutorul medicamentelor antiretrovirale, care au capacitatea de a opri virusul să infecteze celule noi.
