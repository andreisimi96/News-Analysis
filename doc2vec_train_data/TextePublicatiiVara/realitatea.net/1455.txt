Încă o gafă de securitate la Facebook. Postările private ale cel puţin 14 milioane de utilizatori au putut fi văzute de oricine luna trecută, potrivit Realitatea TV.
Asta în ciuda faptului că erau setate să fie vizibile doar pentru prieteni. Anunţul a fost făcut chiar de platforma de socializare, care a explicat că a fost vorba de o eroare de programare.
Problema a fost rezolvată între timp. Utilizatorii afectaţi vor primi un mesaj din partea Facebook. Problema vine în condiţiile în care gigantul american se află deja în centrul mai multor scandaluri.
După Cambridge Analytica, când au fost compromise datele a 87 de milioane de utilizatori, compania a fost recent acuzată că a oferit informaţiile pe care le are despre utilizatorii săi producătorilor de smartphone-uri. 
