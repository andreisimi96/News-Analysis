Primăria Capitalei a anunţat că, luni seară, pe Arena Naţională, va fi organizată o ceremonie în care Simona Halep va prezenta trofeul pe care l-a câştigat la Roland Garros. Sportiva va ajunge în România, luni după-amiază, când ca fi primită la Salonul Oficial al Aeroportului Otopeni.
"Primăria Capitalei, prin Compania Sport pentru toţi, în parteneriat cu Federaţia Română de Tenis, organizează mâine (luni -n.r.), 11 iunie 2018, ora 20.00, la Arena Naţională, în faţă zonei VIP- intrarea oficială, o ceremonie în cadrul căreia Simona Halep, cetăţean de onoare al Capitalei, va prezenţa românilor trofeul Roland Garros! Toţi cei care vor să o vadă pe marea noastră campioană sunt aşteptaţi la Arena Naţională!", reiese dintr-o informare a Primăriei Capitalei, conform mediafax.ro .
Potrivit sursei citate, accesul va fi permis prin străzile Maior Coravu, Pierre de Coubertin şi Basarabiei, intrarea fiind liberă.
Simona Halep va ajunge pe Aeroportul Internaţional Henri Coandă, luni, la ora 16.15, unde va fi primită, la Salonul Oficial, de către ministrul Tineretului şi Sportului, Ioana Bran, dar şi de preşedintele FRT, George Cosac.
