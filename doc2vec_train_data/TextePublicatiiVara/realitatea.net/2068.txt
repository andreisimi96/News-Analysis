Caricatură în Charlie Hebdo cu Simona Halep
O caricatură apărută în ediția tipărită a revistei de satiră Charlie Hebdo o înfățișează pe Simona Halep vânzând la fier vechi trofeul câștigat la Roland Garros.  
”O româncă câștigă Roland Garros”, notează revista de satiră Charlie Hebdo, care o înfățișează pe Simona Halep într-o caricatură, cu trofeul în mâini, strigând pe străzi ”Fier vechi, fier vechi”.
Desenul a fost postat pe Facebook de jurnalistul Dan Alexe.
Poziția mereu anti-rasistă a Charlie Hebdo sugerează că desenul ironizează felul în care francezii îi văd pe mai toți românii.
Caricatura, care s-a viralizat, a început însă deja să stârnească reacții negative din partea multor comentatori de pe Facebook care s-au declarat nemulțumiți de ceea ce ei consideră un atac la adresa românilor, de ”lipsa de umor” și, clasic, de faptul că francezii ”nu văd” diferența dintre români și romi.  
