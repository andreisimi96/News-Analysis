Sparanghelul este foarte delicios atât de sine stătător servit cu sos cât și ca ingredient în alte mâncăruri cum ar fi: supele, pastele, risotto-ul, preparatele din peşte și fructe de mare, sufleurile și gratinurile.
Cât timp trebuie fiert sparanghelul?
Capetele se curăţă ușor, după care sparanghelul proaspăt se fierbe cca. 5-8 minute în apă clocotită, pentru un rezultat crocant și fraged.
Sparanghelul se curăţă?
Sparanghelul nu trebuie neapărat curățat, doar că mulți îl preferă în felul acesta. Folosiți un cuțit de curățat legume pentru tulpină, mai ales pentru capetele groase (se curăţă dinspre vârfuri înspre capăt).
Sparanghelul se poate consuma crud?
Deși majoritatea oamenilor preferă să-l prepare în vreun fel, fie fiert, tras în tigaie, etc., consumarea lui în stare crudă nu reprezintă absolut nici un pericol. Doar clătiți bine cu apă caldă pentru a îndepărta eventualele impurități și serviți alături de un sos.
Cum aleg cel mai bun sparanghel?
Se aleg tulpinile ferme, proaspete, ale căror vârfuri sunt compacte și închise. Diametrul tulpinei să fie uniform, astfel încât timpul de gătire să fie același. Tulpinile cu un diametru mai mic sunt mai fragede.
Cum prăjim sparanghelul?
Se taie tulpinile în unghi în bucățele de 3-5 cm, se încinge o tigaie sau un wok la foc mediu, se adaugă un pic de unt sau ulei, iar când acesta este fierbinte se adaugă bucățelele de sparanghel. Se prăjesc cca 3-5 minute, până sunt fragede și crocante, amestecând constant.
Cum se păstrează sparanghelul?
Sparanghelul proaspăt trebuie păstrat curat, acoperit și la rece. Tăiați 1-2 cm din capetele tulpinelor, spălați cu apă călduță de mai multe ori, după care se scutură de apă și se învelește într-un prosop de hârtie umed la capăt. Băgați la frigider și consumați în decurs de 2-3 zile.
