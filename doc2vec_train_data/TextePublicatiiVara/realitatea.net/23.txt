Real Madrid a cucerit trofeul Ligii Campionilor pentru a treia oară consecutiv, o premieră, după ce a învins-o în finală pe Liverpool cu scorul de 3-1 (0-0), sâmbătă seara, pe Stadionul Olimpic din Kiev.
Soarta partidei a fost decisă de inspiraţia lui Bale (şi implicit a antrenorului Zidane), de gafele portarului Karius şi poate şi de accidentarea lui Salah.
Pentru Real au marcat Karim Benzema (51) şi Gareth Bale (64, 83), golul ''cormoranilor'' fiind reuşit de Sadio Mane (55).
Totuşi, Cristiano Ronaldo a surprins după meci. Portughezul a lăsat de înţeles că va pleca de la Real Madrid.
"Acum trebuie să ne bucurăm pentru acest trofeu, iar în zilele următoare voi oferi un răspuns tuturor fanilor mei. Oricum, a fost foarte plăcut pentru mine să joc pentru Real Madrid. Voi oferi un răspuns clar în zilele următoare, acum trebuie să ne bucurăm de acest moment. Viitorul unui jucător nu este important, este important că am scris istorie", a spus Ronaldo, preluat de Digisport.
Portughezul cotat în prezent la 120 de milioane de euro de site-urile de specialitate are 450 de goluri și 132 de pase decisive pentru formația de pe Santiago Bernabeu, cu care a câștigat 4 Ligi ale Campionilor.
