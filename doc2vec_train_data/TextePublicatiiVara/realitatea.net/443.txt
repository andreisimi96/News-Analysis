Simona Halep , numărul unu mondial, a declarat, miercuri, că a avut un debut mai greoi de meci cu americanca Alison Riske (2-6, 6-1, 6-1, în primul tur) deoarece îi e mereu greu să înceapă turneul de la Roland Garros.
Legat de viitoarea sa adversară, americanca Taylor Townsend (22 ani, 72 WTA), Halep a comentat: "E diferit, deoarece este o stângace, astfel că va fi un altfel de meci. Dacă îmi aduc bine aminte, am jucat contra ei la Cincinnati. Îmi amintesc că este solidă şi că loveşte puternic. Trebuie să o fac să se mişte, să fiu agresivă şi să joc ca azi, dar ca în seturile doi şi trei".
Simona Halep la Roland Garros. Numărul 1 WTA a explicat de ce a pierdut categoric primul set
Simona Halep a învins-o pe Townsend cu 6-4, 6-1, anul trecut, în turul al doilea la Cincinnati.
Simona Halep (1 WTA) va juca joi cu Taylor Townsend (22 de ani, 72 WTA) al doilea meci al zilei de pe terenul Philippe Chatrier, conform gsp. Liderul WTA va intra în arenă nu mai devreme de ora 14:00, ora României.
Ana Bogdan (25 de ani / 66 WTA) o va înfrunta pe Angelique Kerber (30 de ani, 9 WTA) în meciul trei al zilei de pe terenul 7.
Irina Begu (27 de ani / 40 WTA) va intra ultima în concurs joi și se va duela cu Shuai Zhang (29 de ani, 27 WTA). Cele două vor juca meciul 4 de pe terenul 18.
