Un caz bizar face ocolul Statelor Unite. Un texan aproape a murit, după ce a fost mușcat de capul tăiat al unui șarpe cu clopoței, pe care tocmai îl decapitase.
Soția bărbatului a povestit presei americane că soțul ei lucra în grădină, când a văzut șarpele cu clopoței , lung de 1,25 de metri. Texanul nu a stat pe gânduri și i-a tăiat capul.
Doar că, atunci când a luat rămășițele șarpelui pentru a le arunca, a fost mușcat de capul pe care tocmai îl tăiase.
Cum a fost posibil acest lucru? Simplu. Reflexul de mușcătură al unui șarpe decapitat poate fi declanșat chiar și la câteva ore după ce reptila a murit.
Urmarea a fost că bărbatul mușcat a început imediat să aibă convulsii. A fost transportat de la domiciliul său de lângă Corpus Christi la spital, unde a fost tratat cu CroFab anti-venin.
La mai mult de o săptămână după incident, omul se află deocamdată în stare stabilă, dar prezintă funcția renală slăbită. Bărbatul a avut nevoie de 26 de doze de anti-venin.
Medicii avertizează foarte clar: atenție mare la încercarea de a ucide șerpi, în special prin tăierea lor.
