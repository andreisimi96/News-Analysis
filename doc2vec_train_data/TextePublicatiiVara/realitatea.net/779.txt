Caz şocant în Bucureşti. O femeie a fost bătută cu bestialitate de propriul ei fiu, fără ca cineva să-i sară în ajutor, cu toate că în imagini apar alte câteva persoane. Filmarea de pe o cameră de supraveghere a fost postată online şi a generat un val de reacţii negative, în special legate de pasivitatea celor care au fost martorii scenei înfiorătoare.
Scena groaznică s-a petrecut pe Bulevardul Regina Maria. în noaptea de sâmbătă spre duminică.
În imaginile difuzate pe reţele de socializare se vede un bărbat cu bustul gol, care o duce pe umăr pe propria mamă, ca pe un sac, o trânteşte pe trotuar, apoi o loveşte cu picioarele şi cu pumnii.
Absolut şocant este faptul că la doar câţiva metri de femeia bătută se află cel puţin o altă persoană, un taximetrist, care nu intervine. Alte două femei care trec pe stradă îl ocolesc, fără a schiţa vreun gest
Poliţia s-a sesizat din oficiu cu privire la săvârşirea infracţiunii de violenţă în familie, potrivit Agerpress.
Mama bărbatului a fost dusă la spital şi s-a constatat că "leziunile suferite nu au fost de natură a-i pune viaţa în pericol", aşa că a fost lăsată să plece acasă. 
Potrivit unor surse apropiate anchetei, femeia agresată n-a depus plângere, pentru că fiul ei ar avea grave probleme psihice.
