Cei doi fraţi acuzaţi că l-au omorât pe şeful postului de Poliţie din Vişeu de Jos, judeţul Maramureş, au fost condamnaţi la închisoare pe viaţă pentru crimă cu premeditare. Instanţa a menţinut, astfel, prima sentinţă dată la începutul anului de judecătorii Tribunalului Maramureş.
În februarie anul acesta, instanţa de fond (Tribunalul Maramureş) i-a condamnat pe fraţii Ioan Aurelian şi Ovidiu Marius Tomoiagă tot la închisoare pe viaţă pentru uciderea şefului de post din comuna Vişeu de Jos, Gheorghe Nistor (48 de ani).
Şeful de post Gheorghe Nistor a fost asasinat în propriul birou, în 4 ianuarie 2017, cu mai multe lovituri de cuţit. Fraţii Ioan şi Ovidiu Tomoiagă au fost reţinuţi, în 6 ianuarie 2017, şi trimişi în judecată pentru crimă.
„Din probele administrate rezultă suspiciunea rezonabilă că în data de 21 decembrie 2016 victima Gheorghe Nistor, agent de poliţie la Postul de Poliţie Vişeu de Jos, s-a deplasat împreună cu doi agenţi de poliţie de la Postul de Poliţie Leordina, înspre Judecătoria Vişeu de Sus, iar pe drum s-au deplasat şi în Vişeu de Jos pentru a preda două citaţii, victima a coborât din maşină, apoi, după ce s-a întors, a fost urmărită de inculpaţii Ioan Aurelian Tomoiagă şi Marius Ovidiu Tomoiagă, iar primul inculpat i-a adresat injurii şi ameninţări astfel că victima şi un agent le-au întocmit şi predat citaţii la postul de poliţie – moment în care inculpatul Ioan Aurelian Tomoiagă i-a dat foc cu bricheta citaţiei şi a aruncat-o în maşina poliţiei, iar inculpatul Marius Ovidiu Tomoiagă l-a ameninţat pe agentul de poliţie”, se arată în motivarea deciziei de arestare preventivă a Tribunalului Maramureş, notează adevarul.ro .
În motivare se precizează că, în 4 ianuarie 2017, cei doi fraţi s-au deplasat în clădirea în care se află sediul Postului de Poliţie Vişeu de Jos, aflat la mansardă, iar la parter se află sediul Primăriei Vişeu de Jos, au intrat în clădire fără a intra în vreun birou al Primăriei, s-au deplasat în biroul şefului de post Gheorghe Nistor, "căruia se presupune că i-au aplicat 3 lovituri cu un cuţit – una în zona cervicală şi două în zona toracelui, în urma cărora victima a decedat ulterior, apoi au închis uşa biroului cu cheia şi au părăsit clădirea prin partea din spate a acesteia”.
„Victima a fost găsită decedată în biroul ei în aceeaşi zi. Există, în consecinţă, indicii în sensul că cei doi inculpaţi au comis o infracţiune intenţionată contra vieţii. Tribunalul apreciază că inculpaţii au încercat să ascundă mijloace materiale de probă. Având în vedere faptul că, în speţă, există suspiciunea rezonabilă că cei doi inculpaţi au comis o infracţiune intenţionată contra vieţii şi întrucât raportat la natura, gravitatea presupuselor fapte dată de modalitatea în care se prezumă că au fost comise, aplicarea de multiple lovituri cu un cuţit, în zone vitale, asupra unui agent de poliţie, în chiar sediul poliţiei, în timp ce la parterul clădirii se aflau multe persoane – ceea ce denotă o periculozitate deosebită a acestora, şi la persoana inculpaţilor, lăsarea lor în libertate prezintă un pericol ridicat pentru ordinea publică”, se arată în motivare.
