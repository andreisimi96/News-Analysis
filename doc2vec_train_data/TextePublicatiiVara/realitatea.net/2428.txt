Mai multe persoane și-ar fi pierdut viața în urma unui cutremur de 6,1 grade produs luni dimineață în Japonia. 
Seismul a lovit vestul țării, iar autorităţile din regiunea Osaka se tem că mai multe persoane şi-au pierdut viaţa, printre care o fetiţă de nouă ani, scrie Agerpres . Iniţial, cutremurul a fost estimat la 5,3 grade.
Canalul public de televiziune NHK, precum şi canalul privat TV Asahi au evocat “mai multe” posibile decese, în timp ce agenţia de presă Kyodo a precizat că fetiţa a fost strivită de un zid la marginea unei piscine, într-o localitate la nord de Osaka. Poliţia din Osaka nu a confirmat informațiile.
Cutremurul s-a produs la orele 07.58 (luni, 01.58 ora României) în apropiere de Osaka, la o adâncime de 15,4 kilometri.
La rândul său, agenţia meteorologică a evaluat magnitudinea la 5,9 pentru o intensitate de “şase minus” pe scara seismică japoneză, utilizată pentru a evalua efectele la suprafaţă ale unui cutremur de pământ.
Ea se întinde de la gradul unu (seism abia perceptibil) la gradul şapte (mobilele zboară prin cameră şi casele se prăbuşesc). La gardul “şase minus”, este dificil să rămâi în picioare.
Nu există riscul de tsunami, au informat autorităţile nipone.
Cel puţin un incendiu a izbucnit într-o locuinţă situată la nord de Osaka, potrivit imaginilor transmise de televiziune care, de asemenea, au arătat avarierea unei canalizări cu apă.
