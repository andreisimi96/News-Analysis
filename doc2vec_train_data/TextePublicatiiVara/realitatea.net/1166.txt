Simona Halep, numărul unu mondial, s-a calificat, miercuri, în semifinalele turneului de la Roland Garros, al doilea de Mare Şlem al anului, după ce a învins-o pe germanca Angelique Kerber, cap de serie numărul 12, cu 6-7 (2), 6-3, 6-2.
În penultimul act o va înfrunta pe Garbine Muguruza, victorioasă cu 6-2, 6-1 în faţa rusoaicei Maria Şarapova, în alt sfert de finală. Muguruza (24 ani, 3 WTA) are 3-1 în meciurile directe cu Halep, pe care a învins-o în 2014, în turul al doilea la Wuhan, cu 2-6, 6-2, 6-3, în 2015 în Fed Cup, cu 6-4, 6-3, şi anul trecut în finală la Cincinnati, cu 6-1, 6-0. Singura victorie a Simonei s-a înregistrat în 2015, în optimi la Stuttgart, cu 3-6, 6-1, 6-3. Anul acesta, la Doha, în semifinale, iberica a beneficiat de retragerea româncei, accidentată.
Simona Halep-Garbine Muguruza, semifinale Roland Garros. Ameninţare de la Muguruza pentru Halep
Gică Craioveanu, fostul internaţional român care a jucat în La Liga şi este stabilit în Peninsula Iberică, a vorbit despre Garbine Muguruza spunând că jucătoarea din pania este slabă din punct de vedere mental.
"Fata asta a crescut foarte mult în ultimii 2 ani. Mie nu-mi plăcea la început. Mental e foarte slabă, dispare din joc. Face 2-3 greşeli importante şi pleacă din meci, iese din joc. Altfel, îmi place cum joacă, e puternică, e vânoasă, e înaltă", a spus Gică Craioveanu la Digisport.
