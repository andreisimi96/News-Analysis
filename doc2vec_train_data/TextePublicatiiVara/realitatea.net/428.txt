Liviu Avram, redactor-șef adjunct Adevarul, a postat pe pagina sa de Facebook o interpretare a comunicatului CCR, în care se precizează că președintele Klaus Iohannis trebuie să emită decretul de revocare a Laurei Codruța Kovesi. Avram spune că CCR a mințit prin omisiune, întrucât  ”au judecat ca și cum președintele a contestat doar OPORTUNITATEA revocării, nu și LEGALITATEA ei”.
Iată postarea lui Liviu Avram:
”La prima vedere, despre decizia de azi a CCR:
Curtea Constituțională minte crunt, prin omisiune, în comunicatul prin care a stabilit că există conflict între președinte și ministrul Justiției. Au judecat ca și cum președintele a contestat doar OPORTUNITATEA revocării, nu și LEGALITATEA ei. Or adresa de refuz al revocării înșiră pe 2 pagini motive de nelegalitate a cererii ministrului, și abia în ultima frază scrie că aceasta nu e oportună.
Dar are președintele dreptul să judece legalitatea revocării? Da, o spune chiar CCR: „Preşedintele României, în temeiul prevederilor art.94 lit.c) din Constituţie, nu are o putere discreţionară proprie în cadrul procedurii de revocare, ci o putere de verificare a regularităţii acesteia. Rezultă că prerogativa Preşedintelui României de a revoca procurorul din funcţia de conducere se circumscrie exclusiv unui control de regularitate şi legalitate a procedurii. Astfel, Preşedintele României nu are competenţa constituţională de a opune argumente de oportunitate în raport cu propunerea de revocare din funcţie iniţiată, în condiţiile legii, de ministrul justiţiei”.
Dacă președintele trimite iar o scrisorică în care îi spune limpede ministrului că cererea sa nu întrunește condițiile LEGALE (nu de oportunitate) de revocare, așa cum scrie de altminteri și în avizul CSM, cred că nu încalcă decizia Curții Constituționale”, a scris Liviu Avram, pe Facebook. 
