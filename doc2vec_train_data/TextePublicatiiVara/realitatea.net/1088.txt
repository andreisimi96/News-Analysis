Călin Popescu Tăriceanu, al doilea om în stat și șeful celui de-al doilea partid din alianța de guvernare, nu scapă niciun prilej să arunce săgeți veninoase la adresa președintelui Iohannis.
Tăriceanu, a declarat, miercuri, referindu-se la afirmaţiile şefului statului, Klaus Iohannis, potrivit cărora procurorii nu trebuie să fie sub controlul ministrului Justiţiei, că "mulţi au impresia că se pricep la lege şi la interpretarea Constituţiei".
"Mulţi au impresia că se pricep la lege şi la interpretarea Constituţiei. Constituţia spune un lucru foarte clar - că Ministerul Public funcţionează sub autoritatea ministrului Justiţiei. Acest lucru înseamnă că tot ceea ce ţine de respectarea legii, de politica penală este de resortul ministrului, urmărirea modului în care funcţionează parchetele, dar independenţa procurorilor este asigurată prin faptul că ministrul niciodată nu poate interveni în instrumentarea dosarelor, care reprezintă apanajul exclusiv al procurorilor. Prin această decizie a Curţii nu este în niciun fel afectată independenţa procurorilor, dar, în schimb, remarc şi este un lucru foarte bun, Curtea Costituţioanală nu a făcut decât să întărească acest principiu constituţional, care până acum în ultimii ani, a fost numai un simplu enunţ pe hârtie", a declarat Călin Popescu Tăriceanu, citat de Mediafax.
El a mai spus că "lipsa oricărui control la nivelul parchetului a dus la abuzurile şi gravele excese care s-au petrecut în ultima vreme".
