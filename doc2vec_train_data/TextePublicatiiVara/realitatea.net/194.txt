Ancheta în cazul lui Eugen Stan, agentul acuzat de pedofilie, a fost extinsă de către procurori, bărbatul fiind acuzat de alte şapte fapte de agresiune sexuală, au declarat, pentru MEDIAFAX, surse judiciare. El este cercetat şi în cazul altor nouă fapte de agresiuni şi perversiuni sexuale.
Fostul poliţist Eugen Stan este acuzat de alte şapte fapte de agresiune sexuală. Astfel, procurorii au decis extinderea anchetei în cazul lui, au declarat surse judiciare pentru MEDIAFAX.
Acesta mai este cercetat şi în alte nouă cazuri de agresiuni şi perversiuni sexuale, inclusiv cu minori.
Dosarul este instrumentat de procurorii Parchetului General.
Eugen Stan, poliţistul de la Brigada Rutieră a Capitalei acuzat că a agresat doi copii într-un lift al unui bloc din cartierul bucureştean Drumul Taberei, a fost arestat la începutul lunii ianuarie.
Potrivit procurorilor, pe 5 ianuarie 2018, între 10:10-10:55, în incinta unui bloc din sectorul 6 – în lift şi pe palierul etajului 8 - poliţistul a pupat-o pe obraji, pe gură şi în zona abdominală şi i-a pus mâna în zonele intime fetiţei în vârstă de cinci ani şi l-a pupat pe obraji pe băiatul în vârstă de 9 ani.
După comiterea faptelor de la începutul anului au fost demarate verificări la nivelul Poliţiei Române. Cazul a dus la un scandal în cadrul IGPR, dar şi la neînţelegeri în cadrul PSD; premierul de la acel moment, Mihai Tudose, refuzând schimbarea lui Bogdan Despescu. Şeful IGPR a fost demis după schimbarea lui Mihai Tudose.
