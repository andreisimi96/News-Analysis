Franţa a scăzut limita de viteză de la 90 la 80 de kilometri pe oră pentru 400.000 de kilometri de drumuri secundare din ţară. Măsura, luată în pofida a luni de contestare, a manifestaţiilor motocicliştilor şi automobiliştilor şi a unor dezbateri politice, va intra în vigoare de la 1 iulie, informează France Presse.
Cu două săptămâni înainte de termenul limită, decretul de punere în aplicare a fost publicat duminică în Jurnalul Oficial.
Această limită de viteză se va aplica pe drumurile secundare cu dublu sens fără separator central, care reprezintă 40% din reţeaua rutieră din Franţa.
Anunţată la 9 ianuarie ca parte a unui plan guvernamental vizând reducerea numărului de decese în urma accidentelor rutiere, măsura a stârnit de atunci proteste din partea asociaţiilor de automobilişti şi motociclişti, cărora li s-au alăturat parlamentari şi chiar miniştri. Într-un studiu publicat în aprilie, 76% dintre francezi s-au declarat împotriva măsurii.
Conştient de vacarmul pe care îl va crea, prim-ministrul Edouard Philippe s-a declarat întotdeauna gata să-şi asume instituirea acestei măsuri nepopulare, care va permite, potrivit lui, să salveze 300 până la 400 de vieţi pe an.
"Reducerea numărului de morţi şi răniţi pe drumurile franceze este o chestiune reală de politică publică", a repetat el la 18 mai.
