Avion prăbuşit în Ungaria. Nu există supravieţuitori / Foto: Arhivă
Doi bărbaţi au murit în urma prăbuşirii unui avion ultrauşor în apropierea aeroportului Pecs-Pogany din sud-vestul Ungariei, a anunţat joi poliţia comitatului Baranya.
Potrivit unui comunicat postat pe site-ul poliţiei, avionul de mici dimensiuni s-a prăbuşit din motive încă necunoscute la câteva sute de metri de aeroport înainte de a lua foc. Doi mecanici, de 61 şi respectiv 42 de ani, au fost ucişi în prăbuşirea aparatului.
Secţiunea principală a drumului dintre Pogany şi Szalanta spre sud a fost închisă pentru investigaţii, conform Agerpres.
Un purtător de cuvânt al Direcţiei de protecţie în caz de dezastre din Baranya a precizat că avionul a fost identificat ca fiind de tip eFusion, fabricat de Magnus Aircraft.
Potrivit unor surse neconfirmate oficial, mai mulţi angajaţi Magnus Aircraft se aflau la faţa locului când a avut loc accidentul şi unul dintre aceştia a fost chestionat de poliţie.
