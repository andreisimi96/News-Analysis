1 ora 25 minute
Râpa Diavolului este situată pe o pantă abruptă pe coama unui deal împădurit, aceasta fiind de ani buni sursa unor legende şi poveşti despre existenţa unei comori păzită cu străşnicie de duhuri necurate, cu corp de om şi capete de animale. Cei care au încercat să ajungă la tezaur şi-ar fi pierdut minţile, inclusiv preoţii care ar fi încercat să sfinţească locul.
Renumele paranormal al locului cunoaşte două variante, una mai înspăimântătoare decât cealaltă.
Prima spune că preoţii dacilor ar fi făcut aici ritualuri în care invocau spiritele naturii pentru protecţie. Printre aceste forţe au fost şi duhuri necurate care ar fi rămas în zonă şi „reacţionează“ când cineva le încalcă teritoriul. Sau că energiile adunate aici de ritualuri sunt încă foarte puternice, iar spiritele pădurii apără locul de intruziuni.
Cealaltă variantă vorbeşte despre faptul că duhuri rele păzesc o comoară îngropată aici de haiduci, asupra căreia a fost aruncat un blestem teribil. Doar cel care are curajul de a dormi lângă râpă, sub cerul liber, va primi în vis instrucţiunile pentru a ajunge la comoară. Chemarea comorii a fost irezistibilă pentru mulţi, mai ales că localnicii spun că, uneori, deasupra Râpei Diavolului se văd flăcări albastre emanate de metalul ascuns. Doar că temerarii au sfârşit foarte prost, şi-au pierdut minţile sau au fost găsiţi după zile întregi, cu privirile rătăcite. În timpul nopţilor petrecute la râpă, aceştia ar fi văzut creaturi ciudate cu chipuri de animale, tauri, şi corpuri umane.
Nici măcar încercarea a trei preoţi din zonă de a sfinţi locul nu a avut rezultat. Slujba a fost făcută înainte de al Doilea Război Mondial, iar la scurt timp după ritualul de exorcizare, oamenii Domnului au sfârşit cu minţile pierdute, ca cei care au încercat să găsească comoara.
Poveştile stranii legate de acest loc spuse din gură în gură de localnicii care au aici, au atras în zonă numeroşi turişti atraşi de paranormal.
Râpa Diavolului are un site dedicat şi chiar un „cont“ pe Facebook, unde sunt organizate excursii la râpă în timpul nopţilor de Sânziene sau vara, când se poate înnopta la cort. sursa
