Ministerul Culturii şi Identităţii Naţionale a solicitat preşedinţiei şi CSAT convocarea în regim de urgenţă pe ordinea de zi a subiectului Roşia Montană, avându-se în vedere necesitatea adoptării unei decizii în ceea ce priveşte situaţia României, a afirmat ministrul George Ivaşcu, la o emisiune TV.
Acesta a precizat că, deşi subiectul nu a intrat pe ordinea de zi a CSAT, încă aşteaptă un răspuns, deoarece la întâlnirea Comitetului Patrimoniului Mondial de la Manama, Bahrein, va fi necesar să se ofere "un răspuns oficial şi o poziţie oficială a României", scrie agerpres.ro.
"A fost solicitată către Preşedinţie, către CSAT, o solicitare prin care rugăm să se analizeze şi să se dispună convocarea în regim de urgenţă pe ordinea de zi a acestui subiect - Roşia Montană, având în vedere necesitatea adoptării unei decizii în ceea ce priveşte situaţia României. Încă nu s-a primit un răspuns în acest sens, dar noi îl aşteptăm, deoarece în data de 24 iunie - 2 iulie, există această întâlnire a Comitetului Patrimoniului Mondial de la Manama, Bahrein, şi atunci cred că va fi convocat şi vom putea avea un răspuns oficial şi o poziţie oficială a României", a spus ministrul Culturii.
Ivaşcu a spus că în prezent ideea care se vehiculează, că Guvernul României pledează pentru exploatare, nu este adevărată, în prezent în zonă neputându-se face exploatări până nu se finalizează procesul dintre statul român şi Gold Corporation.
"Ideea este că, oricum, până la finalizarea procesului între statul român şi Gold Corporation nu se poate exploata. Deci, ceea ce se vehiculează în mod eronat este cum că Guvernul României pledează pentru exploatare. Nu este deloc adevărat, pentru că se ştie foarte bine că în orice proces se solicită o amânare până când judecătorul de la Curte va decide ce se va întâmpla, astfel România riscând să piardă 4,37 miliarde de dolari în cazul în care starea în cadrul patrimoniului UNESCO poate fi un motiv în apărarea Gabriel Resources şi nu în apărarea României", a mai spus George Ivaşcu.
