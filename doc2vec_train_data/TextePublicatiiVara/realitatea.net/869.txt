Juniorii români au pierdut toate meciurile susţinute luni la turneul de tenis de la Roland Garros, al doilea de Mare Şlem al anului.
La junioare, în turul al doilea, Andreea Prisăcariu a fost învinsă categoric de chinezoaica Xiyu Wang, cap de serie numărul opt, cu 6-1, 6-0, în doar 49 de minute, potrivit Agerpres.
În proba de simplu a juniorilor, în turul secund, Ştefan Paloşi a fost surclasat de americanul Sebastian Korda, al doilea favorit, cu 6-1, 6-4, după o oră şi 14 minute. Filip Cristian Jianu a fost învins de francezul Kyrian Jacquet, cu 6-1, 3-6, 6-2, după o oră şi 33 de minute.
La dublu, în primul tur, Jianu şi dominicanul Nick Hardt, favoriţii numărul 7, au fost întrecuţi de francezii Harold Mayot şi Valentin Royer, cu 1-6, 6-4, 11-9, în 64 de minute.
Paloşi şi belgianul Arnaud Bovyau fost învinşi de taiwanezii Ray Ho şi Chun Hsin Tseng, favoriţii numărul cinci, cu 7-6 (5), 6-3, într-o oră şi 19 minute.
La dublu junioare, Prisăcariu va face pereche la dublu cu japoneza Himari Sato, urmând să joace, marţi, în primul tur, cu favoritele numărul doi, Maria Camila Osorio Serrano (Columbia)/Xiyu Wang (China).
