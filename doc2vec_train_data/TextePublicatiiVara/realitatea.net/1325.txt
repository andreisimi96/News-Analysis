Pe timpul verii, îngheţata este unul dintre cele mai apreciate deserturi, pentru efectul său răcoritor şi pentru marea varietate de combinare, când vine vorba de arome. Dincolo de toate acestea, îngheţata aduce şi beneficii pentru sănătate.
Conţine vitamine şi calciu
Îngheţata din ingrediente naturale conţine numeroase vitamine, dar şi calciu şi fosfor. Astfel, mâncând îngheţată putem beneficia de vitaminele A, B6, B12, C, D, E şi K . De asemenea, deliciosul desert are şi un conţinut bogat de tiamină, riboflavină şi niacină.
Nutriţioniştii spun că îngheţata poate fi de ajutor în zilele caniculare atunci când ne dorim să scăpăm de stresul resimţit la expunerea la temperaturile ridicate. Conţinutul bogat în calciu şi magneziu, relaxează şi calmează sistemul nervos împreună cu trombotonina, un hormon care ajuta la reducerea nivelului de stres şi a cărui producţie este stimulată de consumul de îngheţată. Mai mult, triptofanul din lapte, care este un tranchilizant natural, ajută sistemul nervos să se relaxeze.
Indice glicemic scăzut
Vestea bună este că, îngheţata, consumată în cantităţi mici, se poate folosi şi în dietă deoarece se pare că reduce senzaţia de foame după consum. Zahărul pe care îl conţine se eliberează lent, prelungind, astfel, senzaţia de saţietate. Datorită absorbţiei lente, organismul primeşte treptat nutrienţii necesari şi este satisfăcută atât dorinţa de dulce, cât şi nevoia de energie.
Previne hipertensiunea arterială
Îngheţata, în special cea naturală, preparată în casă, poate reduce riscul de a face hipertensiune arterială. Aceasta, datorită conţinutului de calciu, potasiu, magneziu şi sodiu din lapte. Îngheţata de ciocolată are un atuu în plus - flavonoizii din cacao, care reduc inflamarea arterelor.
