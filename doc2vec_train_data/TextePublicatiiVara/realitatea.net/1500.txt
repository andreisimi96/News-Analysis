Fostul ministru și deputat Theodor Paleologu scrie pe Facebook despre un foarte interesant exemplu sicilian, în contextul mitingului PSD din București.
Profesorul Theodor Paleologu, fost ministru și deputat PDL, oferă pe pagina sa de Facebook exemplul unui caz din Sicilia, unde un celebru politician corupt, suspectat că ar fi comandat un asasinat, a scăpat de justiție pe fondul unor proteste populare ”împotriva abuzuruilor justiției”. 
”M-am întors din Sicilia cu un teanc de cărți, printre care faimoasa "Cosa Nostra" de John Dickie, profesor la University College din Londra. Citesc acum despre marele proces ocazionat de uciderea lui Emanuele Notarbartolo, care combătuse în calitate de guvernator al Banco di Sicilia corupția susținută de politicieni precum Raffaele Palizzolo. Notarbartolo a fost asasinat în 1893, iar procesul a început abia în 1900 și s-a terminat patru ani mai tîrziu.
Relev cîteva detalii: timp de ani de zile Raffaele Polizzolo, comanditar al asasinatului, n-a fost nici măcar interogat, întrucît era protejat de imunitatea parlamentară. Ca să fie judecat, Camera Deputaților a trebuit să voteze pentru ridicarea imunității. Iar cînd a fost condamnat de tribunalul din Bologna la 30 de ani de închisoare, susținătorii săi din Sicilia au organizat imense proteste de stradă "împotriva abuzurilor din justiției", au creat un comitet Pro Sicilia cu peste 200.000 de susținători, au mobilizat opinia publică în numele demnității siciliene și a patriotismului local.
Strategia a funcționat: sentința a fost anulată de Curtea de Casație pentru un ridicol "viciu de procedură", iar ulterior Raffaele Polizzolo a fost achitat, întrucît unii martori și-au schimbat depozițiile”, a scris Theodor Paleologu pe Facebook.
Postarea vine în contextul mitingului PSD împotriva abuzurilor care are loc sâmbătă în București, la care sunt așteptați sute de mii de oameni. 
În același timp, Liviu Dragnea își așteaptă prima sentință în dosarul "Bombonica", unde Liviu Dragnea este acuzat de DNA de instigare la abuz în serviciu. Vineri, Instanţa Supremă a amânat, pentru a doua oară, verdictul.
