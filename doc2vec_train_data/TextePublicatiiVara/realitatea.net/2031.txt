CSM, ședință importantă, joi. Ordinea de zi a ședinței plenului Consiliului Superior al Magistraturii (CSM) de joi, 14 iunie 2018, ar putea fi suplimentată cu o solicitare venită din partea unui număr impresionant de magistrați din toată țara.
Magistrați de la instanțe din toată țara au transmis miercuri Consiliului Superior al Magistraturii (CSM) o adresă prin care spun că își însușesc cererea de apărare a independenței sistemului judiciar formulată luni de Forumul Judecătorilor după atacurile la Justiție de la mitingul PSD și declarațiile lui Liviu Dragnea.
"Subsemnații, judecători, procurori, magistrați-asistenți și auditori de justiție, declarăm că ne însușim în nume propriu cererea de apărare a independenței sistemului judiciar formulată de Asociația Forumul Judecătorilor din România. Apreciem necesară suplimentarea ordinii de zi a ședinței plenului Consiliului Superior al Magistraturii din data de 14 iunie 2018 cu prezenta cerere, şi solicităm să dispuneți admiterea acesteia și apărarea independenței sistemului judiciar pusă grav în pericol de acțiunile concertate ale celorlalte două puteri ale statului, legislativă și executivă", se arată în cererea înaintată CSM.
Documentul a fost semnat de peste 1.100 de magistrați din toată țara.
Demersul magistraților vine la două zile după ce asociația Forumul Judecătorilor din România a trimis Consiliului Superior al Magistraturii (CSM) o cerere de apărare a independenței sistemului judiciar după atacurile "reprezentanților de seamă ai puterii legislative și ai puterii executive, materializate în discursurile unor lideri politici din data de 9 iunie 2018, respectiv data de 10 iunie 2018".
"Este necesară intervenția neîntârziată a Consiliului Superior al Magistraturii, în calitate de garant al independenței justiției, pentru a stopa atacurile fără precedent la adresa judecătorilor și procurorilor", arată Forumul Judecătorilor într-un comunicat.
Citeşte totul despre: CSM
