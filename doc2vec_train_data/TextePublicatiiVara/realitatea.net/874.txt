Prima doamnă a Statelor Unite, Melania Trump, a apărut luni în public pentru prima dată după operaţia la rinichi din 14 mai, informează DPA.
Soţia preşedintelui Donald Trump a stat alături de acesta, în primul rând, la o ceremonie de la Casa Albă în onoarea familiilor soldaţilor americani căzuţi la datorie, a relatat televiziunea CNN.
Melania Trump, în vârstă de 48 de ani, a fost externată luna trecută, la cinci zile după o intervenţie chirurgicală, iar ulterior nu a mai fost văzută în public. Ea a transmis presei o declaraţie în care a respins speculaţiile legate de starea sa de sănătate.
"Doamna Trump a fost întotdeauna o femeie puternică şi independentă, care îşi pune familia şi desigur sănătatea mai presus de orice şi care nu se va schimba din cauza unui corp de presă turbat. Are încredere în ceea ce face şi în rolul său şi ştie că restul reprezintă doar speculaţii şi absurdităţi", se arată în declaraţia oficială preluată de DPA de la CNN.
Prima doamnă a făcut şi remarci personale în acelaşi sens, la evenimentul de luni. Ea nu îl va însoţi săptămâna aceasta pe preşedinte la summitul G7 din Canada, nici pe 12 iunie, în Singapore, unde Donald Trump se va întâlni cu liderul nord-coreean Kim Jong Un, a precizat purtătoarea ei de cuvânt.
