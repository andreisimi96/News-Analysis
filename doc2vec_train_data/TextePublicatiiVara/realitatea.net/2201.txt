Oamenii de ştiinţă suedezi recomandă să dormim atât cât simţim nevoia la sfârşit de săptămână, deoarece acest lucru reduce riscul de deces prematur.
„Rezultatele noastre sugerează că somnul mai scurt în zilele de lucru nu este un factor de risc de deces prematur, în cazul în care în week-end este combinat cu un somn de durată medie sau lungă”, au susţinut cercetătorii de la Institutul Karolinska.
Echipa, condusă de profesorul Torbjorn Akersted a constatat că persoanele sub 65 de ani care dorm în jur de cinci ore pe noapte în timpul săptămânii, dar au un somn bun la sfârşit de săptămână, nu prezintă un risc crescut de deces prematur faţă de cei care dorm şase sau şapte ore în fiecare noapte.
Concluzia se bazează pe date privind starea de sănătate şi stilul de viaţă a mai mult de 43.000 de persoane pentru o perioadă de 13 ani. Studiul a arătat că persoanele sub 65 de ani care dorm cinci ore sau mai puţin pe noapte au un risc cu 25% mai mare de deces prematur decât persoanele cu un somn de 6-7 ore. Cu toate acestea, în cazul în care aceste persoane dorm mai mult de opt ore în weekend, riscul se diminuează. sursa
