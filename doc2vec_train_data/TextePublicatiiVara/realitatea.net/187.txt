PSD s-a înscris pe o ”direcție feudală” care nu mai are legătură cu direcția social-democrată europeană, iar liderul Liviu Dragnea încearcă să facă din România o ”Ungarie Mică”, a declarat Victor Ponta, la emisiunea ”Talk News”, de la Realitatea TV.
”Doamna Dăncilă trebuia să nu accepte funcția. E singurul reproș pe care i-l fac. Dragnea utilizează tema femeii într-un mod murdar. Folosește pervers un concept corect”, afirmă Ponta. 
În opinia sa, PSD s-a întors în istorie. ”În timp ce Viktor Orban vrea să facă 'Ungaria Mare', Dragnea vrea să facă din România 'Ungaria Mică'", spune fostul premier.
Obiectivul principal al Pro România, precizează Ponta, este ca la 1 ianuarie 2019 să avem un Guvern de oameni competenți.
”Să reușim să convingem oamenii din PSD să facem un Guvern care timp de șase luni să dea clasă Europei. Pentru că PSD nu e în stare să propună un candidat, o să propunem noi un candidat la prezidențiale de centru-stânga. O să propunem un premier susținut de PSD (...) Eu nu mă întorc în PSD. Cel mai natural aliat al Pro România ar fi un PSD care, însă, s-ar reîntoarce pe o direcție social-democrată europeană. Acum e pe o direcție feudală”, explică fostul prim-ministru.
