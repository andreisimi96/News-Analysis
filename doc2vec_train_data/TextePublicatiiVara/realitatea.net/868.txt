Ședinţă cu miză mare marți la Consiliul Superior al Magistraturii. Alesul lui Toader pentru şefia DIICOT, Felix Bănilă, dă testul interviului cu procurorii CSM. 
Avizul forului va fi unul consultativ, iar ultimul cuvânt îi aparţine preşedintelui Klaus Iohannis.
 Reamintim că ministrul Justiţiei, Tudorel Toader, a anunțat propunerea pentru conducerea DIICOT: Felix Bănilă, prim procuror al Parchetul Tribunalului Bacău. Din cv-ul său, acesta nu a avut niciodată o funcție în DIICOT, nici măcar de simplu procuror.
”În urma desfășurării procedurii de selecție a procurorilor, în vederea efectuării propunerii de numire în funcția de procuror șef al Direcției de Investigare a Infracțiunilor de Criminalitate Organizată și Terorism, care a avut loc în  data de 11 mai 2018, la sediul Ministerului Justiției, vă aducem la cunoștință faptul că, ministrul justiției, prof.univ.dr. Tudorel TOADER, a transmis Consiliului Superior al Magistraturii propunerea de numire a domnului Oliver-Felix BĂNILĂ, în vederea obținerii avizului consultativ. Ulterior, propunerea va fi înaintată Președintelui României, domnul Klaus IOHANNIS”, anunță Ministerul Justiției.
Doi procurori şi-au depus dosarul în cursa pentru ocuparea funcţiei de procuror-şef al Direcţiei de Investigare a Infracţiunilor de Criminalitate Organizată şi Terorism (DIICOT), respectiv actualul şef al instituţiei, Daniel Horodniceanu, şi Felix Bănilă, de la Parchetul Tribunalului Bacău, anunţă Mediafax.
