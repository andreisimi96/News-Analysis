Adevărul şocant din spatele acestei fotografii. Imaginea a făcut înconjurul lumii / Foto: janegoodall.org
Pentru multe specii de păsări, în sălbăticie, plasticul este principala hrană. Ambalaje, dopuri, paie, pungi, brichete şi alte obiecte care nu se degradează sunt aruncate, zilnic, în apă, ajungând în circuit şi devenind, astfel, adevărate pericole pentru animalele sau păsările care le înghit, confundându-le cu hrana. În scurt timp, vieţuitoarele se îmbolnăvesc şi mor.
O fotografie făcută undeva în Pacific, în anul 2009, a devenit virală pe reţelele de socializare, în preajma Zilei mondiale a mediului (5 iunie), din cauza mesajului puternic, pentru mulţi brutal, al unei realităţi şocante: plasticul ucide natura, în toate formele ei.
În imagine apare un puiuţ de albatros care a fost hrănit de părinţii săi cu resturi de plastic şi care, aşa cum era de aşteptat, a murit. Din nefericire, nu este singurul caz. Zilnic, sute de alte păsări îşi găsesc sfârşitul din această cauză, punând în pericol, astfel, supravieţuirea speciilor.
"Dacă vezi plutind o masă amorfă de plastic pe apă, cu siguranţă cel puţin o pasăre a murit acolo. Îmi aduc aminte că în stomacul unui albatros găsit mort pe plajă, în stare de putrefacţie, s-au găsit nu mai puţin de 558 de bucăţi de plastic", spune Bret Wolfe, manager la centrul pentru ocrotirea vieţii sălbatie "Midway Atoll National Wildlife Refuge".
