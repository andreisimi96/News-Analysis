UDMR, proiect de autonomie
PSD are nevoie mai mult ca niciodată de suportul UDMR în Parlament, în condiţiile în care a pierdut majoritatea în Camera Deputaţilor după exodul de deputaţi către partidul lui Victor Ponta. Azi se votează în Senat, cameră decizională, un proiect ultra-sensibil: autonomia Ţinutului Secuiesc. Este de urmărit cum va vota PSD, după ce a respins proiectul în prima cameră sesizată.
Ţinutul Secuiesc. Senatul ar putea vota marţi, în calitate de Cameră decizională, propunerea legislativă privind statutul de autonomie al ţinutului secuiesc, act normativ care are un raport de respingere din partea Comisiei de administraţie.
Camera Deputaţilor s-a pronunţat, pe 11 aprilie, în favoarea respingerii proiectului, înregistrându-se 218 voturi pentru şi 20 împotrivă.
Iniţiatorul proiectului, deputatul UDMR Kulcsár-Terza József-György, a arătat că nu propune modificarea graniţelor, ci doar autonomie teritorială a ţinutului secuiesc în interiorul statului român.
Potrivit proiectului de lege, "locuitorii Ţinutului Secuiesc se constituie în comunitate autonomă" ca expresie a identităţii sale istorice, în scopul asigurării egalităţii de şanse a cetăţenilor şi protecţiei identităţii naţionale maghiare.
Autonomia comunităţii reprezintă dreptul şi capacitatea efectivă a colectivităţii majoritate autohtonă a ţinutului istoric de a dispune de prerogativele de autoadministrare şi de unele prerogative de ordin statal, în scopul preluării sub propria ei responsabilitate şi în interesul întregii colectivităţi a unei părţi importante a problemelor de interes public, în conformitate cu principiul subsidiarităţii, se arată în proiectul de lege.
Conform actului normativ propus, "Ţinutul Secuiesc devine o regiune autonomă cu personalitate juridică în cadrul României, iar competenţele regiunii sunt stabilite prin prezentul Statut al regiunii sau de dreptul internaţional". "Regiunea are dreptul de decizie şi de gestionare în domeniile care aparţin competenţelor sale specifice, iar acest drept include adoptarea şi exercitarea unei politici proprii regiunii", mai prevede proiectul de lege.
Acelaşi proiect menţionează că "teritoriul regiunii autonome cuprinde actualele judeţe Covasna şi Harghita, precum şi scaunul istoric Mureş, care aparţine judeţului Mureş".
Comisia de administraţie a Senatului a acordat un raport de respingere propunerii legislative pentru că "introduce unităţi administrativ-teritoriale noi care nu sunt prevăzute în Constituţia României".
Propunerea legislativă şi raportul Comisiei de administraţie vor fi supuse votului plenului Senatului în şedinţa plenului de marţi, la sesiunea de vot aferentă legilor cu caracter organic.
