Condamnată definitiv la șase ani de închisoare, Elena Udrea a lăudat mitingul PSD. Fosta șefă a PMP se află în Costa Rica, unde s-a refugiat din calea problemelor penale. De acolo, transmite că abuzurile din justiție sunt uriașe și că un astfel de eveniment trebuia organizat mai demult.
”Acest miting trebuia făcut de mult timp și România nu ar fi fost azi țara cu așa zis sistem democratic și stat de drept, în care se petrec cele mai mari abuzuri în justiție. Majoritatea tăcută avea nevoie să arate că este împotriva încălcărilor grosolane ale legii și ale drepturilor minime ale cetățenilor făcute de securiști și slugile lor. Dar nu s-a găsit cine să o organizeze”, a scris fosta șefă de la Turism, pe Facebook.
Elena Udrea, care a postat și poze de la miting, mai spune că nu doar simpatizanții PSD au fost în piață. Ea susține că așa-numitul ”SISTEM” a distrus dreapta românească și i-a făcut: ”mari pe PSD și pe Dragnea”.
