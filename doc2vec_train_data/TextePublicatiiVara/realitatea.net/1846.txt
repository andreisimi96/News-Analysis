2 ore 9 minute
Grupul bancar francez Societe Generale, prezent şi pe piaţa din România, analizează o posibilă vânzare a diviziei sale din Polonia.
Grupul bancar francez Societe Generale, prezent şi pe piaţa din România, analizează o posibilă vânzare a diviziei sale din Polonia, Eurobank, care se confruntă cu o intensificare a presiunilor din partea competitorilor şi autorităţilor de reglementare, au declarat pentru Reuters două surse din mediul bancar.
Într-un mediu de dobânzi reduse, care afectează marjele realizate de instituţiile bancare, concurenţa afectează piaţa bancară din Polonia. În plus, băncile mici concurează cu greu cu mari jucători de pe piaţă astfel că generează profituri insuficiente pentru acţionari.
Eurobank este a 14-a mare bancă din Polonia cu active în valoare de 14 miliarde zloţi (3,28 miliarde euro) şi este de 20 de ori mai mică decât liderul pieţei PKO BP. Anul trecut, Eurobank a realizat un profit net de 103 milioane zloţi (24,13 milioane euro).
"Eurobank a intrat într-un proces de punere în vânzare. Societe Generale se retrage din activităţile de retail banking din Polonia", a declarat una din sursele consultate de Reuters. Cea de-a doua sursă a confirmat şi ea că Eurobank a fost scoasă la vânzare, potrivit Agerpres.
Contactat de Reuters, grupul Societe Generale a declarat că nu comentează zvonurile de pe piaţă.
Societe Generale, unul dintre cele mai mari grupuri europene de servicii financiare, are 154.000 de angajaţi şi 32 de milioane de clienţi în întreaga lume. În România, BRD-Groupe Societe Generale este cea de-a doua bancă după totalul activelor.
