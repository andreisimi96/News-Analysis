Veste importantă pentru șoferii români. Aceștia ar putea fi obligați să se ducă la examinare la sesizarea oricărui medic. Altfel, își vor pierde automat permisul. Inițiativa vine în urma unui proiect de lege. Motivul? România este pe primul loc în Europa în topul accidentelor rutiere grave. Şase români mor, zilnic, în medie, în trafic.
Șoferii ar putea fi obligați ca, în cel mult trei zile din momentul în care au primit biletul de trimitere să se prezinte la o clinică pentru examinarea medicală. Poiectul prevede ca orice doctor, nu doar cel de familie, să poată ceară șoferilor să facă investigații medicale suplimentare.
Medicii de familie spun că acest proiect ar fi unul extrem de benefic, în special pentru că pacienții nu le spun de fiecare dată dacă au fost diagnosticați cu o boală nouă.
În cazul în care șoferul nu va respecta regula și nu se va prezenta pentru examinare, automat doctorul va sesiza poliția și conducătorul auto se va alege cu permisul suspendat.
Anual, în România mor în accidente grave peste 2.000 de oameni. Cauzele principale ale accidentelor grave? Lipsa autostrăzilor, afecțiunile medicale nedepistate, dar și temperamentul șoferilor.
Specialiştii susţin că, în urma datelor şi statisticilor, au reuşit să facă un portret al celui mai periculos şofer: bucureşteanul până în 25 de ani, cu maşină puternică, pe care nu o poate stăpâni. 
Cu vârsta, şoferii devin mai atenţi, astfel că, doar 4,6% dintre conducătorii auto de peste 40 de ani au produs un accident de circulaţie.
