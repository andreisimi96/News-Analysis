Simona Halep (1 WTA, 26 de ani) s-a calificat în finala acestei ediţii de la Roland Garros (Franţa). Liderul mondial a învins-o pe Garbine Muguruza. În ultimul act, Simona Halep o va întâlni pe americanca Sloane Stephens, locul 10 WTA, sâmbătă, de la ora 16.00, LIVE TEXT realitatea.net şi LIVE la TV Eurosport şi Pro TV.
Vestea proastă pentru Simona Halep este că desfăşurarea finalei ar putea fi afectată de vremea rea. În ultimele zile, a plouat la Paris, iar meciurile băieţilor din sferturi chiar au fost amânate şi reprogramate. Există riscul să plouă şi sâmbătă, deci şi finala Simonei Halep ar putea fi mutată la o oră mai târzie. Rămâne de văzut dacă ploaia va încurca planurile organizatorilor.
În acest sens, Ion Ţiriac le-a recomandat gazdelor de la Roland Garros să ia în calcul dotarea cel puţin a unui teren cu acoperiş.
"Nu aş face doar un acoperiş la Roland Garros, ci patru sau cinci! Nu vă dati seama că aţi comis o mare greşeală când aţi refuzat să vă mutaţi la Versailles, unde se putea face cel mai mare complex sportiv din lume?
Iar treaba cu acoperisul e ridicolă! Aveţi 200 de ţări care transmit turneul si le spuneti ca Roland Garros este singurul loc din lume unde nu se joacă atunci când plouă? Ce sport e ăsta? Ce imagine daţi voi Parisului? Nu înţeleg ce aţi asteptat atât de mult!", a spus Ţiriac pentru Le Parisien, preluat de ziare.com.
Altfel, este a doua finală consecutivă la Roland Garros pentru Simona şi a doua în acest an, după cea de la Australian Open, pierdută în faţa lui Caroline Wozniacki.
