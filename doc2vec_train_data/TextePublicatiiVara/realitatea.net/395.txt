Veste proastă primită de șoferii vitezomani. Polițiștii doljeni au fost dotați cu două radare tip pistol, care pot înregistra viteza unei mașini în mai puțin de jumătate de secundă și stochează fotografii detaliate ale autovehiculului și conducătorului auto, a informat Gazeta de Sud .
Noile aparate radar, care au o rază de acțiune de peste un kilometru, sunt folosite pe șoselele din Dolj încă de sâmbăta trecută.
Polițiștii Serviciului Rutier Dolj au fost dotați cu două pistoale-radar LTI 20-20 TruCAM, cu care au ieșit pe șosele.
Pentru a putea folosi noile radare, cinci polițiști de la Rutieră, un ofițer și patru subofițeri, au mers la București pentru a fi instruiți de specialiştii din cadrul Direcţiei Rutiere, a mai scris gds.ro .
Potrivit oamenilor legii, noile radare vor fi folosite pentru prevenirea accidentelor de circulație provocate de viteza excesivă.
Radarele TruCAM pot fi folosite atât pe timp de ploaie, cât şi pe timp de noapte. Măsoară viteza maşinilor cu ajutorul unei unde laser, care nu necesită mai mult de 0,33 secunde pentru a stabili viteza, timp mult prea scurt pentru ca şoferul să poată reacţiona.
