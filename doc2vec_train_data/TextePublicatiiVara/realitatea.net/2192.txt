Opinia publică din România a fost scandalizată după apariția în spațiul public a unei caricaturi realizate de revista de satiră Charlie Hebdo, în care Simona Halep era ironizată printr-o interpretare cu tentă rasistă.
În urma avalanșei de reacții virulente din partea românilor, îndreptate către statul francez și către publicația Charlie Hebdo, Ambasada Franței a remis pentru News.ro un comunicat de presă prin care explică faptul că ”libertatea de exprimare şi libertatea presei sunt principii fundamentale", a notat realitateasportiva.net.
“Victoria istorică a Simonei Halep la turneul de la Roland Garros reprezintă un imens motiv de mândrie pentru Ambasada Franţei care vede în ea un simbol frumos şi puternic, cu numai câteva luni înainte de deschiderea Sezonului România-Franţa. Acest Sezon ne va permite să reînnoim şi să consolidăm legăturile dintre România şi Franţa în toate domeniile, inclusiv în cel sportiv.
Orice s-ar putea gândi despre acest desen, trebuie să amintesc că libertatea de exprimare şi libertatea presei sunt principii fundamentale ale Republicii Franceze. Această publicaţie nu îl angajează decât pe propriul său autor şi nu reprezintă în niciun fel sentimentul opiniei publice franceze”, a declarat Ambasadorul Franţei în România, Michèle Ramis, pentru news.ro .
Charlie Hebdo este o revistă satirică franceză, cu apariție săptămânală, care publică, în mare parte, caricaturi și desene, dar și articole controversate.
Charlie Hebdo a devenit cunoscut în lume după ce a fost ținta unui atac terorist, în 2015, atunci când 12 jurnaliști au fost împușcați de către fundamentaliștii islamiști, după ce au publicat o caricatură la adresa lui Allah.
