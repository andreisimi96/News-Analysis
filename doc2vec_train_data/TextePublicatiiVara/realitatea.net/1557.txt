Mintingul PSD a fost în primul rând despre dezbinarea dintre români. Dintre electoratul PSD și restul românilor. Cei care i-au certatpe simpatizanții PSD, de pe margine, dincolo de gardul din Piața Victoriei: ”Cum puteți să țineți cu PSD-ul? Vă bateți joc de tinerețea voastra și de noi, restul”. Despre zecile de mii de oameni aduși cu autocarul de la sute de kilometri distanță. Unii s-au prăbușit de oboseală pe asfaltul din Piața Victoriei și nu au mai strigat. Și-au sprijinit capul în mâini și au rămas acolo. Au tăcut. Despre ambiția PSD, de a face un miting foarte mare, care să combată #REZIST. Realitatea.net a făcut un reportaj de la mitingul PSD, pornind de la autocarele care opreau la Piața Presei, și apoi, în mijlocul oamenilor, în Piața Victoriei.
La 18.30, la Piața Presei încă mai opreau autocare din care coborau oameni îmbrăcați în alb care mergeau spre Piața Victoriei. Aveau stegulețe în mână, o foaie cu versurile imnului cu iar în piept insigna statului paralel. Dezbinarea se vedea încă de aici: oamenii din mașinile care mergeau în trafic spre Arcul de Triumf se uitau cu dispreț spre simpatizanți, strigând: ”Dragnea, la pușcărie!”. Dar nu reacționa niciunul. Își vedeau de drum, încă aveau energie și nu veneau de departe. La Arcul de Triumf s-au întâlnit cu cei de la ALDE, erau deja mai mulți și umpleau două bulevarde care duceau spre Guvern.
În schimb, Piața Victoriei era plină, din orice colț ai fi privit. De fapt, din fața Guvernului până la statuia Aviatorilor era o mare de alb, de stegulețe care fluturau. Dar pe șoseaua Kisselef, în fața muzeului Muzeul Țăranului Român, lângă Muzeul Antipa, oamenii erau întinși pe iarbă, obosiți, după ce probabil așteptau acolo de ore întregi. Aveau sacoșe la ei cu ceva de îmbrăcat, mâncare, steaguri. Mai erau cetățeni  care se aflau în trecere și care erau vizibil deranjați ce ce făceau ”pesediștii”. Drept pentru care, au și oprit o echipă de televiziune, pentru a le spune să meargă în fața MȚR, ”să vedeți ce au făcut ăia acolo”. 
Dar abia in spațiul îngrădit din Piața Victoriei se vedea dezbinarea: pe grupuri, oameni simpli care nu înțelegeau de ce sunt acolo. Nu aveau nici tricouri albe, nici cămăși tradiționale: erau oameni foarte simpli care, în mod normal, nu și-ar fi permis să vină în București. Vulnerabili, electorat pe care PSD și-l amintește la alegeri, doar. Nu scandau, nu spuneau nimic, ci se uitau mirați. Și așteptau obosiți, probabil și infometați, după un drum foarte lung. Își sprijineau capul în mâini, nu își ridicau privirea. Lângă ei, mormane de gunoaie. Zeci de sticle de sticle de plastic, resturi de mâncare. Dincolo de orice, erau oameni care stăteau acolo de ore întregi, de la sute de kuilometri depărtare. Unii s-au descălțat, alții și-au descheiat de tot cămășile, pentru că le era prea cald. Nu au mai rezistat. În mijlocul mulțimii, un tricolor lung de cel puțin 10 metri era ținut de oameni și fluturat. Ei nu erau obosiți, în schimb. Dar aproape 20 de bărbați care aveau câte un clop pe cap s-au așezat în cerc pe asfaltul fierbinte, ca la o șezătoare. 
Dar avea și miting-ul forța lui: cei de vârsta a treia care huduiau de fiecare dată când pe ecranele din piață apărea Klaus Iohannis! Se uitau cu ură și spuneau: ”Huuuo! Demisia”. Aveau pancarte cu ei. Erau cei care credeau, cei care s-a mutat mai aproape de ecrane, pentru a vedea cum liderii PSD intrau în piață. Cei care cu mândrie spuneau: ”Ia uite, au venit ai noștri”.
Au fost și oameni care au avut nevoie de îngrijiri medicale, aproape 200. Au fost și cazuri în care ambulanțele au fost nevoite să intre în mulțime, chiar când liderii PSD intrau în mulțime. Doar că nimeni nu s-a uitat cum unui bărbat i s-a făcut rău, aproape de gura de metrou de lângă Guvern. Toți oamenii erau cu ochii spre cer să filmeze sau să se uite la elicpterul care survola mitigul. Norocul bărbatului a fost că o ambulanță SMURD era aproape.
De fapt, oamenii au început să plece din piață incă de la orele 20.00. Un grup de tineri pe Bulevardul Iancu de Hunedoara a fost oprit de trei oameni care treceau pe acolo. I-au oprit și i-au întrebat: ”Cum puteți,mă, să țineți cu PSD-ul? Vă bateți joc de tinerețea voastra și de noi, restul”. Apoi, pe Lascăr Catargiu, doi tineri cărau mai multe steaguri tricolore. Nu au fost ratați de doi cetățeni care se uitau revoltați către demonstrație: ”Gata, ați plecat deja? Plecați să le vindeți, nu?Ați primit bani de la Dragnea?”. Nu au primit niciun răspuns. Tinerii și-au lăsat capetele în pământ.
Dincolo de ambiție de partid, mitingul PSD a fost în primul rând despre dezbinare între români, între două tipuri de electorat care se condamnă reciproc. Sau care tace. Nu despre stat paral, abzuri. Iar pentru Liviu Dragnea a contat doar numărul.
