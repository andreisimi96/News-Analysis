Președintele Pro România - și fostul premier - Victor Ponta a explicat, la Realitatea TV, de ce manifestanții de la mitingul PSD nu au ascultat discursul liderului social-democrat Liviu Dragnea și care a fost momentul în care acesta și-a ieșit ”din rol” și a spus cu adevărat ceea ce gândește. 
Niciun participant la mitingul PSD de sâmbătă nu are vreo nemulțumire legată de statul-paralel, pentru că nu știe ce înseamnă, este de părere Victor Ponta. ”Nici eu nu știu ce înseamnă”, a completat acesta.
Președintele Pro România susține că discursul lui Liviu Dragnea a fost delirant și a explicat de ce manifestanții au plecat înainte ca acesta să termine de vorbit.
”De asta nici nu l-au prea ascultat oamenii - am văzut că au plecat. Ce PSDist a vorbit înainte? Liviu Pleșoianu de la Antena 3, Olguța Vasilescu de la PRM, doamna Dăncilă de la Videle și doamna Firea care a spus că n-o lasă lumea să muncească în Bcuurești. (...) E foarte greu pentru niște oameni care vin de la mare distanță să vină pentru ceva ce nu înțeleg. Orice om, dacă îi spui că facem miting pentru statul-paralel, te întreabă ce e aia. Și ce vor cere. (...) De-aia au plecat oamenii, că n-au înțeles de cine trebuiau să-l apere pe Dragnea”, a afirmat Ponta.
Imediat după miting, liderul PSD a spus ceea ce gândește pentru prima dată, consideră fostul premier.
”Pentru prima dată de când îl cunosc pe Dragnea a spus ce gândește, la o emisiune. El niciodată nu spune ce gândește. Disimulează. A zis că toți dușmanii lui nu contează. A zis că suntem șobolani, un termen folosit de naziști. A zis că NATO și UE au plătit statul-paralel. A zis că dă ordonanță dacă-l condamnă pe el. A zis că o să meargă până la capăt. O să ne ia pensiile de la Pilonul II, să nu vă faceți iluzii”, a precizat Ponta.
Liderul Pro România susține că Liviu Dragnea a jucat, în 2016, ”cel mai bun rol al său”.
”În 2016 a făcut cel mai bun rol al său în campanie. M-a convins și pe mine. O lăuda pe Kovesi. Ponta era cel mai bun premier. Acum, dacă-l condamnă, îl condamnă statul-paralel. Dacă-l achită, Justiția e bună. Vedeți un gen de raportare personală. Kovesi, Coldea, Maior sunt dușmani cu care se luptă. Eu când l-am văzut, îi iubea foarte tare. Le ducea vin”, a declarat Victor Ponta, la Realitatea TV.
