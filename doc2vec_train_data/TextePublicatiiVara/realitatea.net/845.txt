Scene ireale, luni în Senat. PSD a refuzat să acorde cuvântul senatorilor USR. Dar nu a fost destul. Pentru a trece un proiect care era în interesul Guvernului, PSD a repetat un vot de trei ori. Ghinion, însă. Nu au reuşit să îl treacă, întrucât nu erau destuli sentori ai puterii în sală. Aveau nevoie de 69 de voturi, dar au obţinut doar 66.
Scandalul din Senat a fost povestit pe Facebook de Florina Presadă, senator USR: 
"O altă zi în Parlament. Astăzi nu ne-au lăsat să vorbim. Am vrut să iau cuvântul la dezbateri generale și ulterior la motivarea votului pe legea de abilitare a Guvernului de a emite ordonanțe pe perioada vacanței parlamentare. Domnul Țuțuianu pur și simplu nu a vrut să mă lase să vorbesc. Cele câteva sute de mii de persoane care ne-au trimis în Parlament ar trebui să tacă după părerea distinsului domn. Colegii mei au intervenit reclamând încălcarea regulamentului dar acest distins domn a început să jignească. Acesta a fost momentul când am decis să părăsim sala. Ce se întâmplă acum nu are nicio legătură cu democrația.
Apoi, după ce Șerban Nicolae a anunțat că au fix 69 de senatori prin transferul domnului Talpoș de la PMP, le-a picat legea care acorda un spațiu din Palatul Parlamentului către MDRAP și dădea posibilitatea Camerelor să închirieze către terți spațiul din jurul Parlamentului. Au reluat votul ulterior de două ori invocând defecțiuni tehnice. Fiind lege organică avea nevoie de 69 de voturi. La a treia încercare au obținut maxim 66 de voturi. Până la urmă au renunțat. Defecțiunea tehnică fiind pur și simplu că nu iese votul cum vor ei, pentru că nu-i așa, mersul la muncă e opțional pentru mulți dintre parlamentari.
Este foarte grav ce se întâmplă. USR a primit sute de mii de voturi dar USR nu are voie să ia cuvântul în plen. Cine știe, poate mâine nu mă vor mai lăsa să intru în clădirea Parlamentului. Sau poate mai rău", a scrie aceasta.
