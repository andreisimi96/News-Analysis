Gheorghe Hagi anunţă că fiul său este "de vânzare"
Fostul căpitan şi selecţioner al echipei naţionale de fotbal a României, Gheorghe Hagi, i-a transmis, sâmbătă seara, un mesaj de felicitare Simonei Halep după câştigarea turneului de la Roland Garros, primul de Mare Şlem din carieră.
"Felicitari pentru acest titlu, Simona Halep! Mă bucur pentru tine!", a scris Gheorghe Hagi pe contul personal de Facebook.
Formaţia de fotbal FC Viitorul, antrenată de Gheorghe Hagi, a ţinut să îi ureze de asemenea felicitări jucătoarei numărul 1 mondial. "FC Viitorul şi Academia Gheorghe Hagi îi transmit felicitări noii campioane de la Roland Garros. Simona Halep, cea mai bună jucătoare de tenis din lume, a reuşit să-şi treacă în palmares primul titlu de Grand Slam din carieră, după ce s-a impus în finală, la Paris, cu 3-6, 6-4, 6-1 cu americanca Sloane Stephens. O performanţă uriaşă pentru sportul românesc a unei sportive cu o extraordinară putere de luptă, pe care doar o mare campioană o poate avea. Mulţumim Simona Halep, suntem mândri şi ne bucurăm alături de tine", se arată pe contul oficial al clubului FC Viitorul.
Jucătoarea română de tenis Simona Halep, numărul unu mondial, a câştigat, sâmbătă, primul său titlu de Mare Şlem, după ce a învins-o pe americanca Sloane Stephens în finala de la Roland Garros, cu 3-6, 6-4, 6-1.
Halep (26 ani) a obţinut victoria după două ore şi 3 minute în faţa numărul 10 mondial (25 ani), la a patra sa finală de Mare Şlem, a treia la Roland Garros, după cele din 2014 şi 2017, şi a doua din acest an, prima pierdută în faţa danezei Caroline Wozniacki la Australian Open.
Simona Halep a jucat a 31-a finală din carieră, până acum având 17 titluri cucerite. Simona a obţinut şase titluri în 2013, la Nurnberg, 's-Hertogenbosch, Budapesta, New Haven, Moscova şi Sofia, două în 2014, la Doha şi Bucureşti, trei în 2015, Shenzhen, Dubai şi Indian Wells, trei anul trecut, Madrid, Bucureşti şi Montreal, în 2017 câştigat la Madrid, iar anul acesta s-a impus la Shenzhen şi Roland Garros.
Halep a mai jucat 14 finale, în 2010 şi 2011 la Fes (Maroc), în 2012 la Bruxelles, în 2014 la Madrid, Roland Garros şi Turneul Campioanelor, în 2015 la Toronto şi Cincinnati, iar în 2017 la Roma, Roland Garros, Cincinnati şi Beijing, iar anul acesta la Australian Open şi Roma.
Simona Halep a cucerit şi un titlu WTA la dublu, anul acesta, la Shenzhen, alături de Irina Begu, jucând şi o finală în 2016 la Montreal, alături de Monica Niculescu.
