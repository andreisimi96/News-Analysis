Săptămâna aceasta va lansa emisiunea de titluri de stat pentru populaţie, intitulată Centenar, obligaţiunile fiind pe cinci ani, cu o dobândă de peste 4,5% pe an, iar suma pe care statul îşi propune să o atragă este de patru miliarde de lei, a declarat luni ministrul Finanţelor, Eugen Teodorovici.
Titluri de stat. Ministrul Finanțelor este de părere că „nu este corect" ca statul să vândă titluri de stat către sistemul bancar la o anumită dobândă, iar băncile să aplice o dobândă mult mai mică la depozitele la lei.
"Cred că este normal ca şi populaţia să poată, să spunem împrumuta, statul, cumpărând aceste titluri de stat", a precizat Teodorovici, citat de Mediafax.
Pe de altă parte, din declarații anterioare ale unor oficiali PSD, este posibil ca Guvernul să facă un lobby puternic pentru transferul voluntar al banilor dinspre Pilonul II de pensii către titlurile de stat dedicate populației. 
„Săptămâna aceasta vom lansa oficial aceste emisiuni de titluri de stat pentru populaţie, Centenar se numeşte, cinci ani de zile este perioada şi este dobânda de peste 4,5% pe an", a mai spus ministrul Finanţelor la Ploieşti.
„Eu zic că populaţia va reacţiona pozitiv, pentru că dobânda este una foarte bună, spuneam peste 4,5% pe an, dobândă pe care băncile nu o dau astăzi nici pe departe, mai mult, această dobândă nu se impozitează de către statul român, la bănci ea este impozitată. Şi sunt şi alte avantaje: statul garantează categoric şi 100% pentru sumele depuse şi pentru dobânzile aferente, aşa că eu zic că lumea va fi atrasă", a explicat ministrul Finanțelor.
Eugen Teodorovici a precizat că statul îşi propune să atragă patru miliarde de lei prin vânzarea titlurilor, iar dacă suma nu va fi atrasă se vor face modificările necesate astfel încât achiziţionarea emisiunilor titlurilor de stat pentru populaţie să fie cât mai atractivă.
„Dacă nu vom atrage cele 4 miliarde de lei propuse, înseamnă că trebuie să umblăm la condiţiile pe care le-am pus pentru aceste emisiuni de titluri de stat, pentru ca lumea să vină şi mai mult către titlurile de stat pentru populaţie", a menţionat ministrul.
