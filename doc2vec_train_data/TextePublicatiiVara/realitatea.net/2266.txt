"Personalitatea puternică a Simonei Halep a ajutat-o să urce muntele'', a explicat, într-un interviu pentru site-ul WTA, psihologul american Alexis Castorri, care lucrează de doi ani cu noua campioană de la Roland Garros, liderul mondial al tenisului feminin.
Alexis Castorri a comentat forţa mentală dovedită de Simona Halep, care anul trecut a suferit o înfrângere dureroasă în finala de la Roland Garros, în faţa letonei Jelena Ostapenko. "Descurajată" de eşecurile ei din finale de Mare Şlem, Halep "s-a răzbunat" câştigând Openul Franţei şi nu se va mai îndoi niciodată de ea, a afirmat Castorri, căreia Halep i-a fost prezentată de antrenorul său, Darren Cahill.
Printre clienţii lui Castorri s-au numărat Andy Murray, Ivan Lendl şi un alt campion de Mare Şlem care nu a dorit ca numele său să apară în presă, conform A gerpres.
Castorri a estimat că românca a demonstrat o mare perseverenţă învingând-o pe Sloane Stephens în ultimul act la Roland Garros după ce pierduse primele ei trei finale de Mare Şlem, în 2014 şi 2017, pe zgura pariziană, şi în ianuarie la Australian Open.
"Lucrul de care sunt cel mai mândră legat de Simona este instantaneul finalei de anul trecut şi ce a reuşit în acest an. (...) Nu va mai trebui niciodată să se îndoiască dacă poate s-o facă", a declarat psihologul din Florida.
