Curs valutar îngheţat la euro în instanţă
Prima decizie de îngheţare a cursului valutar la moneda euro va avea implicații deosebite pentru actorii principali din piața bancară, arată avocatul Adrian Cuculis.
"Și așa își face apariția pe scena juridică și prima decizie de îngheţare a cursului valutar la moneda euro, precedent pe care îl găsesc cu implicații deosebite pentru actorii principali din piața bancară, care au fost "feriţi" de furia împrumutaților în franci elveţieni (CHF), ce au obținut cumva domolirea acestei monede exotice, tot în instanță, în procesele de grup sau individuale ce au guvernat și încă guvernează, instanțele de judecată, prin multitudinea lor.
În decizia dată în dosarul 793/211/2016 Tribunalul Cluj nu s-a sfiit să aplice același mecanism de constatare ca abuzivă a clauzei de risc valutar și drept urmare a constatat nulitatea absolută a clauzei cuprinse în art. 4.1 din contractul de credit nr. RFI27744711877/20.03.2008, referitoare la restituirea creditului în aceeași monedă, nulitatea constatată având ca efect obligația pârâtei de a încasa rata lunară a creditului după următoarea formulă: suma de rambursat în EUR conform graficului de rambursare X 3,7232/rata de schimb RON/EUR stabilită de BNR pentru data scadenței fiecărei rate.
Deci asta înseamnă în premieră că o instanță din România, după ce a analizat contractul împrumutaților, a decis, că respectiva clauză de risc valutar este de esență o clauză abuzivă (adică nu a fost negociată cu împrumutatul, a produs un dezechlibru contractual și a fost inserată cu rea credință) și astfel nu doar că a anulat clauza respectivă, dar a și obligat banca, să înghețe de-a dreptul cursul valutar la un curs de 3,72 lei/euro.
Partea interesantă este că judecătorii nu s-au rezumat doar la a taxa banca serios pentru clauza de risc valutar, ci au obligat-o și la restituirea unor sume de bani din 2008 și până la zi, pentru fiecare euro ce a fost încasat peste suma de 3,72 lei/euro - Obligă pârâta să restituie reclamanților toate sumele de bani percepute în plus fată de sumele plătite de reclamanți și/sau debitate/încasate din conturile reclamanților conform formulei de calcul: suma de rambursat în EUR conform graficului de rambursare X 3,7232/rata de schimb RON/EUR stabilită de BNR, pe parcursul perioadei cuprinse între data încheierii contractului de credit nr. RFI27744711877/20.03.2008 și data rămânerii definitive a prezentei hotărâri.
Tragem de aici concluzia, mai ales că decizia a fost pronunțată în APEL, că băncii nu-i vor mai rămâne multe opțiuni pentru a schimba această decizie care vine în ajutorul celor care s-au împrumutat în euro și care au cunoscut pe propria lor piele la fel ca și cei împrumutați în CHF, ce înseamnă un mecanism valutar scăpat de sub control". Av. drd. Adrian Cuculis
