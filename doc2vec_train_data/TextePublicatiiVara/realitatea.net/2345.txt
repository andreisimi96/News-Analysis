O şoferiţă de 20 de ani, aflată sub influenţa drogurilor, a accidentat mortal un bărbat, sâmbătă, pe o trecere de pietoni din Târgovişte, informează Inspectoratul de Poliţie Judeţean (IPJ) Dâmboviţa.
Accidentul a avut loc pe Calea Bucureşti din Târgovişte, cauza probabilă a accidentului fiind neacordarea de prioritate la trecerea de pietoni.
''Din primele date, se pare că bărbatul se angajase în traversarea străzii pe trecerea de pietoni, deplasându-se pe lângă bicicletă. Bărbatul a decedat. Autoturismul era condus de o tânără din Târgovişte. Se efectuează cercetarea la faţa locului, urmând a se stabili cu exactitate împrejurările producerii evenimentului rutier'', a precizat IPJ Dâmboviţa.
În cauză se va întocmi dosar penal pentru ucidere din culpă.
