Scene incredibile, luni, în Senat. Claudiu Manda, senator PSD, a trimis-o în bancă pe Florina Presadă, senator USR, spunându-i foarte senin: "Rămâne cum a spus domnul Brăiloiu". Reamintim că anul trecut, Brăiloiu i-a spus lui Presadă, în plen, "s...gi p...a, prinţesă". 
Desfăşurarea scenei a fost postată şi pe pagina de Facebok a USR: "
În ședința din plenul Senatului de astăzi, senatorul PSD Claudiu Manda a jignit-o pe senatoarea USR  Florina Presadă  în timpul dezbaterilor asupra Codului Administrativ și a făcut trimitere la cuvintele obscene adresate acesteia anul trecut de senatorul Liviu Brăiloiu. Înainte de a o jigni, i-a închis microfonul și a refuzat să-i mai ofere posibilitatea de a-și exprima opiniile despre modificările aduse Codului Administrativ.
Prin adoptarea acestuia, aleșii locali primesc pensii speciale, parlamentarii sunt privilegiați iar hoții au primit dreptul de a conduce țara. Prin pensiile speciale, Dragnea și PSD-ul vor transfera banii din sănătate, banii pentru autostrăzi, pentru dezvoltare, către buzunarele primarilor pentru a le cumpăra loialitatea. Astfel, în loc ca în centrul administrației publice locale să stea cetățeanul, noul Cod Administrativ va face din alesul local un privilegiat, care nu mai răspunde în fața electoratului, ci în fața șefului de partid.
Noul Cod Administrativ dă liber la licitații cu dedicație, ridică obligațiile de transparență, duce la pesedizarea autorităților administrative și revenirea PCR-ului.
“Am spus ca acest Cod este un proiect nociv pentru administratța publică din România, dar după amendamentele din Comisia specială el este și un proiect costisitor. Codul ne va costa 115 milioane euro pe an, conform calculelor noastre, pensiile pentru primari, viceprimari, președinți și vicepreședinți de consilii judetene, și jumătate de miliard de euro de la POCA, în cazul în care Comisia Europeană va sista programul din cauza modificărilor privind funcția publică” - Florina Presadă, senatoare USR.
USR s-a opus introducerii pensiilor speciale pentru actualii și foștii aleși locali și a noului Cod Administrativ în general"
Ulterior, Florina Presadă a postat şi un mesaj de mulţumire pentru mesajele de susţinere pe care le-a primit:
"Mulțumesc pentru mesajele de susținere. Sunt copleșită. Și le mulțumesc și celor care au fost astăzi pe Arena Națională ca să o întâmpine pe Simona Halep și nu pe Gabriela Firea. Frumoasă lecție.
PS: Domnule Manda, vă mulțumesc! A fost o zi bună. Astăzi mai mult ca niciodată am încredere că vom reuși. Tic, tac.
Bravo, Simona! Ești un model!", a scris Presadă.
