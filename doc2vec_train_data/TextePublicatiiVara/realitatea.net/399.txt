În cazul în care președintele Klaus Iohannis ar urma propunerea CCR de revocare din funcție a Laurei Codruța Kovesi, funcția sa va fi preluată de procurorul delegat prin ordinul Procurorului General.
Laura Codruța Kovesi are doi adjuncți - Marius Iacob și Nistor Călin. Procurorul General, Augustin Lazăr, nu este obligat să aleagă pe unul dintre ei, ci poate alege pe oricine din DNA.
Persoana aleasă va ocupa funcția până la declanșarea procedurii de selectare a unui nou procuror-șef de către ministrul Justiției, Tudorel Toader.
Curtea Constituțională a admis miercuri sesizarea lui Tudorel Toader privind existența unui conflict instituțional între Guvern și Președinție pe tema revocării șefei DNA. Guvernul a sesizat Curtea Constituţonală după ce preşedintele Klaus Iohannis a refuzat să o revoce pe Laura Codruţa Kovesi de la şefia DNA. Sursele Realitatea TV spun că președintele Klaus Iohannis ar putea fi obligat acum să o revoce pe Kovesi.
Preşedintele CCR, Valer Dorneanu, a anunţat că plenul Curţii, cu majoritate de voturi, a admis sesizarea premierului cu privire la acel conflict de competenţă, constatându-se conflict între ministrul Justiţiei şi preşedinte determinat de refuzului şefului statului de a da curs cererii de revocare a şefei DNA.
"Cu privire la calea de urmat şi la celelalte aspecte, le veţi primi imediat în comunicatul de presă, iar argumentele dezvoltate în decizie", a precizat el.
