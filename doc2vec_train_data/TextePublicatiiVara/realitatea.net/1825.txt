Forțele de securitate ucrainene au descins la Centrul Cultural Român „Eudoxiu Hurmuzache” din Cernăuți 
Ministerul Afacerilor Externe a cerut explicații ambasadorului Ucrainei la București, Oleksandr Bankov, după perchezițiile efectuate la Centrul Cultural Român de la Cernăuți. 
”În cadrul unei întrevederi avute la 11 iunie 2018, la sediul MAE, la nivel de secretar de stat, au fost solicitate ambasadorului Ucrainei în România, Oleksandr Bankov, elemente suplimentare referitoare la circumstanțele efectuării de percheziții la Centrul Cultural "Eudoxiu Hurmuzachi" din Cernăuți”, a precizat MAE român pentru Realitatea.net.
”Cu acest prilej, partea română a subliniat necesitatea ca autoritățile ucrainene să asigure respectarea drepturilor persoanelor aparținând minorității române din Ucraina și să evite orice acțiuni de natură să ducă la încălcarea acestora sau care să fie interpretate ca elemente de intimidare”, a adăugat MAE.
Serviciul de Securitate al Ucrainei (SBU) a descins luni la Centrul Cultural Român „Eudoxiu Hurmuzache” din Cernăuți, organizația fiind suspectată de acțiuni separatiste, scrie  Deschide.md.
Ofițerii SBU au găsit în sediul instituției materiale pregătite în contextul centenarului Marii Uniri, mai exact Harta României Mari, în care regiunea Cernăuți nu este parte a Ucrainei, notează tsn.ua.
Centrul Cultural Român „Eudoxiu Hurmuzache” din Cernăuți este una dintre principalele instituții de cultură românească din Bucovina de Nord, fiind susținută de Guvernul României.
În cadrul unui dosar penal, intentat în baza articolului 110 al Codului Penal al Ucrainei, se verifică informațiile cu privire la prezentarea în centrul orașului Cernăuți a unei hărți a României Mari.
Luni seară, preşedintele Centrului Eudoxiu Hurmuzachi, Vasile Tărâţeanu, a fost eliberat de securitatea ucrainiană.
Conform Cernivtsi Times, citat de Adevarul.ro: "Angajaţii Serviciului de Securitate al Ucrainei au găsit plăci imprimate făcute pentru a promova „celebrarea“ în Ucraina a 100 de ani de la crearea „României Mari“. Colaboratorii organelor de drept au înregistrat, de asemenea, că membrii ONG-ului au distribuit literatura de specialitate, care pot conţine apeluri pentru restaurarea aşa-numitei „dreptăţi istorice“, prin anularea dreptului internaţional şi a documentelor internaţionale şi „întoarcere“ zona Bucovinei de Nord, Basarabia de Nord şi Basarabia de Sud existente în statul român".
Relațiile dintre București și Kiev s-au încordat după ce autoritățile ucrainene au adoptat noua Lege a educației, care prevede că învățământul va trece, în etape, la limba ucraineană, ceea ce a provocat reacții în mai multe țări din regiune în special România și Ungaria.
