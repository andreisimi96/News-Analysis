Euro 2020 la București. La solicitarea realitatea.net , UEFA și-a prezentat punctul de vedere referitor la faptul că, deși mai sunt fix doi ani până când Capitala României va găzdui meciuri de la Campionatul European, la stadioanele Steaua, Rapid, Dinamo și Arcul de Triumf nu au demarat lucrările, totul fiind abia în faza de licitație a atribuirii demolărilor. Totodată, UEFA a răspuns și la întrebarea legată de infrastructura precară a Bucureștiului.
Euro 2020 la București. Cele patru stadioane din Bucureşti care trebuie finalizate până la Campionatul European de Fotbal, Steaua, Rapid, Dinamo și Arcul de Triumf, ar trebui să fie gata în mai puțin de doi ani. Data estimată de oficialitățile române pentru finalizarea arenelor este 30 martie 2020.
Deocamdată, însă, nici măcar procedurile de licitație pentru etapa de demolare nu s-au încheiat, ceea ce pune sub semnul întrebării probabilitatea ca cele patru arene să fie gata la timp, mai ales că, din punct de vedere juridic, există riscul contestării procedurilor de licitație a demolărilor, fapt ce ar întârzia și mai mult demararea lucrărilor.
În plus, Bucureștiul suferă și la capitolul infrastuctură.
Ținând cont de cele de mai sus, realitatea.net a adresat UEFA întrebări clare legate de posibilitatea ca orașului București să îi fie retras dreptul de organizare a EURO 2020.
Forul de la Nyon a răspuns în urmă cu puțin timp la solicitarea realitatea.net . UEFA susține că "nu are îngrijorări majore" referitor la situația stadioanelor, dar, atenție!, nu a negat faptul că Bucureștiului îi poate fi retras dreptul a organiza meciuri la Campionatul European. Totodată, UEFA a spus că "planurile pentru mobilitate" trebuie transmise de orașele gazdă în această vară, iar verdictul va fi luat abia după acele evaluări.
Redăm mai jos răspunsul UEFA, la solicitarea realitatea.net :
"În ceea ce privește stadionul (n.r. stadioanele?) din București, UEFA nu este foarte îngrijorată, înaintea UEFA EURO 2020. 
În ceea ce privește aspectele privind mobilitatea, în acest stadiu nu avem niciun comentariu de făcut.
Planurile de mobilitate ale orașelor gazdă EURO 2020 vor fi transmise la UEFA în cursul acestei veri. Orice evaluări vor fi făcute în urma acestor trimiteri"
