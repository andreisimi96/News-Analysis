Laura Codruța Kovesi este percepută de societatea civilă ca un simbol al luptei anticorupție, iar o eventuală revocare a ei din fruntea DNA în urma deciziei CCR ar dezamagi milioane de români. Declarația a fost facută la RFI de primarul municipiului Iași, Mihai Chirica.
Mihai Chirica se arată surprins de decizia CCR în cazul revocării lui Kovesi: "Pot spune că m-a surprins, dar nu poate fi comentată sau... nu poate fi comentată în sensul combaterii ei. Din punctul meu de vedere, legea dură, blandă, bună sau rea rămâne lege și cred că aceasta trebuie să fie abordarea pe care trebuie să ne-a asumăm (...)
Mihai Chirica e de părere că "pentru toată societatea civilă și pentru cea mai mare parte dintre români, doamna Kovesi nu este neapărat comparată cu funcția ei, ci cu un simbol al luptei anticorupție (...).
Ce se va întâmpla, dacă acest simbol pică? "Cu siguranță, vor fi milioane de români dezamăgiți și aproape lipsiti de orice orientare pe viitor, probabil că din nou granițele vor deveni cea mai importantă poartă de ieșire a lor din România, probabil că vor avea și consecințe economice majore aceste decizii asupra stabilității monedei, probabil că ambasadele statelor rezonabile, care s-au pronunțat de fiecare dată în direcția continuării luptei anticorupție vor avea din nou o poziție fermă, din nou va începe un program intensiv de marginalizare a României atât în UE, cât și față de celelalte state ale lumii. Vom asista la continuarea circului", conchide Mihai Chirica.
