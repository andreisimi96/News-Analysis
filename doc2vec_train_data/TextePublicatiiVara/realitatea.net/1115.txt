Preşedintele PSD Liviu Dragnea a declarat miercuri că a primit informaţii potrivit cărora vor fi persoane care încearcă să se infiltreze la protestul PSD de sâmbătă şi să spună apoi că au fost aduse cu forţa la manifestaţie.
"Nu ne speriaţi şi nu renunţăm. La miting vor veni şi mai mulţi şi mai implicaţi şi mai motivaţi. Deja am aflat că se încearcă să se infiltreze tot felul de indivizi care să fie luaţi de televiziunile clasice să spună că au fost plătiţi, forţaţi, amentinţaţi, am înţeles că sunt incitaţi să posteze că sunt forţaţi să vină la miting. Nimeni nu e forţat. Dar toţi cei care au văzut abuzuri au posibilitatea să vină la miting şi să se exprime liberi", a declarat miercuri, Liviu Dragnea.
Întrebat cine incită, preşedintele PSD a spus doar: "Este un site creat acum. Statul paralel".
Preşedintele PNL, Ludovic Orban, a susţinut, miercuri, că angajaţi ai instituţiilor statului şi beneficiari de ajutor social ”sunt recrutaţi cu arcanul” pentru a fi aduşi la mitingul PSD de sâmbătă.
Mitingul PSD, împotriva abuzurilor, va avea loc sâmbătă, ora 20.00, în Piaţa Victoriei.
