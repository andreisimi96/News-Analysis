Simona Halep , locul I WTA, s-a calificat pentru a treia oară în finala turneului de la Roland Garros, după ce a învins-o, joi, cu scorul de 6-1, 6-4, pe spaniola Garbine Muguruza, locul 3 WTA. În ultimul act, Simona Halep o va întâlni pe americanca Sloane Stephens, locul 10 WTA, sâmbătă, de la ora 16.00, LIVE TEXT realitatea.net şi LIVE la TV Eurosport şi Pro TV.
Anul trecut, Simona Halep a pierdut finala în faţa Jelenei Ostapenko. Ceea ce a fost o mare surpriză, având în vedere că Halep era mare favorită cu letona.
Cristian Tudor Popescu a dezvăluit cât de mult a suferit Simona Halep anul trecut, după ce a pierdut, pentru a doua oară, finala de la French Open în favoarea letonei Jelena Ostapenko.
"Simona să știți că a suferit groaznic după finala de anul trecut, nimeni nu știe, poate doar apropiații săi să știe cât a suferit. Îmi amintesc că i-am dat un mesaj și i-am spus: O să-ți treacă în trei zile durerea asta. Și după vreo trei săptămâni mi-a răspuns: N-a trecut. Deloc”, a povestit CTP la un post de televiziune.
Altfel, în privinţa finalei din acest an, CTP a spus: "Să nu uităm că este a doua finală de Grand Slam din acest an, la Australian Open s-a văzut schimbarea: inițiativă, creație, nu s-a mai mulțumit să se bazeze pe picioarele ei extraordinare, pe cea mai bună deplasare din circuitul feminin".
