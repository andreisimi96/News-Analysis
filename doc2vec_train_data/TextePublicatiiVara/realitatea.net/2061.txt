Acordul obținut de premierii Greciei și Macedoniei pentru redenumirea fostei republici iugoslave a fost unul de scurtă durată. În ambele țări, înțelegerea este contestată de forțe politice și de naționaliști.
Preşedintele Macedoniei, Gorge Ivanov, a declarat că va refuza să aprobe acordul "dăunător" privind schimbarea numelui fostei republici iugoslave în "Republica Macedonia de Nord", relatează site-ul agenţiei Dpa, citat de Mediafax.
Acordul reprezintă o înţelegere a premierului Zoran Zaev şi ministrului de Externe Nikola Dimitrov", a declarat Ivanov.
"Acordul este inacceptabil şi nu voi permite legalizarea sa. Nu voi semna acordul cu Grecia", a adăugat el, afirmând că Grecia a primit tot ce a cerut, în urma negocierilor, în timp ce Macedonia nu a primit nimic.
Aproximativ 2.000 de oameni au participat la demonstraţii împotriva schimbării numelui, desfăşurate în capitala macedoniană Skopje.
Opoziţia din Grecia a criticat de asemenea compromisul. În Grecia, guvernul nu are majoritatea parlamentară pentru a aproba acordul.
Zoran Zaev, a anunţat marţi după-amiază ajungerea la un acord cu Grecia privind numele ţării sale, care se va numi "Republica Macedonia de Nord".
Skopje şi Atena au fost de acord anul acesta să intensifice negocierile pentru a încheia disputa care blochează aderarea Macedoniei la Uniunea Europeană şi NATO. Grecia, care deţine drept de veto în ceea ce priveşte admiterea în ambele organizaţii, consideră că denumirea fostului stat iugoslav reprezintă o revendicare teritorială pentru una din regiunile sale nordice, care poartă acelaşi nume.
