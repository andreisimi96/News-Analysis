Românii muncesc în alte țări
Cel mai recent raport Eurostat arată că o cincime din forța de muncă a României trăiește într-un alt stat din Uniunea Europeană. Asta în condițiile în care România se confruntă cu cea mai acută criză de personal din ultimii 20 de ani.
Unul din cinci români (19,7%) cu vârsta între 20 şi 64 de ani avea, în anul 2017, rezidenţa în alte state membre ale Uniunii Europene, ceea ce plasează România pe primul loc în UE după indicatorul privind mobilitatea forţei de muncă, arată datele publicate, luni, de Eurostat.
Comparativ, la nivelul UE o medie de 3,8% dintre cetăţenii cu vârsta între 20 şi 64 de ani au rezidenţa în alte state membre decât cele în care sunt cetăţeni. Cel mai bine stă Germania unde doar 1% dintre cetăţenii cu vârsta între 20 şi 64 de ani au rezidenţa în alte state membre, urmată de Marea Britanie (1,1%), Suedia şi Franţa (ambele cu câte 1,3%).
Alături de România, în rândul statelor membre cu cea mai mobilă forţă de muncă se regăsesc: Lituania (15%), Croaţia (14%), Portugalia (13,9%), Letonia (12,9%) şi Bulgaria (12,5%).
Potrivit Eurostat, în 2017 comparativ cu 2007, ponderea românilor care trăiesc în alte state membre ale UE a crescut cu 12,3 puncte procentuale, de la 7,4% la 19,7%, aceasta fiind cea mai mare creştere înregistrată în rândul ţărilor din Uniune.
Citeşte totul despre: Eurostat
