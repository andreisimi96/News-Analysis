Triunghi amoros. O femeie şi-a înjunghiat amantul, după ce au fost surprinşi de iubitul femeii
Un tânăr din localitatea vasluiană Tutova a ajuns la Spitalul Bârlad, în noaptea de sâmbătă spre duminică, după ce a fost înjunghiat de către o femeie, în casa acesteia. Surse locale spun că cei doi erau amanţi şi au fost surprinşi de concubinul femeii.
Tânărul de 28 de ani, din satul Coroi, comuna Tutova, judeţul Vaslui, a fost înjunghiat de o vecină în vârstă de 48 de ani, în spate şi pe mâini, în momentul în care concubinul suspectei a intrat peste cei doi în casă.
”Cei doi se aflau în locuinţa femeii şi se cunoşteau. Femeia a fost surprinsă de bărbat şi, atunci, l-ar fi înjunghiat pe tânărul cu care era”, a declarat duminică, pentru MEDIAFAX , purtătorul de cuvânt al Inspectoratului de Poliţie Judeţean Vaslui, Silvia Manta.
Potrivit acesteia, nu a fost depusă nicio plângere, dar se va întocmi un dosar penal pentru lovire sau alte violenţe şi, în eventualitatea în care nu se va depune deloc o plângere prealabilă, dosarul va fi clasat.
Conform unor surse locale, tânărul înjunhiat ar fi avut o relaţie cu femeia, iar după incident a mers la băut, moment în care a fost sfătuit de către un prieten de pahar, care l-a văzut sângerând, să meargă la spital.
