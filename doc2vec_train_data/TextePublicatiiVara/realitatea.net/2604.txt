GSP a publicat noi documente, cu situații de lucrări de dinainte și de după protocolul Gabriela Firea - FCSB, care demonstrează cum bucureștenii au ajuns să achite cheltuieli private de organizare la meciurile echipei lui Becali, a scris tolo.ro.
"Pe 10 octombrie 2017, Agerpres anunță că ”PMB vrea să achiziționeze servicii de întreținere a gazonului de pe Arena Națională”. Apoi, pe 16 octombrie, Primăria publică pe SEAP un anunț de atribuire directă.
Pe 20 octombrie, câștigă Sports Fields SRL, noul nume pentru Cris Gardens, aceeași firmă care a îngrijit în ultimii ani gazonul de pe stadion.
Dar, pe 27 octombrie 2017, fără SEAP și fără orice altă formă de achiziție publică, Gabi Firea în persoană, prin semnătura sa de primar general, mută către FCSB mentenanța gazonului", potrivit tolo.ro.
"Iar FCSB lasă mai departe lucrările tot firmei Cris, care le făcuse și până atunci. Atunci care este explicația Primăriei că s-ar fi creat o situație specială și asta a impus ”o soluție temporară”, de vreme ce la întreținerea gazonului lucrează, de câțiva ani, aceeași companie?!
În Articolul 1 se scrie că ”prelungirea prezentului protocol se poate face printr-un act adițional cu acordul ambelor părți!”.  De ce s-ar fi prelungit un ”protocol temporar” făcut pe 8 luni?
Atît PMB, cât și FCSB neagă faptul că protocolul oferit de Firea face ca Becali să beneficieze, pe bani publici, de servicii pe care înaintea protocolului FCSB le plătea din propriul buzunar.
La fiecare meci, cluburile au costuri organizatorice, iar acum pe cele cu terenul le-a preluat Primăria, dar FCSB și Firea neagă.
E genul de negație riscantă, care pleacă de la ipoteza că nu mai există documentele de dinainte de octombrie 2017, ca cetățenii să poată face comparația.
Dar actele există! Avem atât documentele de după protocol, din 2017, cât și pe cele de dinainte, din 2016! Și iată cum arată ele puse față în față!", a mai notat site-ul jurnalistului Cătălin Tolontan.
Citește aici investigația (2)!
