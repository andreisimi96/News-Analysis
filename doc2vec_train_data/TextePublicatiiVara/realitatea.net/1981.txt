Când a acceptat oferta lui Liviu Dragnea de a trece de la Bruxelles la Palatul Victoria, Viorica Dăncilă pare să fi pus o singură condiție: să călătorească cât mai des, măcar să vadă lumea dacă tot va avea cel mai ingrat job din România.
Viorica Dăncilă bifează 7 vizite externe în patru luni de guvernare! Premierul a anunțat miercuri că urmează să plece în cursul zilei de joi în Lituania și apoi în Estonia unde se va întâlni cu omologii săi, dar și cu alți oficiali.
Nu este pentru prima dată când Viorica Dăncilă își anunță vizitele oficiale înainte cu o zi de plecare, acest lucru devenind deja o obișnuință.
„Mâine voi pleca într-o vizită în Lituania, urmată de o vizită în Estonia. Este foarte important să vorbim cu guvernele acestor țări, avem pe agenda europeană dosare de interes major pentru toate statele europene și cred că trebuie să vedem lucrurile comune, să susținem interesul României, să vedem provocările la care trebuie să răspundem și modul în care înțeleg statele Uniunii Europene să răspundă acestor provocări", a declarat Viorica Dăncilă.
Dăncilă pleacă în Portugalia. Câte vizite externe a bifat deja premierul globe-trotter al PSD
Premierul a precizat că în Lituania se va întâlni cu prim-ministrul și cu președintele Parlamentului, iar în Estonia cu prim-ministrul, cu președintele țării, dar și cu vicepreședintele Parlamentului.
„În Estonia vom inaugura prima cursă aeriană Tallinn-Constanța, urmând ca pe perioada verii aceste curse să aibă un zbor regulat și cred ca acest lucru este foarte imoprtant și va susține turismul între cele două țări și duminică vom inaugura consulatul Estoniei la Constanța, ceea ce va apropia Estonia de România", a adăugat Dăncilă.
Viorica Dăncilă este primul dintre premierii PSD din ultimul an și jumătate care bifează vizită după vizită în plan extern. Nici Grindeanu, nici Tudose nu au ieșit aproape deloc din țară, au rămas să țină piept protestelor pentru apărarea luptei anticorupție.
Deși nu vorbește aproape deloc limba engleză și comite gafe după gafe, Dăncilă este trimisă de alianța de guvernare să ne reprezinte des la export, poate și pentru a scăpa de presiunea internă căreia prim-ministrul pare nu pare să-i facă față.
Traseul extern al Viorică Dăncilă în 4 luni de guvernare: Bruxelles, Israel, Vatican, Polonia, Portugalia, Lituania, Estonia.
