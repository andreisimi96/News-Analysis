1 Iunie 2018
În înregistrare, o fetiţă de 6 ani şi 3 luni este filmată când stă pe scaunul şoferului şi conduce o maşină pe câmp. Copila abia atinge cu picioarele pedalele maşinii, reuşind cu greu să vadă drumul, potrivit celor de la Aradon.ro . Pe scaunul din dreapta se află tatăl fetiţei, care se aude cum o încurajează să apese pedala de acceleraţie şi care ar fi transmis live pe Facebook întreaga „cursă”.
Imaginile incredibile au fost transmise redacției Jurnal arădean/ Aradon chiar de către mama fetiței care apare în clipul video. Din filmare se poate vedea cum fetița stă pe scaunul șoferului și conduce o mașină pe câmp. Are doar șase ani și trei luni, deci e mică de statură, de-abia reușește să vadă drumul printre spițele volanului și probabil că de-abia reușește să atingă cu picioarele pedalele mașinii. Mama copilei spune că filmarea a fost făcută miercuri, 30 mai, în jurul orelor 17.00-18.00, în satul Galșa, comuna Șiria.
Iar tatăl fetei, care se afla alături de ea, pe scaunul din drepta, ar fi transmis live pe Facebook întreaga „cursă”. Iată imaginile:
Cazul, în atenția Poliției
La sesizarea Jurnal arădean/ Aradon, Inspectoratul de Poliție Județean (IPJ) Arad a luat atitudine în acest caz. „Vom face verificări pentru stabilirea condițiilor în care s-a realizat filmarea și pentru stabilirea identității persoanelor implicate în filmarea respectivă” – a declarat Claudia Iuga, purtător de cuvânt al IPJ Arad. Dacă acel drum ar fi drum public – lucru care e foarte puțin probabil – și dacă se va dovedi că tatăl fetei nu are permis, atunci acesta ar putea fi cercetat penal pentru conducerea unui vehicul fără a deține permis de conducere. Dacă acel drum nu este public, nu există nicio faptă de natură penală. În ceea ce o privește pe fetița de șase ani, ea nu răspunde penal. Dar, foarte probabil, va fi sesizată Direcția pentru Protecția Copilului pentru a investiga în ce măsură a fost pusă în pericol fetița.
