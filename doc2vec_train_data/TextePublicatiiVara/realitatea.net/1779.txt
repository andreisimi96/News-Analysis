Atunci când ne gândim la o floare, avem în minte parfum, petale moi şi delicate, gingăşie. Toate florile sunt frumoase, chiar şi cele carnivore. Însă, unele sunt extrem de periculoase!
Crinul. Se pare că este cea mai veche floare pe care ar fi cultivat-o omul, chiar înaintea trandafirului. Alături de frunzele de laur, crinul – semnificând puritate, inocenţă, dar şi glorie – a încununat fruntea multor oameni puternici. Tocmai datorită acestor semnificaţii, floarea a fost aleasă drept simbol al regalităţii franceze.
Crinii, cu denumirea botanică Lilium,sunt de o diversitate copleşitoare, peste 100 de specii  în întreaga lume. Dintre toţi, cel mai cunoscut şi apreciat este Crinul alb (Lilium candidum) pentru candoarea florilor lui mari, în formă de cupă, dar şi pentru mireasma, pe cât de plăcută, pe atât de pătrunzătoare.
Se spune din bătrâni că parfumul florilor de crin, fiind foarte intens, poate induce o stare puternică de somnolenţă şi poate da dureri de cap, iar dacă îi ţii în cameră când dormi, trebuie să laşi fereastra deschisă.
