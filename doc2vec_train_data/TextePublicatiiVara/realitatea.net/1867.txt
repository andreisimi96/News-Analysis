În 13 iunie, se împlinesc 28 de ani de la Mineriadă, termenul cu care au fost denumite violenţele din România postdecembristă. În timp ce ţara îşi aminteşte de acele momente violente, victimele îşi aşteaptă dreptatea în instanţă, dosarul fiind încă în cameră preliminară.
Mineriada din iunie 1990 a fost cea de-a treia acţiune de acest gen care a avut loc în România de după Revoluţia din 1989. Cea din luna iunie a avut loc în zilele de 13, 14 şi 15, în Bucureşti, când forţele de ordine au intervenit, susţinute de mineri, împotriva celor care protestau în Piaţa Universităţii.
Şi în prezent, judecătorii încearcă să soluţioneze această cauză. Dosarul este în cameră preliminară, magistraţii abia fiind în momentul când trebuie stabilească dacă instanţa a fost sesizată în mod legal.
Procurorii militari ai Secţiei Parchetelor Militare din cadrul Parchetului de pe lângă Înalta Curte de Casaţie şi Justiţie au finalizat, în iunie 2017, cercetările în dosarul „Mineriada din 13 – 15 iunie 1990” şi au dispus trimiterea în judecată a cauzei, 14 persoane, printre care Ion Iliescu, Petre Roman şi Virgil Măgureanu fiind judecate, scrie mediafax.ro .
Procurorii militari susţin că există probe potrivit cărora aceştia ar fi organizat şi coordonat direct atacul împotriva populaţiei civile, ceea ce ar fi dus la uciderea prin împuşcare a patru oameni, rănirea prin împuşcare a trei, vătămare integrităţii fizice şi psihice a 1.269 de oameni şi privarea de libertate a alţi 1.242.
