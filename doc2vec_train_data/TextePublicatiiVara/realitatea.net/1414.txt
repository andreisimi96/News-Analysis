Metrorex nu a luat decizia de a închide stația Piața Victoriei, dar ar putea să o facă, în funcție de solicitarea autorităților. 
”Metrorex informează că, în contextul evenimentelor ce vor avea loc sâmbătă, 09 iunie a.c., stația Piața Victoriei nu va fi închisă. Societatea noastră este în continuă legătură cu reprezentanții instituțiilor abilitate în asigurarea ordinii și siguranței publice. Decizia de închidere a stației va fi luată doar la solicitarea acestora, pe perioadă limitată, și numai în vederea asigurării siguranței călătorilor.
Ca măsuri pentru fluidizarea traficului, Metrorex a luat deja decizia suplimentării personalului de exploatare în vederea introducerii de trenuri suplimentare în circulație, în functie de fluxul de călători”, anunță un comunicat al Metrorex. 
În Piața Victoriei se fac vineri ultimele pregătiri pentru mitingul PSD. Centrul orașului va fi blocat, iar toate instituțiile statului vor fi în alerta. Și în PSD se pun la punct ultimele detalii. Liderii județeni au fost chemați de azi în București pentru a se asigura ca totul decurge conform planului. 
