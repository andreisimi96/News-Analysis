Deputaţii USR Cătălin Drulă şi Ionuţ Moşteanu au anunţat, luni, iniţierea unei moţiuni simple pentru demiterea ministrului Transporturilor, Lucian Şova.
Românii pot afla chiar din gura ministrului Transporturilor de ce nu sunt autostrăzi! Pentru că alungă investitorii. Mărturisirea apare într-o înregistrare halucinantă din comisia de Transporturi a Camerei Deputaţilor, acolo unde ministrul Lucian Şova a fost invitat săptămâna trecută. Opoziţia cere demisia ministrului, printr-o nouă moţiune simplă care să fie dezbătută şi votată în Camera Deputaţilor.
Este a 15-a depusă de Opoziţie la adresa miniştrilor PSD - ALDE, de la începutul legislaturii, adică de un an şi jumătate. Toate au fost însă respinse, pentru că Puterea are majoritatea. 
"În ultima şedinţă a Comisiei de transporturi, de joi, de la Sinaia, ministrul Transporturilor a spus că atunci când o să avem autostrăzi o să crească salariile şi o să plece multinaţionalele. Este o declaraţie halucinantă venind din partea unui ministru al Transporturilor, care ar trebui să fie exact forţa care împinge proiectele de autostrăzi şi infrastructură înainte. Avem un veritabil ministru anti-autostrăzi", a declarat Cătălin Drulă.
El a spus că toate cele trei mari proiecte de autostrăzi Iaşi - Tg. Mureş, Comarnic - Braşov şi Sibiu - Piteşti au fost "distruse şi blocate" de ministrul Şova.
"În ceea ce priveşte toate aceste proiecte, nu a mişcat nimic. Au fost doar declaraţii băşcălioase. (...) Ultima declaraţie de joi denotă o mentalitate foarte gravă. Pentru toate aceste motive noi îi solicităm demisia, dar, pentru că mă îndoiesc că are onoarea de a face acest gest, cerem demiterea. Au fost trei miniştri la Transporturi până acum, toţi au fost slabi, dar Şova este un dezastru veritabil", a susţinut Cătălin Drulă.
"Am pregătit o moţiune simplă. Am discutat cu partidele de Opoziţie. Credem că un astfel de ministru nu are ce căuta în Guvern şi sperăm ca zilele acestuia la cârma ministerului să fie numărate", a declarat și deputatul Ionuţ Moşteanu.
Decizia USR vine după afirmația halucinantă a lui Șova.
"Este o reţea de autostrăzi minunată în Occident! De ce au venit multinaţionalele aici? Pentru că sunt salariile mici. Când o să avem autostrăzi, o să avem salarii mari. Toţi vor pleca. Către alte zone, fără autostrăzi, dar cu salarii mici", a declarat ministrul Transporturilor Lucian Șova.
