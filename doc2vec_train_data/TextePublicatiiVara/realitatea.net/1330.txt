Președintele PNL, Ludovic Orban, desființează motivarea CCR cu privire la revocarea Laurei Codruța Kovesi, precizând că judecătorii „au călcat în picioare independența justiției”. Liderul PNL avertizează că motivarea CCR ne „întoarce în perioada sovietică”.
CCR a publicat motivarea, de 133 de pagini, în cazul conflictului președinte - ministrul Justiției, generat ca urmare a refuzului președintelui Iohannis de a o revoca pe Laura Codruța Kovesi din funcția de procuror șef al DNA. Președintele Klaus Iohannis a refuzat revocarea Laurei Codruța Kovesi pe motiv că cererea ministrului Justiției, Tudorel Toader, nu este una oportună.
Ludovic Orban a făcut o declaraţie de presă, comentând decizia CCR. 
„Prin motivarea prezentată public, astăzi, CCR își depășește atributele sale constituționale. În conformitate cu Constituția României, CCR este garantul supremației Constituției, dar nu este nicidecum adunare constituantă. CCR nu are niciun atribut să rescrie Constituția României. De asemenea, CCR nu are nicio competență conferintă de Constituție sau de legile țării de a se substitui președintelui în deciziile pe care le ia președintele. Ca atare, nu are calitatea de a impune președintelui să ia sau să nu ia o decizie în domeniul competențelor sale. Nu îmi aduc aminte să existe vreun precedent în pronunțările CCR prin care să oblige o instituție să facă ceva”, a spus Ludovic Orban.
