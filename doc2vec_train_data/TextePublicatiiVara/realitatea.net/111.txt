Doua nave SUA
Tensiuni militare între China și SUA. Două vase de război americane au fost somate de marina Chinei să părăsească un perimetru din Marea Chinei de Sud.
China a protestat faţă de prezenţa a două vase de război americane după un incident petrecut duminică în Marea Chinei de Sud, o zonă disputată de mai multe ţări, transmite AFP.
Într-o declaraţie difuzată duminică seară târziu, purtătorul de cuvânt al diplomaţiei chineze, Lu Kang, a informat că două nave americane, distrugătorul Higgins şi crucişătorul Antietam, s-au apropiat de arhipelagul Paracel (Xisha în chineză), revendicat de China.
Marina chineză le-a somat să plece şi le-a expulzat, potrivit agenţiei Xinhua.
Marina americană derulează frecvent operaţiuni numite "Libertatea de navigaţie" în Marea Chinei de Sud, unde Beijingul a construit instalaţii militare pe insuliţe artificiale în sprijinul revendicărilor sale teritoriale.
Prin această zonă strategică tranzitează aproape o treime din comerţul mondial.
Beijingul revendică aproape în întregime Marea Chinei de Sud, în pofida unui arbitraj internaţional din 2016 care nu i-a dat dreptate. Diferite părţi din zona respectivă sunt revendicate şi de Filipine, Vietnam, Malaezia, Brunei şi Taiwan.
"China lansează un apel ferm Statelor Unite să înceteze imediat acest tip de provocări care încalcă suveranitatea Chinei şi îi ameninţă securitatea", a declarat Lu Kang.
Incidentul a avut loc după ce armata chineză a organizat la 18 mai mişcări de bombardiere de pe una din insulele Paracel, atrăgându-şi protestele Statelor Unite, Filipinelor şi Vietnamului.
La începutul lui mai, Beijingul a desfăşurat rachete în arhipelagul Spratly, situat la sud de Paracel, a informat canalul american CNBC, citând surse apropiate serviciilor de informaţii.
