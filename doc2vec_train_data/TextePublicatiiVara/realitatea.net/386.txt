Premierul Viorica Dăncilă a declarat miercuri că Pilonul II de pensii nu va fi desfiinţat şi că în continuare pe acest subiect există o analiză, deși ministrul MUncii Lia Olguța Vasilescu anunța marți că decizia este ”bătută în cuie”.
Premierul Viorica Dăncilă preferă să evite pozițiile tranșante pe tema Pilonului II de pensii și spune că nici nu a văzut proiectul anunțat de ministrul Muncii drept o ”decizie bătută în cuie”. 
"În niciun caz nu se pune problema desfiinţării Pilonului II, vreau să fac această precizare din start. În altă ordine de iei, da, sunt discuţii ca Pilonul II să fie opţional, dar încă nu avem o modificare certă. Nu am văzut această modificare, deci nu pot să dau amănunte referitor la acest lucru. Ceea ce pot să spun cu certitudine este că Pilonul II nu se desfiinţează, pentru a nu crea îngrijorare. Eu încă nu am văzut acest proiect, după ce o să văd acest proiect, o să-mi spun punctul de vedere", a declarat Viorica Dăncilă, întrebată de jurnalişti despre propunerea avansată de ministrul Muncii. 
Românii care şi-au ridicat deja pensia din Pilonul II, taxaţi de stat cu 10% din sumă!  
Lia Olguța Vasilescu a anunțat, marți seară, la un post tv, că pilonul II va deveni opțional.
“Ne-am hotărât ce vrem să facem şi ce am comunicat de anul trecut şi anume să fie opţional. E bătut în cuie. Nu naționalizăm, dar vom explica foarte clar tuturor cotizanţilor la acest pilon II cât va fi pensia lor. Am constatat că sunt persoane care cred că vor avea pensia de stat la care suplimentar se va mai adăuga și această pensie”, a declarat ministrul Muncii Lia Olguța Vasilescu, la România TV.
Varianta transformării pilonului II de pensii a fost lansată de fostul ministru al Finanţelor Ionuţ Mişa, care a criticat  administratorii privaţi ai acestor fonduri că percep un comision prea mare (2,5%).    
În cei 10 ani de funcţionare a pilonului II de pensii s-au strâns circa 9 miliarde de euro, iar randamentul mediu anualizat a fost de 9,1%.
