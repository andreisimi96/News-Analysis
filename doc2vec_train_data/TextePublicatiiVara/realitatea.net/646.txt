1 ora 23 minute
Decizia Curții Constituționale de revocare a şefei DNA a declanşat un scandal fără sfârşit. Directa subordonare a procurorilor faţă de un actor politic reprezintă o încălcare clară a independenţei sistemului judiciar" spune şeful structurii anticorupţie din cadrul Organizaţiei pentru Cooperare şi Dezvoltare Economică. Între timp, numărul procurorilor români, semnatari ai unei declaraţii de independenţă, creşte: a ajuns la 650.
Ministrul Justiţiei nu ar trebui să aibă nicio implicare în profesia lor, pentru asta există Consiliul Superior al Magistraturii, semnalează peste 600 de procurori într-o declaraţie de independenţă:
"Considerând că statul român înțelege să își îndeplinească obligațiile internaționale asumate cu privire la independența sistemului judiciar și apărarea statului de drept și să respecte regulile impuse de Uniunea Europeană și Consiliul Europei precum și de celelalte organizații internaționale din care România face parte înțelegem să ne asumăm la nivel individual prezenta declarație de principiu:
Activitatea noastră se va derula întotdeauna în conformitate cu rolul constituțional prevăzut de art. 131 alin. (1) din Constituția României, apărând interesele generale ale societății, ordinea de drept precum și drepturile și libertățile cetățenilor. Respectăm competențele Ministrului Justiției privind politica penală a statului precum și atribuțiile concrete în anumite domenii dar aceste competențe nu validează în niciun fel implicarea factorului politic în modul de instrumentare și soluționare a cauzelor penale. Ministrul Justiției nu are și nu va avea nicio implicare și niciun rol în activitatea noastră profesională ori în vreo cauză penală sau civilă pe care o avem spre soluționare sau la care participăm în calitate de reprezentanți ai Ministerului Public.
Singura instituție care gestionează cariera procurorului și singurul garant al independenței procurorilor este Consiliul Superior al Magistraturii, conform art. 1 alin. (2) din Legea 304/2004, Ministrul Justiției neavând și neputând să aibă niciun fel de rol sau implicare în cariera individuală a procurorului, acest principiu neputând să fie modificat prin inserarea unei alte sintagme în decizia Curții Constituționale, instituție ce nu are competență de legiferare pozitivă. Atragem atenția că evaluarea profesională a procurorilor și modalitatea de accedere în funcție trebuie să aibă la bază sistemul meritoriu, condiții și reguli clare și transparente și lipsa arbitrariului", se arată în declaraţia semnată de cei peste 600 procurori.
Declaraţia de indepenedenţă poate fi citită integral pe pagina de Facebook a Alexandrei Lăncrăjan, procuroarea care a instrumentat dosarul Tel Drum: 
