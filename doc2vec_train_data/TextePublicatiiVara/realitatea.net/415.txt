Caz şocant într-o grădiniţă din Argeş, copil umilit de băieţi cu câţiva ani mai mari (VIDEO)
1 ora 48 minute
Caz şocant într-o grădiniţă din judeţul Argeş. Un copil de șapte ani a fost umilit de alţi băieţi mai mari, pus să mânânce urzici și să lingă un perete. De frică, băiatul a făcut ce i s-a cerut, în timp ce un alt copil filma întreaga scenă. Vă avertizăm, urmează imagini și informații care vă pot afecta emoțional. 
Scenele s-au petrecut în curtea grădiniței din Borlești, județul Argeș. În imagini se vede cum un copil este lovit și forțat să înghită ce i se dă. Profitând de neatenţia celor care-l umileau, micuţul a reuşit să scape şi a alergat într-un suflet să-i povestească mamei ce a păţit. "Alerga prin toată curtea să iasă și plângea în gura mare să-l lase să plece. (...) Cred că a durat o oră." a relatat mama micuţului pentru Realitatea TV.
Sesizaţí de părinţi, poliţiştii argeşeni au deschis o anchetă. "Polițiștii din cadrul Serviciului de Investigații Criminale, în urma sesizării părinților unui copil minor, au înregistrat un dosar de urmărire penală sub aspectul săvârșirii infracțiunilor de lovire și alte violențe și de tentativă la agresiune sexuală," se arată într-un comunicat al IPJ Argeş.
Cazul a ajuns și în atenția Protecției Copilului, pentru că minorul a fost supus unui abuz emoțional. În prezent,el a fost inclus într-un program de consiliere psihologică. Cei cinci copii care l-au umilit pe băiețel au între 8 și 15 ani. 
