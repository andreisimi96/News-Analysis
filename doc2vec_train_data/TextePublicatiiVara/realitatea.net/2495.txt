Președintele Klaus Iohannis îl primește marţi la Cotroceni pe Wess Mitchell, adjunctul secretarului de Stat SUA pentru Europa. Mitchell a dat luni asigurări că România nu este singură în lupta anticorupție.
Lupta anticorupţie este "un maraton, nu un sprint", iar România se află într-un "moment foarte important" în interiorul acestui maraton, a declarat, luni, adjunctul secretarului de stat al SUA pentru Europa şi Eurasia, Wess Mitchell.
Referitor la cererea ca preşedintele să o revoce din funcţia de şef al DNA pe Laura Codruţa Kovesi, Mitchell a spus: "Cred că este o chestiune care trebuie rezolvată de cetăţenii României şi liderii lor prin mecanismele constituţionale pe care le aveţi".
El a adăugat că Departamentul de Stat urmăreşte situaţia "îndeaproape".
"Lupta anticorupţie este un maraton, nu un sprint. Cred că sunteţi într-un moment foarte important în interiorul acestui maraton şi am încredere în instituţiile din România şi în liderii români că vor face ceea ce este corect", a punctat Mitchell.
Oficialul american a vorbit despre progresul făcut de România în domeniul anticorupţiei şi despre susţinerea acordată de SUA în domeniu.
"Progresul României, în ultimii ani, în lupta anticorupţie este semnificativ. SUA susţin instituţiile române anticorupţie şi lupta dumneavoastră anticorupţie în general. Cred că preşedintele Trump s-a exprimat foarte clar anul trecut, când a spus, în Grădina cu Trandafiri, că mereu vom susţine România în lupta anticorupţie", a afirmat el, conform agerpres.ro .
Wess Mitchell a subliniat că "nu este momentul" ca standardele stabilite în urma acestor eforturi să se "degradeze".
