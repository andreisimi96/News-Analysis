Jean Constantin. Puțini știu care era, de fapt, numele real al actorului, "în acte"
Jean Constantin a fost unul dintre cei mai mari actori de comedie din țara noastră. A jucat în peste 80 de filme și nu a lipsit de la niciun Revelion. Ne-a părăsit la data de 26 mai 2010, la 82 de ani.
Era suficient să apară pe ecran și românii se tăvăleau de râs. Cei care l-au văzut, nici nu și-ar fi închipuit vreun Revelion fără Jean Constantin. A făcut roluri uriașe în seria ”Brigada Diverse” și în ”Nea Mărin miliardar”.
Totuși, a avut mult de muncă până a intrat în această lume. A fost hamal și muncitor într-o fabrică din Constanța și abia la sfârșitul anului 1957 a fost primit în nou-înființata secție de estradă în Teatrul de Stat ”Fantasio”, din Constanța. Debutase de ceva timp la Casa de Cultură, dar de la ”Fantasio” a fost remarcat de marii regizori ai vremii,scrie Click!.
Jean Constantin a rămas numele ”de scenă”, deși Jean este numele de familie și nu prenumele. Marele actor a povestit de mai multe ori că provine dintr-o familie multietnică, cu șapte copii.
”Mama mea era grecoaică venită cu părinţii de la Salonic prin aproximativ 1880 şi se numea Caliopi Stavreg Zaharia”, a povestit Jean Constantin. ”Tatăl meu era român, Dumitru Jean, şi era conductor arhitect”, spune actorul.
