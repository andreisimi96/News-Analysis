Volkswagen trece printr-o perioadă grea. Cu toate că a consemnat vânzări în creștere accelerată, producătorul german a anunțat reduceri de program, în încercarea disperată de a evita concedierile, a scris  realitateafinanciara.net .
Aflați în vizită la principala fabrică din Wolfsburg, președintele consiliului de administrație al grupului Volkswagen și președintele Consiliului general pentru afaceri ale grupului s-au adresat muncitorilor.
Ei au punctat atât succesele înregistrate de la începutul anului, cât și anumite aspecte, mai puțin plăcute pentru angajați, legate de strategia pe termen scurt a companiei.
În cadrul discuțiilor, șefii Volkswgen au avertizat asupra unei perioade triste pentru angajați: "Trebuie să ne așteptăm la întreruperi ale producției în trimestrul al treilea.
După perioada de vacanță, vom produce doar vehicule care respectă noile standarde de poluare. Vehiculele vor fi livrate pas cu pas imediat ce sunt disponibile aprobările necesare. Cu toate acestea, va trebui să stocăm un număr mare de vehicule pentru o anumită perioadă de timp.
Pentru a ne asigura că acest număr nu va deveni prea mare, va trebui să planificăm zilele de întrerupere ale producției din Wolfsburg pentru perioada dintre vacanța de vară și sfârșitul lunii septembrie.
Distribuția acestor zile de închidere va fi discutată împreună cu Consiliul de lucru în următoarele câteva zile, iar salariații vor fi anunțați cât mai curând posibil".
