Tot mai mulți români se plâng pe o platformă online, mitingcujapca.ro, că sunt amenințați că vor fi concediați dacă lipsesc de la marele miting PSD de sâmbătă. În replică, Liviu Dragnea susţine că este vorba de o campanie de manipulare, în spatele cărei se află ''statul paralel". 
Potrivit site-ului mitingcujapca.ro, un internaut a postat următorul mesaj: "În orașul Videle, Teleorman, suntem amenințați și obligați să participăm la miting. Trebuie să meargă toti angajatii primăriei, cu mașinile personale, pe banii lor să îi susținem," scrie acesta. 
Și din Giurgiu vine un mesaj asemănător "Directoarea casei de copii, afiliată PSD, mi-a zis că trebuie neapărat să vin la mitingul PSD pentru că altfel voi suporta consecințele, și cel mai probabil va trebui să îmi caut de muncă în altă parte," este un alt mesaj postat pe internet. 
Și în comuna Golești din județul Vrancea, toți angajații primăriei sunt obligați să meargă sâmbătă la București, se fac presiuni la ședințele consiliului local, scrie un angajat al primăriei. 
Şi telespectatorii Realitatea TV au scris despre organizarea mitingului PSD. Unul dintre a trimis o poză cu un anunţ făcut de organizaţia PSD Hârlău, care caută manifestanţi. 
"La RAJA Constanţa se fac liste cu toţi cei care vor participa la miting. Obligatoriu. Dacă nu vor participa, vor fi daţi afară din serviciu," a scris Mioara, pe adresa martorocular@realitaea.net. 
Întrebat despre toate aceste sesizări, care se înmulţesc de la o zi la alta, liderul PSD Liviu Dragnea a prezentat un alt scenariu. "Deja am aflat că se încearcă să se infiltreze tot felul de indivizi care să fie luaţi de televiziunile clasice, să spună că au fost plătiţi, forţaţi, amentinţaţi, am înţeles că sunt incitaţi să posteze că sunt forţaţi. Nimeni nu e forţat sa vina la miting."
Întrebat cine ar fi interesat să-i incite pe oameni, Liviu Dragnea a afirmat, sec: "Este un site creat acum...(mitingcujapca.ro - N.R.).Statul paralel!"
Dacă aveţi astfel de informaţii sau imagini despre cum vrea Puterea să adune oameni la miting-ul de sâmbătă, le puteţi trimite pe adresa martorocular@realitatea.net sau la numarul de whatsup 0732.333.108. 
