Klaus Iohannis retrimite în Parlament una dintre legile justiţiei, legea 304 privind organizarea judiciară, anunţă Administraţia Prezidenţială. Legea a fost deja contestată la CCR, atât de Klaus Iohannis, cât şi de PNL.
În replică, preşedintele Comisiei speciale pentru legile Justiţiei, Florin Iordache, spune că cererea de reexaminare transmisă Parlamentului de preşedintele Klaus Iohannis reprezintă o "tragere de timp", o "tergiversare fără rost", menţionând că solicitarea va fi respinsă, iar şeful statului va fi obligat să promulge legea în termen de 10 zile.
"E tragere de timp (cererea de reexaminare - n.r.). Încearcă să nu intre în vigoare, dar asta nu înseamnă că se poate. Mai întârzie o săptămână, i-o vom da săptămâna viitoare, după care este obligat în 10 zile să o promulge. Este o tergiversare fără rost, adică, dacă a fost la Curte, s-a declarat foarte clar că e constituţională, tragem de timp acum numai că a promis că va uza de toate mijloacele să nu intre în vigoare. Până la urmă magistraţii şi toată lumea aşteaptă aceste legi. Discutăm în comisie, dar procedura este că se respinge acea solicitare, se trimite în forma în care a fost adoptată", a precizat pentru Agerpres Florin Iordache.
Preşedintele Klaus Iohannis a trimis vineri Parlamentului, spre reexaminare, Legea pentru modificarea şi completarea Legii nr. 304/2004 privind organizarea judiciară.
Klaus Iohannis a retrimis în Parlament una dintre legile justiţiei, după ce a contestat-o şi la CCR
În cererea de reexaminare, Iohannnis precizează că unele dispoziții sunt neclare, lipsite de coerență și previzibilitate, putând afecta exigențele constituționale. Pe de altă parte, Parlamentul nu este obligat să modifice legea după indicaţiile preşedintelui, şi atunci, Klaus Iohannis nu mai are incotro: va promulga legea în aceaaşi formă.
"Prin conţinutul lor normativ, unele dintre aceste dispoziţii sunt neclare, lipsite de coerenţă şi previzibilitate, putând afecta exigenţele constituţionale şi standardele europene şi internaţionale în materie de independenţă şi bună funcţionare a sistemului judiciar, motiv pentru care se impune reexaminarea acestora de către Parlament", susţine Iohannis în cererea de reexaminare transmisă preşedintelui Camerei Deputaţilor, Liviu Dragnea.
