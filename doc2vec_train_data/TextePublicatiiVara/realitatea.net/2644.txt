Gafa făcută de România în timpul vizitei Ambasadorului britanic la Iaşi a ajuns în presa internaţională.
"Ambasadorul britanic, întâmpinat cu un drapel abolit din 1801, în timpul unei vizite în România", titrează Euronews pe site.
"Oficiali locali români au reuşit să descopere un drapel care nu se mai foloseşte de peste 200 de ani, pentru a marca incorect vizita Ambasadorului britanic", îşi încep jurnaliştii articolul.
Diplomatul a fost nevoit să stea lângă steagul învechit în timpul discuţiilor cu primarul Iaşiului, adaugă ei.
Articolul prezintă şi explicaţia dată publicităţii de Primăria Iaşiului, care acuză Prefectura.
Cert este că Paul Brummell nu este singurul oficial străin întâmpinat cu o gafă legată de drapel. Marţi, la inaugurarea Consulatului eston de la Constanţa, drapelul ţării baltice a fost arborat invers, aminteşte Euronews.
