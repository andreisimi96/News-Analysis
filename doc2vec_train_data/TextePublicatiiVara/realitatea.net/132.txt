Bugetele în aer
Bursa de la București, lovită de scandalul Pilonului II de pensii: scădere de 16% a tranzacţiilor cu acţiuni în câteva zile.
Datele publicate de Bursa de Valori Bucureşti arată că valoarea tranzacţiilor cu acţiuni de pe segmentul principal al pieţei de capital româneşti a scăzut cu 16%, săptămâna trecută, faţă de perioada precedentă, pe fondul scandalului privind Pilonul II de pensii.
Încă de la începutul săptămânii, Bursa de Valori Bucureşti a înregistrat scăderi, închizând şedinţa de tranzacţionare de vineri în acelaşi trend, înregistrând o scădere de 16% a tranzacţiilor cu acţiuni, informează Mediafax.
Principalele acţiuni listate au scăzut puternic în ultimele zile, pe fondul scandalului privind Pilonul II de pensii.
Companiile cu cele mai tranzacţionate acţiuni de pe piaţa principală au fost: Banca Transilvania cu 41,6 milioane de lei, BRD cu 17,43 de milioane de lei şi Romgaz cu 14,66 milioane de lei.
Un studiu al Asociaţiei Pensiilor Administrate Privat din România - APAPR - arată că fondurile de pensii sunt principalul investitor instituţional din România, argumentând că 92% din activele de circa 9 miliarde de euro ale Pilonului II sunt investite în economia românească.
