Romania, exclusă oficial de la CM de rugby // Comisia de Apel a IRB a păstrat sancţiunea dictată de Comitetul de Litigii. "Stejarii" pierd astfel calificarea la turneul final pentru că l-au folosit pe Sione Fakaosilea, acesta neavând drept de joc.
Romania, exclusă oficial de la CM de rugby // În faţa Comisiei de Apel, FRR a fost reprezentată de două societăţi de avocatură, una din România și una din străinătate. Aceștia au încercat să arate că, spre deosebire de Spania și Belgia, care au folosit multipli jucători pentru care nu deţineau nici măcar declaraţii de eligibilitate, România a îndeplinit toţi pașii posibili pentru a verifica situaţia jucătorului, a informat GSP.
Membrii Comisiei de Apel au primit declaraţia pe proprie răspundere a jucătorului din Tonga prin care acesta confirma că nu a jucat vreun meci pentru naţionala ţării sale, dar și declaraţia din partea federaţiei din Tonga, prin care forul confirma că rugbystul e “eligibil pentru România”, a scris sursa citată.
Într-un comunicat dat publicităţii de FRR, forul subliniază că “World Rugby a prezentat existenţa unei baze de date interne, în care jucătorul Sione Faka’osilea apărea ca participând la un turneu de rugby în 7 pentru Tonga în octombrie 2013. World Rugby nu a dorit să facă această bază de date publică, ea neputând fi consultată de către federaţia noastră la momentul recrutării jucătorului din Tonga” .
Lucrurile nu se opresc, însă, aici. Din informaţiile prosport.ro, această sentinţă poate însemna falimentul federaţiei, deoarece pe lângă excluderea de la turneul final, forul intern mai are de achitat o amendă de 100.000 de lire sterline.
prosport.ro a discutat cu om important din rugby-ul românesc. Federaţia Română de Rugby nu mai are bani, iar această decizie poate însemna falimentul federaţiei, din două motive:
1. Banii care ar fi urmat să ajungă în conturi din partea IRB pentru calificarea la Campionatul Mondial din 2019 nu vor mai ajunge în România.
2. Amenda uriaşă pentru rugby-ul românesc, 100.000 de lire sterline.
