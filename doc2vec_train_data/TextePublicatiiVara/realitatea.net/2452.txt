Vot final în Camera Deputaților
Partidul Naţional Liberal se pregăteşte să răstoarne Guvernul condus de Viorica Dăncilă. Şansele de izbândă ale Opoziţiei stau, însă, sub semnul întrebării. PNL nu doar că nu atrage în rândurile sale noi parlamentari, ci îi pierde şi pe cei pe care îi are. Mai mulţi aleș liberali au părăsit partidul şi s-au înscris în ALDE, formaţiune condusă de Călin Popescu Tăriceanu.
PNL va depune pe 20 iunie moţiunea de cenzură împotriva Cabinetului Dăncilă. Şansele să fie adoptată sunt minime, fiindcă matematic opoziţia ar avea 165 de voturi, din totalul de 233 necesare, chiar dacă sunt susţinuţi şi de parlamentarii neafiliaţi înscrişi în Pro România lui Victor Ponta.
De cealaltă parte, PSD-ALDE se bucură de o majoritate confortabilă pentru a da un vot de respingere la moţiunea de cenzură. La Camera Deputaţilor, PSD-ALDE ar avea 165 de voturi, 188 dacă li se alătură UDMR, iar cu tot cu minorităţi ar ajunge la 205 de voturi "împotrivă".
La Senat, PSD-ALDE beneficiază de 79 de voturi şi de 88 de voturi, în cazul în care UDMR votează alături de ei. În total, partidele din arcul puterii dispun de un total de 293 de voturi, mai mult decât suficiente pentru a respinge moţiunea de cenzură a Opoziţiei.
