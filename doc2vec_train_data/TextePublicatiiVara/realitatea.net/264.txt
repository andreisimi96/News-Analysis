Kim Yong Chol
Un emisar nord-coreean se află în SUA pentru a discuta cu oficialii americani despre o posibilă întâlnire Donald Trump - Kim Jong-un. 
Fostul şef al serviciilor secrete nord-coreene, Kim Yong Chol, va călători în Statele Unite, unde este aşteptat să poarte discuţii cu oficialii americani privind potenţialul summit între preşedintele Donald Trump şi Kim Jong-un, relatează site-ul agenţiei Reuters, citată de Mediafax.
Kim Yong Chol a călătorit mai întâi la Beijing.
Oficialul nord-coreean a fost implicat şi în discuţiile cu oficialii de la Seul, iar vizita acestuia în Statele Unite ar indica avansarea pregătirilor pentru potenţialul summit care ar putea avea loc pe 12 iunie.
Potrivit postului NHK, şeful Statului Major, Kim Chang Son, a călătorit la Singapore luni seară. În acelaşi timp, o delegaţie de oficiali de la Casa Albă au plecat de la Baza Aeriană Yokota la Singapore.
Liderul de la Casa Albă a semnalat că întrevederea cu liderul nord-coreean, Kim Jong-Un, ar putea avea loc chiar la data stabilită iniţial, 12 iunie. Ulterior, sâmbătă, în cadrul unei întrevederi cu preşedintele sud-coreean Moon Jae-In, liderul de la Phenian şi-a arătat disponibilitatea de a se întâlni cu Donald Trump.
