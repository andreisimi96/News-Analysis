1 ora 48 minute
Stadionul Steaua, in urma cu trei luni (martie 2018). Foto: Cristian Otopeanu
Euro 2020 la București. Compania Națională de Investiții a anunțat că s-a semnat contractul de demolare a stadionului Steaua. Acest proces va dura 3 luni, iar noua arenă va fi gata în 25 de luni și va avea o capacitate de 30.500 de locuri. Totuși, 25 de luni înseamnă ca lucrările să fie terminate în iulie 2020, în timp ce Campionatul European de fotbal din 2020 va începe în iunie 2020.
Euro 2020 la București. Cele patru stadioane din Bucureşti care trebuie finalizate până la Campionatul European de Fotbal, Steaua, Rapid, Dinamo și Arcul de Triumf, ar trebui să fie gata în mai puțin de doi ani. Data estimată de oficialitățile române pentru finalizarea arenelor a fost 30 martie 2020.
De acum, este oficial. Primul stadion care va fi demolat este stadionul Steaua. Doar că CNI a precizat că "durata de realizare a obiectivului este de 25 de luni", iar până la startul Euro 2020 (luna iunie) au mai rămas 24 de luni.
Mai mult decât atât, orice stadion trebuie inspectat înainte de darea în folosință, inclusiv de către UEFA. Termenul de 25 de luni, care se va împlini în iulie 2020, depășește cu aproape o lună startul începerii Campionatului European de fotbal (iunie 2020). Inclusiv vizita celor de la UEFA, care trebuie să valideze arena pe care se vor antrena echipele care vor juca la București, trebuie făcută înainte de 1 iunie 2020.
România va găzdui patru partide la EURO 2020, trei din faza grupelor si una din optimi.
În luna martie,  site-ul realitatea.net  a primit acceptul Clubului Sportiv al Armatei Steaua și a realizat ultimele imagini filmate cu legendara arenă din Bulevardul Ghencea. 
Citește și:  Euro 2020 la București. Anunț de ultimă oră făcut de UEFA pentru realitatea.net
Redăm comunicatul CNI:
"În urma preluării Stadionului Steaua de la Ministerul Apărării Naționale, prin protocol de predare-primire semnat în data de 13 iunie 2018, Compania Națională de Investiții a semnat, pe 18 iunie 2018, contractul privind proiectarea, asistența tehnică din partea proiectantului și execuția lucrărilor de desființare a obiectivului de investiții "Stadion Steaua".
În urma demarării procedurii de achiziție publică privind atribuirea contractului, a fost depusă o singură ofertă din partea asocierii CONSTRUCȚII ERBASU S.A. și BS RECYCLING SRL.
Potrivit ofertei depuse, durata lucrărilor va fi de 3 luni (1 lună pentru serviciile de proiectare și 2 luni pentru lucrările de execuție), iar valoarea contractului este de 6.504.233,28 lei cu TVA.
În cursul săptămânii viitoare, va fi emis ordinul de începere a proiectării, după care se va emite şi ordinul de începere a lucrărilor de desființare, care vor include demolarea tribunei oficiale, a hotelului de cantonament și a tribunelor pe maluri de pământ.
Anterior demarării lucrărilor de desființare, beneficiarul lucrărilor, în speță Ministerul Apărării Naționale, va recupera stâlpii și proiectoarele instalației de nocturnă, tabela de scor, fotoliile echipelor, copertinele, turnicheții full height, sistemul de sonorizare și cel de supraveghere video, precum și ascensoarele de la tribuna oficială.
Lucrările de demolare vor fi finanțate de beneficiar (Ministerul Apărării Naționale), în baza unei convenții de cofinanțare încheiate cu Compania Națională de Investiții.
În prezent, se află în derulare procedurile de achiziție publică pentru lucrări de execuție la 3 dintre stadioane, respectiv Steaua, Arcul de Triumf și Rapid. Pentru stadionul Dinamo, se află în derulare procedura de achiziție privind serviciile de proiectare – studiu de prefezabilitate și studiu de fezabilitate.
Stadionul Steaua va avea o capacitate totală de 30.500 de locuri pentru spectatori, o suprafaţă desfăşurată de 70.000 mp, 4 vestiare, spații de cazare pentru sportivi (24 de camere), 1.070 mp de spațiu de expunere (muzeu), 980 mp de spaţii comerciale, restaurant pitch-view / bar sky view.
Durata de realizare a obiectivului este de 25 de luni, iar valoarea totală a investiţiei este de 301,77 de milioane de lei, finanţarea fiind asigurată de la bugetul de stat, prin bugetele Ministerului Dezvoltării Regionale și Administraţiei Publice și Ministerului Apărării Naționale" este comunicatul CNI.
