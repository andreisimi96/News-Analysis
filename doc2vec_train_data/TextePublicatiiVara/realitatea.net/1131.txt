Te afli în faţa unei farfurii pline cu cartofi prăjiţi aurii, îmbrăcaţi în caşcaval ras, şi nu te poţi abţine să nu-i guşti… Şi asta deşi tocmai ai terminat o porţie mai mult decât generoasă de supă. Brusc, ţi se face sete, apoi poftă nebună de “ceva dulce”…
Te-ai întrebat vreodată ce se află în spatele foamei de lup care te cuprinde imediat ce te aşezi pe scaun, când iei masa în oraş? Nu te speria! De vină sunt restaurantele care, apelând la trucuri îndelung studiate, îţi seduc simţurile într-un mod halucinant… Rezultatul final? O notă de plată cât mai “apetisantă”. Fireşte, pentru restaurant.
Analizând cu atenţie următoarele indicii oferite de care2.com, te poţi feri de capcanele întinse:
Muzica şoptită şi luminile discrete asigură o stare de relaxare generală, mai ales după o zi extenuantă la serviciu… Fără să-ţi dai seama, vei consuma pahar după pahar… Alcoolul este recunoscut pentru capacitatea de a creşte apetitul pe termen scurt. Efectul? Porţiile de mâncare vor deveni insuficiente. Veşti bune pentru patronii de restaurant, dar neplăcute pentru consumatori, în special pentru cei care se luptă cu kilogramele în plus.
