Consultanții contractați de Ministerul Sănătății vor prezenta, pe 21 iunie, în fața ministrului Sănătății, Sorina Pintea, și a primarului Mihai Chirica documentațiile necesare pentru demararea proiectului Spitalului Regional de Urgență din Iași.
În prezentarea lor, specialiștii Jaspers, Martin Schriever, managerul de proiect desemnat de Banca Europeană de Investiții (BEI), și experții BEI Simon Barnes și Mark Mawhinney vor aduce la cunoștința autorităților centrale și locale invitate design-ul arhitectural al viitorului spital regional, componentele și costurile estimate, precum și o estimare a termenilor de implementare a proiectului. De asemenea, va fi prezentat și impactul investiției asupra mediului și condițiile de implementare necesare pentru materializarea proiectului Spitalului Regional de Urgență.
