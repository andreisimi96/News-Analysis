de: Nicolae Oprea
Procurorul DNA a cerut, luni, la ultimul termen în dosarul în care Alina Bica este acuzată de fapte de corupţie alături de afaceristul Horia Simu, pedeapsă cu închisoare orientată spre maximum pentru toţi inculpaţii din această cauză. Decizia va fi definitivă.
„Solicităm executarea pedepselor în penitenciar a tuturor celor trei inculpaţi. Cerem majorare la Alina Bica, mai ales pentru că a fost deja condamnată în alt dosar”, a cerut, luni, reprezentantul   Ministerului Public.
De asemenea, procurorul DNA a cerut ca pedepsele de la apel să fie mai mari decât cele pronunţate de instanţa de fond.
În acest dosar, magistraţii Înaltei Curţi de Casaţie şi Justiţie au condamnat-o, pe 26 ianuarie 2017, pe Alina Bica, fostul procuror-şef al Direcţiei de Investigare a Infracţiunilor de   Criminalitate Organizată şi Terorism (DIICOT), la trei ani şi şase luni cu executare pentru favorizarea făptuitorului, încadrarea juridică fiind schimbată din luare de mită şi participaţie   improprie sub forma determinării cu intenţie la săvârşirea fără vinovăţie a infracţiunii de abuz în serviciu în favorizarea făptuitorului.
În acelaşi dosar, fostul şef al Agenţiei Naţionale de Administrare Fiscală, Şerban Pop, a fost condamnat la cinci ani de închisoare cu executare pentru trafic de influenţă. Şi în cazul acestuia,   încadrarea juridică a fost schimbată din complicitate la infracţiunea de dare de mită în trafic de influenţă.
Totodată, afaceristul Horia Simu a fost condamnat la patru ani de închisoare cu executare pentru cumpărare de influenţă. Şi în cazul acestuia, judecătorii instanţei supreme au schimbat încadrarea   juridică din dare de mită în cumpărare de influenţă.
Potrivit rechizitoriului DNA, în 2014, Şerban Pop ar fi primit de la Horia Simu aproximativ 230.000 de euro, cash şi sub forma a două contracte de consultanţă judiciară, pentru a interveni la   conducerea Direcţiei de Investigare a Infracţiunilor de Criminalitate Organizată şi Terorism (DIICOT), în scopul soluţionării favorabile a unui dosar penal al omului de afaceri.
