de: Departamentul Corespondenţi - Mediafax
Un bărbat de 42 de ani, care lucra la extinderea canalizării în comuna Bobiceşti, judeţul Olt, a fost surprins, marţi seara, de un mal de pământ care l-a acoperit până în zona pieptului. Muncitorul a fost scos în stare gravă, dar conştient, de salvatorii din cadrul ISU Olt.
Potrivit purtătorului de cuvânt al ISU Olt, Alin Băsăşteanu, la sosirea primelor echipaje de salvatori, bărbatul era acoperit de pământ până în zona pieptului, dar era conştient şi cooperant.
„Echipajele de pompieri, cu sprijinul cetăţenilor, au acţionat pentru extragerea bărbatului, concomitent cu lucrările de asigurare a malurilor şanţului în care acesta se afla.
Cu ajutorul   echipamentelor şi accesoriilor din dotarea autospecialelor, salvatorii au reuşit să îl extragă pe bărbat şi să îl predea echipajelor medicale. Pe tot parcursul intervenţiei victima a fost   conştientă şi a cooperant cu echipele de intervenţie”, a spus Băsăşteanu.
Bărbatul a suferit traumatisme la nivelul picioarelor şi la nivel lombar, fiind transportat la UPU Slatina.
Băsăşteanu a mai spus că intervenţia a fost dificilă, din cauza poziţiei în care bărbatul şi a spaţiului foarte îngust.
