Deşi pare greu de crezut, există cel puţin un loc în lume unde dacă te ştergi cu poza preşedintelui atunci când foloseşti toaleta eşti pasibil de pedeapsă.
Poliţia din Turkmenistan a început să inspecteze toaletele publice şi private din ţară, căutând o dovadă care să arate că fotografiile cu preşedintele Gurbangulî Berdîmuhamedov sunt folosite pe   post de hârtie igienică.
Este aceeaşi ţară în care a fost interzisă circulaţia maşinilor negre, deoarece preşedintele preferă culoarea albă, scrie odditycentral.com. După unele zvonuri potrivit cărora cetăţenii ar folosi   ziare cu chipul preşedintelui în loc de hârtie igienică, Poliţia şi angajaţii de la primărie au primit ordin să demareze o anchetă.
Potrivit unui articol recent din publicaţia Fergana, un site din Moscova cu credibilitate în zona afacerilor interne ale Turkmenistanului, totul a început la sfârşitul anului trecut, când mai mulţi   copii din oraşul nordic Dashoguz au fost reţinuţi şi sancţionaţi pentru vandalizarea portretelor preşedintelui Gurbangulî Berdîmuhamedov. Într-un caz similar, elevii unei şcoli au călcat în   picioare fotografia preşedintelui şi un alt copil i-a desenat mustaţă şi barbă.
Aceste incidente nu au implicat şi folosirea ziarelor pe post de hârtie igienică, dar au dus la o anchetă bizară. În cele din urmă, poliţiştii au descoperit că într-adevăr ziarele cu faţa   preşedintelui erau folosite deseori la toaletă.
