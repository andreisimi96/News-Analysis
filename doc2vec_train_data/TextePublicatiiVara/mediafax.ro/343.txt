de: Mircea Olteanu
Uzbecul Rakhmat Akilov, autorul atentatului cu vehicul de la Stockholm din 2017, soldat cu cinci decese, a fost condamnat la închisoare pe viaţă pentru terorism, informează site-ul postului Radio Europa Liberă (RFE/RL).
Akilov a recunoscut că a comis atacul cu vehicul în urma căruia cinci persoane au fost ucise, inclusiv o fetiţă de 11 ani, iar alţi zeci oameni au fost răniţi.
În vârstă de 40 ani, Akilov, un imigrant al căruia îi fusese respinsă cererea de acordare de azil, a mărturisit că a comis atacul pentru a forţa Suedia să înceteze operaţiunile militare împotriva   reţelei teroriste Stat Islamic.
Bărbatul a jurat credinţă reţelei Stat Islamic înainte de atac, însă nicio grupare teroristă nu a revendicat atentatul.
Akilov, care este căsătorit şi are patru copii ce locuiesc în Uzbekistan, a emigrat în Suedia pentru a trimite bani înapoi familiei lui.
O investigaţie a jurnaliştilor de la RFE/RL şi agenţia suedeză de ştiri TT a relevat că uzbecul era în contact cu presupuşi militanţi ai Stat Islamic, înainte, în timpul şi după atentatul de la   Stockholm.
