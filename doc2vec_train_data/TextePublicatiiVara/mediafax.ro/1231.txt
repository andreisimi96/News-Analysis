de: Departamentul Social - Mediafax
Fostul şef al ÎCCJ, Nicolae Popa, a declarat, luni, că nu a semnat protocolul dintre SRI, PG şi Înalta Curte, el plecând în pensie mai devreme decât a fost semnat documentul. Cristina Tarcea a confirmat pentru MEDIAFAX că l-a invitat pe Popa să lămurească situaţia.
„Nu am semnat un asemenea protocol. De altfel, vă rog să vă uitaţi, el este semnat pe 2 septembrie 2009, când eu plecasem deja de la Curte. Am vorbit cu doamna preşedinte Cristina Tarcea mai   devreme şi am rugat-o să mi-l păstreze şi mie, să mă uit pe el şi să văd despre ce este vorba. Eu nu am negociat aşa ceva cu nimeni, cât am stat la Curte, în niciun caz. La 1 septembrie 2009, când   am împlinit 70 de ani, am plecat de la Înalta Curte. Toate formele de pensionare erau deja depuse la CSM. Protocolul este semnat, după cum se poate vedea, la 2 septembrie 2009. Nu m-am întors să   semnez aşa ceva!
Nici nu am mai dat pe la Curte din clipa în care am plecat. Este ceva foarte curios şi sper să clarific această situaţie. Nu ştiu ce fel de cooperări au avut cei din Parchete, dar,   cu siguranţă, un judecător nu are ce căuta să facă parte dintr-o asemenea ecuaţie. Chiar am să mă duc la Înalta Curte şi am să consult şi documentul, şi înregistrările. Pentru mine este mai puţin   explicabilă această situaţie. După cum am văzut la televizor, semnătura este a mea, dar nu vreau să fac deocamdată speculaţii şi nici să dezbat manopere de altă natură”, a declarat Nicolae   Popa, pentru Q Magazine.
Actualul preşedinte al Înaltei Curţi de Casaţie şi Justiţie, Cristina Tarcea, a declarat, pentru agenţia de presă MEDIAFAX, că l-a invitat pe Nicolae Popa la discuţii pentru a lămuri problema.
"Mi-a zis asta la telefon şi l-am invitat la Curte să se uite pe el şi să clarificăm lucrurile", a declarat, pentru MEDIAFAX, Cristina Tarcea.
Documentul, semnat în anul 2009 între Serviciul Român de Informaţii, Parchetul de pe lângă Înalta Curte şi Înalta Curte de Casaţie şi Justiţie îi are ca semnatari pe George Maior, director SRI la   acea vreme, Laura Codruţa Kovesi, procuror general, şi Nicolae Popa, preşedinte ÎCCJ. Din partea SRI, documentul are ca număr de înregistrare şi dată 21 august 2009, Parchetul General, tot 21   august 2009, iar Înalta Curte, 2 septembrie 2009.
