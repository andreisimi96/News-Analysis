de: Departamentul Politic - Mediafax
Ministrul de Externe, Teodor Meleşcanu, a declarat sâmbătă, în cadrul conferinţei “Black Sea and Balkans Security Forum", desfăşurate la Constanţa, că pentru România, atunci când discutăm de securitatea Mării Negre şi a Balcanilor,  NATO rămâne piatra de temelie.
“Atunci când discutăm despre securitatea Mării Negre şi a Balcanilor, pentru România, NATO rămâne piatra de temelie a oricărei arhitecturi”, a declarat Teodor Meleşcanu, la Constanţa.
Ministrul de Externe a subliniat că “aşa cum arată Strategia Globală de Politică a UE, Uniunea Europeană este un actor global şi regional major” şi, de aceea, trebuie pus mai clar în evidenţă rolul   UE în regiunea Mării Negre.
Ministrul Teodor Meleşcanu a identificat cel puţin trei dimensiuni prin care Uniunea Europeană poate aduce o contribuţie semnificativă în procesele de cooperare regională: UE este facilitator al   unei cooperări mai dinamice la Marea Neagră, contributor la proiecte sectoriale pragmatice şi motor pentru convenirea unei agende maritime comune a statelor riverane, în viitorul apropiat, care   poate aduce beneficii concrete cetăţenilor din regiune, prin implementarea unei economii albastre.
Meleşcanu, a participat sâmbătă, la sesiunea de încheiere a lucrărilor conferinţei “Black Sea and Balkans Security Forum”, care s-a desfăşurat în perioada 14-16 iunie 2018, la Constanţa.
Forumul a fost organizat de către New Strategy Center, în parteneriat cu Universitatea Ovidius din Constanţa şi cu Primăria Municipiului Constanţa. Evenimentul a beneficiat de sprijinul Diviziei de   Diplomaţie Publică a NATO.
Conferinţa a reunit oficiali şi participanţi de nivel înalt din cadrul instituţiilor cu atribuţii în domeniul politicii externe şi de securitate, reprezentanţi ai mediului academic, ai sectorului   privat, ai societăţii civile, din România, din comunitatea euro-atlantică şi din vecinătatea UE şi NATO. Au fost prezenţi, de asemenea, înalţi oficiali ai UE şi ai NATO.
La dezbateri au participat peste 70 de experţi în domeniile abordate în cadrul conferinţei, din 17 state.
