Ana Obretin - Mediafax
Un eveniment dedicat automodelismului sportiv, expoziţia "Istorii regăsite" şi un recital de pian se numără printre evenimentele propuse sâmbătă şi duminică de Centrul Cultural "Palatele Brâncoveneşti" din Mogoşoaia, potrivit unui comunicat remis MEDIAFAX.
Sâmbătă, între orele 10.00 - 18.00, şi duminică, între 10.00 şi 16.00, copiii şi tinerii din Bucureşti şi împrejurimi, sunt aşteptaţi la un proiect inedit, organizat împreună cu Federaţia Română de   Modelism, dedicat automodelismului sportiv: Viitori Campioni în Ştiinţă şi Tehnică. Micii participanţi vor fi implicaţi în activităţi precum instruire pilotaj automodele radiocomandate, instruire   pilotaj navomodele radiocomandate, ateliere de lucru machete automodele, navomodele, aeromodele, demonstratii automodele termice şi aeromodele.
În a doua parte a zilei de sâmbătă, de la ora 16.00, publicul larg este aşteptat la deschiderea expoziţiei "Istorii Regăsite", semnată de Bogdan Mateiaş şi curatoriată de Marilena Preda Sânc.   Expoziţia cuprinde lucrări elaborate în diferite medium-uri artistice - pictură, obiect, video, colaj, ce povestesc istorii ale unor persoane cunoscute şi necunoscute, în imagini ce reformulează şi   update-ază mesajul, conferindu-i noi interpretări afective.
Tot sâmbătă, de la ora 17.00, Sala Scoarţelor găzduieşte recitalul de pian Acorduri la Palatele Brâncoveneşti, un proiect realizat în cadrul parteneriatului între Centrul Cultural "Palatele   Brâncoveneşti de la Porţile Bucureştiului" şi Colegiul Naţional de Muzică "George Enescu".
Galeria Foişor a Palatului Brâncovenesc va găzdui, în aceeaşi seară, de la ora 18.00, deschiderea expoziţiei de grafică "PREVUE", semnată de Albert Sofian, curator - Mădălina Mirea. Desenele   recente ale artistului sibian, aduse pe simezele de la Mogoşoaia, prefigurează o expoziţie de anvergură, ce va avea loc în 2019.âî
