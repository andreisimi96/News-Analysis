de: Ana Obretin - Mediafax
Actorul american Jeff Goldblum, cunoscut publicului pentru rolurile din "9 luni" (1995), "Jurassic Park" (1993, 1997) şi "Ziua independenţei" (1996), a primit o stea pe Walk of Fame din Hollywood, Los Angeles, potrivit AFP.
Jeff Goldblum a primit, joi, cea de-a 2.638-a stea de pe Bulevardul gloriei şi a glumit: "Întotdeauna acesta a fost numărul meu norocos!".
Actorul în vârstă de 65 de ani a jucat în aproximativ 80 de filme şi a mulţumit tuturor celor cu care a lucrat de-a lungul anilor, vorbind şi despre faptul că a încercat întotdeauna să rămână cu   capul pe umeri.
Ceremonia a avut loc înaintea lansării în cinematografe, pe 22 iunie, a lungmetrajului "Jurassic World: Un regat în ruină/ Jurassic World: Fallen Kingdom", de J.A. Bayona, al şaselea film din   franciza în care Goldblum joacă rolul matematicianului Ian Malcolm.
În afară de superproducţiile menţionate mai sus, actorul a jucat, printre altele, în filmul premiat cu Oscar din 1978 "Annie Hall", dar şi în aclamatul lungmetraj al lui David Cronenberg "Musca/   The Fly" (1986).
Pe micul ecran, Goldblum a primit o nominalizare la Emmy în 2005, pentru rolul din serialul "Will & Grace".
