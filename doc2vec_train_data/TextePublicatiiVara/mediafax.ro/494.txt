de: Oana Despa
Fostul ofiţer SRI,Daniel Dragomir, a transmis un mesaj pentru Florian Coldea, în care îl acuză pe fostul adjunct de la SRI că a distrus România, precizând că acesta are o manie cu cartelele prepay. Reacţia vine după ce Coldea a spus că problema cartelelor telefonice preplătite nu este reglementată.
"Ani întregi a distrus România şi are o manie stupidă cu cartelele prepay şi ne ameninţă cu “riscuri de securitate” care zboară prin capul lui: Alo. Tovarăşul Coldea. Suntem în 2018. După ce aţi   arătat întregii lumi că ascultaţi şi copii de cinci ani crezi că duşmanii României mai vorbesc la telefon? Alo. Tovarăşul Coldea. Suntem în 2018. Cumperi de oriunde un device de comunicare (gen   tabletă) fără cartelă şi comunici de la prima cafenea după ce te conectezi la wifi. Îţi trebuie 5 minute. Alo. Tovarăşul Coldea. Suntem în 2018. Poate aşa află (...) că organizaţiile teroriste şi   entităţile de crimă organizată folosesc din 2013 aplicaţîi criptate pe internet. Ben Ladenii nu vorbesc la telefon. Ghinion. Profesionistule", a scris Daniel Dragomir pe Platforma România 3.0.
Acesta a mai precizat că fostul adjunct de la SRI va fi "alergat de oameni pe stradă" când se va afla despre abuzurile pe care le-a făcut.
"Coldea şi băieţii lui nu înţeleg că au pierdut tot. O să ii alerge lumea pe stradă după ce vor ieşi la iveală toate abuzurile, şpăgile şi combinaţiile lor. Omu’ asta a condus SRI 12 ani! Acum   înţelegeţi de ce am ajuns aici?", mai spune Dragomir.
Reacţia fostului ofiţer SRI vine după ce, vineri, la Cluj-Napoca, la Institutul de Istorie al Universităţii „Babeş-Bolyai” (UBB), generalul Florian Coldea a declarat că o problemă care trebuie   reglementată este cea a vânzării cartelelor telefonice preplătite.
„Vorbind despre legi, este o problemă în România faptul că Parlamentul nu a adoptat legile securităţii naţionale, ceea ce crează o mare vulnerabilitate nu doar pentru ţara noastră, ci şi pentru   aliaţii săi din NATO. Mă refer aici la faptul că nu a fost reglementată problema cartelelor telefonice preplătite, în condiţiile în care s-au găsit astfel de cartele româneşti la unele persoane   aparţinând unor organizaţii teroriste, ceea ce a creat probleme. Au fost purtate discuţii pe această temă”, a spus Coldea.
Daniel Dragomir a fost ofiţer al Serviciului Român de Informaţii, el declarând, într-un interviu pentru Gândul că, ani de zile, a stat în acelaşi birou cu Florian Coldea, fostul prim-adjunct al   directorului SRI.
Dragomir a demisionat din SRI în anul 2013.
Florian Coldea a fost omul doi din SRI timp de 12 ani, fiind considerat “creierul” instituţiei. Coldea a demisionat din SRI la începutul lui 2017, după ce Sebastian Ghiţă a făcut publică relaţia de   prietenie pe care o avea cu Florian Coldea.
