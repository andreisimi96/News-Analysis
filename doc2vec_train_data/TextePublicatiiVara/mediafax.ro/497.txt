de: Laura Petrescu
Un cursant la o şcoală de şoferi din judeţul Argeş a fost depistat, sâmbătă, conducând maşina cu viteza de 122 de kilometri pe oră, pe DN73, în comuna Ţiteşti, din Argeş,  unde limita este de 50 de km/h. Instructorul a fost amendat şi i-a fost suspendat dreptul de a conduce.
Purtătorul de cuvânt al Poliţiei Argeş, Mădălin Zamfir, a declarat, corespondentului MEDIAFAX, că un elev de 22 de ani, în timpul pregătirii pentru obţinerea permisului de conducere, a fost   înregistrat de aparatul radar, pe DN 73, în comuna Ţiteşti, în timp ce şofa cu o viteză de 122 km/h.
Zamfir a precizat că în zonă limita de viteză este de 50 km/h şi că, în acest caz, instructorul este cel care răspunde pentru contravenţie.
“Instructorul a fost sancţionat contravenţional cu amendă în valoare de 2.900 de lei şi i-a fost suspendat dreptul de a conduce autovehicule pentru 90 de zile”, a spus Zamfir.
În timpul perioadei în care i-a fost suspendat dreptul de a conduce, instructorul nu va mai putea desfăşura activităţi de pregătire a cursanţilor, potrivit sursei citate.
