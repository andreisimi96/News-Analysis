de: Mihaela Gidei
Asociaţia Magistraţilor din România - filiala Cluj a fost dizolvată, deoarece toţi judecătorii din acest judeţ au demisionat din organizaţie, pentru a se dezice de acţiunile acesteia din ultimul an, a spus fostul membru CSM, Cristi Danileţ. Instanţa a admis cererea de dizolvare la finele lui mai.
„În anul 2003 eram ales de colegii judecători în comitetul director al Asociaţiei Magistraţilor din România (AMR) filiala Cluj. A fost cea mai activă filială: în doi ani de zile am modificat   statutul asociaţiei mamă, am luat personalitate juridică proprie pe filiale, am condus comisia de legislaţie de la nivel central care a cerut independenţa justiţiei şi modificarea legilor conform   standardelor internaţionale. Demersurile ulterioare pe susţinerea independenţei procurorilor şi pe etica profesională au fost greu de egalat. Trei membri ai acestei organizaţii au ajuns membri CSM:   Alexandrina Rădulescu, subsemnatul şi Andrea Chiş. Acum, în 2018, AMR Cluj tocmai s-a dizolvat. Toţi judecătorii din judeţul Cluj ai acesteia au demisionat pentru a se dezice de acţiunile AMR din   ultimul an”, a scris judecătorul Cristi Danileţ pe Facebook.
Cererea de dizolvare a filialei Iaşi a fost admisă, la finele lunii mai, de către magistraţii Judecătoriei Cluj-Napoca.
În ultima perioadă, Asociaţia Magistraţilor din România (AMR) s-a exprimat public în legătură cu modificările legislative. Ultimul astfel de demers a fost săptămâna trecută, când Uniunea Naţională   a Judecătorilor din România (UNJR) şi AMR au făcut un apel tuturor persoanelor interesate să conştientizeze că problemele din justiţie se rezolvă instituţional, prin proceduri legale, şi nu în   stradă.
"După ce de peste 10 ani justiţia a fost afectată de protocoale şi hotărâri secrete, de campanii electorale focusate pe justiţie, de “telejustitie” şi bilanţuri triumfaliste ale luptei   anticorupţie, nu putem sta pasivi văzând că se trece acum la justiţia “populară”, unde problemele justiţiei se vor rezolvate în stradă, numărând protestarii pro sau contra unei teme ce priveşte   justiţia. Experienţa din ultimii 10 ani a demonstrat nocivitatea – atât pentru justiţie, cât şi pentru societate şi clasa politică – a acestui mod de abordare populist al justiţiei", au transmis   UNJR şi AMR printr-un comunicat de presă remis MEDIAFAX.
Asociaţiile de magistraţi au mai precizat că este inacceptabil ca persoane ce ocupă funcţii de conducere la vârful statului român să îşi folosească influenţa pentru a pune presiune asupra   judecătorilor chemaţi să soluţioneze cauze în care aceştia sunt judecaţi.
"Justiţia se confruntă în prezent cu multiple probleme, de la protocoale secrete şi abuzuri, la supraîncărcarea instanţelor şi parchetelor, legislaţie incoerenţa, bugete insuficiente şi deficit de   personal. Este legitim că societatea şi cetăţenii să fie preocupaţi de aceste probleme, însă fiecare dintre aceste aspecte trebuie evaluate obiectiv, văzând ce a funcţionat bine şi corectând ce nu   a mers bine. O asemenea evaluare, însă, nu se poate face decât discutând raţional, profesionist şi instituţional", transmit asociaţiile de magistraţi.
UNJR şi AMR atrag atenţia că nu politizarea disfuncţionalităţilor din justiţie va conduce la soluţionarea lor şi fac apel către autorităţile "care vor cu adevărat o justiţie independentă" să   dialogheze interinstituţional în vederea găsirii celor mai bune soluţii pentru îmbunătăţirea actului de justiţie.
