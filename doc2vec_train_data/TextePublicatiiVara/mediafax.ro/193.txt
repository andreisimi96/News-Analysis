de: Dragos Suciu
Fostul premier Dacian Cioloş a declarat, marţi, la Alba Iulia, că din punctul său de vedere regionalizarea ar trebui să fie parte a unui proces de reformă administrativă inclusiv la nivel local, precizând că este foarte greu de redus numărul de unităţi administrativ-teritoriale.
”Regionalizarea ar trebui să fie parte a unui proces de reformă administrativă inclusiv la nivel local. Noi am încercat în 2016, ştiind că o reformă administrativ-teritorială la nivel local e   complicat de făcut. Degeaba îi spui unui primar, <dom-le vrem să facem o reformă şi să reducem numărul de unităţi administrativ-teritoriale că se dovedeşte că e mai eficient>, că lumea va   zice în general, <suntem de acord, dar nu la mine> (.
..) Fiecare spune că la el în comună se poate justifică”, a spus Dacian Cioloş, fiind întrebat, marţi, la Alba Iulia, despre   regionalizare, în cadrul unei dezbateri publice organizate de Platforma România 100.
Fostul premier a mai spus că, în stadiul în care se află acum România, este nevoie de regiuni care să fie factor de dezvoltare şi care să asigure o mai bună utilizare a resurselor, iar astfel să se   producă dezvoltare.
”Eu cred că în România, în momentul de faţă, avem nevoie de regiuni care să poată să stimuleze dezvoltarea şi prin intermediul cărora să pot, ca stat central, să asigur o dezvoltare echilibrată a   teritoriului pe care îl am în responsabilitate. Cred că acesta ar trebui să fie principalul element. Pe de altă parte, dacă introducem un nou nivel administrativ, nivelul regional şi dacă nu   simplificăm alte nivele administrative, atunci complicăm şi mai mult lucrările”, a afirmat Cioloş.
