Mihai Draghici - Mediafax , Mediafax
Administraţia Donald Trump a iniţiat discuţii preliminare în scopul instalării unui puternic sistem antirachetă în Germania, pentru suplimentarea capacităţilor defensive în Europa, afirmă surse citate de agenţia Reuters, situaţia riscând să amplifice tensiunile cu Rusia.
Potrivit surselor citate, Statele Unite vor să instaleze în Germania un sistem de tipul Terminalului de Apărare de Mare Altitudine (THAAD). Discuţiile între armata americană şi Guvernul Germaniei   au început înainte ca preşedintele SUA, Donald Trump, să decidă retragerea din Acordul nuclear semnat de marile puteri cu Iranul în 2015.
Chiar dacă Europa şi Statele Unite au disensiuni pe tema menţinerii Acordului nuclear, ambele părţi sunt preocupate de capacităţile balistice iraniene, notează agenţia Reuters.
Rachetele iraniene de tip Shahab-3 au raze de acţiune de 2.000 de kilometri, putând atinge sudul Europei, iar Gardienii Revoluţiei din Iran au ameninţat că vor dezvolta rachete cu raze de acţiune   mai mari.
Comandamentul SUA în Europa insistă de mulţi ani pentru instalarea unui sistem antibalistic THAAD, dar situaţia a devenit urgentă după retragerea Washingtonului din Tratatul nuclear, explică Riki   Ellison, directorul Alianţei pentru Apărarea Antirachetă (Missile Defense Advocacy Alliance).
Departamentul american al Apărării a anunţat că nu a fost luată încă nicio decizie. "În momentul de faţă, nu există planuri pentru instalarea unui sistem THAAD în Germania. Nu discutăm despre   posibilele planuri militare viitoare, pentru că nu vrem să le semnalăm intenţiile potenţialilor adversari. Germania rămâne unul dintre cei mai apropiaţi parteneri şi unul dintre cei mai puternici   aliaţi", a declarat Eric Pahon, un purtător de cuvânt al Pentagonului.
Instalarea unui nou sistem defensiv american în Europa ar avea rolul de a le oferi garanţii suplimentare aliaţilor din sudul Europei care se află în raza de acţiune a rachetelor iraniene, a   declarat un oficial militar citat de agenţia Reuters.
Un oficial militar american a confirmat că există discuţii preliminare cu oficiali germani despre instalarea unui sistem THAAD la Baza aeriană Ramstein din Germania, unde este sediul Forţelor   Aeriene americane din Europa şi Comandamentul aliat aerian NATO. "Ar fi un nou mesaj politic adresat europenilor că suntem serioşi în legătură cu protejarea aliaţilor", a afirmat oficialul citat.
