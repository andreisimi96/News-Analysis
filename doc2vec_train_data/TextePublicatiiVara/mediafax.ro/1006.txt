de: Dan Straut
Ministerul Finanţelor Publice (MFP) precizerază, într-o notă transmisă vineri, că în cadrul discuţiilor anterioare purtate la nivelul Comitetului Naţional pentru Supraveghere Macroprudenţială Banca Naţională nu a propus limite privind gradul de îndatorare a populaţiei.
„În cadrul discuţiilor avute în Comitetul Naţional pentru Supraveghere Macroprudenţială, Banca Naţională a României, în calitate de instituţie responsabilă cu analiza şi reglementarea condiţiilor   de creditare a populaţiei, a prezentat aspecte referitoare la creşterea gradului de îndatorare a populaţiei, fără a propune limite privind gradul de îndatorare a populaţiei, inclusiv în ceea ce   priveşte categoriile de credite acordate în monedă naţională sau valută”, menţionează MFP.
În urma discuţiilor din cadrul Comitetului Naţional pentru Supraveghere Macroprudenţială „s-a agreat ca Banca Naţională a României să efectueze un studiu detaliat privind gradul de îndatorare a   populaţiei, urmând să prezinte informaţiile necesare pentru prevenirea creşterii excesive a creditării şi îndatorării populaţiei”, se mai arată în documentul citat.
Având în vedere calculele de impact ce urmează a fi prezentate, „reprezentanţii Guvernului prin Ministerul Finanţelor Publice vor lua decizia optimă, având în vedere cadrul macroeconomic existent   şi nevoia creşterii convergenţei reale cu ţările dezvoltate din Uniunea Europeană”. MFP consideră că „măsurile macroprudenţiale trebuie implementate doar în urma unor studii de impact complet   fundamentate, care să valideze faptul că procesele de consum şi investiţii, dar şi creşterea economică nu sunt grav afectate”.
Proiectul care prevede reducerea drastică, la 35-50% a gradului de îndatorare (capacitatea de împrumut raportată la venituri), publicat recent de mai multe surse media, „nu provine din Banca   Naţională”, a declarat joi viceguvernatorul Băncii Naţionale a României (BNR), Liviu Voinea.
„Am văzut şi eu acest material, vă spun că nu provine de la noi. Au loc mai multe discuţii pe această temă, şi nu de ieri, de azi, s-a discutat şi la Consiliul de Supraveghere Macroprutenţială în   urmă cu câteva luni. Astfel de decizii se iau în Consiliul de Administraţie (n.n.- al BNR) şi o vom comunica atunci când vom avea o decizie pe care să o publicăm”, a spus Liviu Voinea, după   conferinţa de prezentare a Raportului asupra Stabilităţii Financiare.
Întrebat dacă la viitoarea şedinţă a CA al BNR s-ar putea lua o decizie în acest sens, viceguvernatorul a răspuns că nu comentează „orizontul de timp” în care va apărea un proiect concret.
Riscul de nerambursare a creditelor (n.n.- care ar impune o limitare a gradului de îndatorare a populaţiei) este principala ameninţare la adresa stabilităţii financiare a ţării, a precizat   guvernatorul BNR Mugur Isărescu, la aceeaşi conferinţă.
Capacitatea de împrumut bancar, care acum este de 60%-70% din venitul unui solicitant (gradul de îndatorare) ar putea scădea la 35% pentru valută şi 50% pentru lei, au arătat, luni, mai multe surse   care citează un proiect al BNR, însă oficialii băncii centrale au replicat că proiectul nu era oficial.
Potrivit surselor media, gradul de îndatorare la împrumuturile imobiliare cu dobândă fixă ar fi, de la 1 iulie 2018, de 50% la creditele în lei şi de 35% la cele în valută, în prezent acesta fiind   într 60% şi 70% în funcţie de bancă. La creditele ipotecare cu dobândă variabilă (unde la dobânda comercială se adaugă şi indicatorul ROBOR la 6 luni), plafonul ar fi stabilit la 40% în cazul   creditelor în lei şi 30% la cele în valută, iar pentru creditele de consum, plafonul ar fi de 25% la împrumuturile în lei şi 15% la cele în valută.
