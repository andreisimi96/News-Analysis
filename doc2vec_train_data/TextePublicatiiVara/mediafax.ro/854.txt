SOCIAL astăzi, 18:05
de: Florin Zafiu
Membrii şi simpatizanţii Asociaţiei „21 Decembrie 1989” au marcat, miercuri, 28 de ani de la Mineriada din 13-15 iunie 1990, la monumentul din Piaţa Universităţii din Capitală, ocazie cu care a fost ţinut un moment de reculegere pentru victimele violenţelor şi au fost depuse coroane de flori.
Miercuri s-au împlinit 28 de ani de la Mineriadă şi, cu această ocazie, membrii Asociaţiei „ 21 Decembrie 1989” au ţinut, la monumentul din Piaţa Universităţii, un moment de reculegere. La acţiune   au participat aproximativ 50 de persoane, majoritatea dintre ele victime ale violenţelor de la acea dată. Au fost depuse coroane de flori, s-a strigat pentru libertate şi s-a cântat Imnul   Golanului, compus de regretatul Cristi Paţurcă şi fredonat, în anul 1990, de zeci de mii de oameni în timpul manifestaţiilor anticomuniste.
"De câte ori trec prin Piaţa Universităţii este dureros, pentru că am trăit ziua, noaptea de 21 decembrie, 52 de zile aici în Piaţă, pentru că am participat din prima zi şi până în ultima zi. Nu am   finalizat Revoluţia, nu am finalizat în 13-15 să dăm jos criminalii care ne-au ucis la Revoluţie şi astăzi ne conduc. Între Revoluţie şi Mineriadă este o continuitate, ele sunt complementare, este   perioada infracţională - din 14 decembrie, atunci când au început la Iaşi primele mişcări şi până în 18 iunie 1990. (...) Procurorii nu au dorit să introducă niciun fel de instituţie în acest   dosar, sunt doar foarte puţini inculpaţi şi mare parte din victime nu au fost prinse în dosar. Procurorii s-au ferit să introducă în dosar PNŢ, PNL, Universitatea, România Liberă, deţinuţii   politici, grupul de dialog social, entităţi care aveau personalitate juridică şi care au fost distruse în 13-14-15 iunie. Nu au vrut să introducă nici părţile responsabile civilmente adică cei care   atunci au reprimat, Poliţia, SRI, Armata, Frontul Salvării Naţionale", a declarat Teodor Mărieş, preşedintele Asociaţiei „21 Decembrie 1989”.
Oamenii nu au uitat de momentele trăite în timpul Mineriadei, ba din contră, şi-au amintit toate amănuntele.
"Am ieşit din şedinţă de la Uniune, şi am venit pe strada şi cu ochii mei am văzut bătăi. Aici, la Universitate, îl băteau pe unul şi o femeie foarte frumoasă le-a spus să se oprească pentru că   deja l-au nenorocit. O mână aproape leneşă s-a întins a prins-o de păr şi când a izbit-o de zidul Universităţii, din femeia aia frumoasă a căzut o cârpă însângerată. Am văzut cum îi maltratau pe   unii în faţa Arhitecturii. (...) În 15 iunie, a trebuit să plec cu avionul la Târgu -Mures că organizam tabăra de la Oarba de Mureş, simpozion de sculptură. Trebuia să mă duc după piatră, era data   stabilită de asta am fost salvat. Au venit minerii şi mi-au devastat atelierul, mi-au distrus lucrări. Acolo era un student de-al meu, Valentin Muntean, care s-a uitat să vadă ce se întamplă. L-au   bătut îngrozitor. Peste trei ani, a făcut comoţie cerebrală şi a murit", a povestit sculptorul Vlad Ciobanu.
În privinţa dosarului Mineriadei, din instanţă, oamenii spun că nu se vor bucura prea curând de o decizie definitivă şi că nu îi vor vedea pe cei vinovaţi după gratii. Însă, zilnic, îşi aduc aminte   de bătăile pe care le-au suportat.
"Am participat la Mineriadă. Am luat doar două bâte după cap. Eram la gura de metrou, pe atunci era o parcare şi ei au ieşit de acolo şi au început să dea prin spatele nostru, fără avertisment. Era   un domn cu copilul după gât. Noroc de domnul acela că a lăsat copilul la un prieten să ne apere pe noi, femeile, şi aşa am scăpat. Din 21 decembrie până acum, aşa suntem cu toată hotărârea CEDO.   Dosarul Mineriadei - vad ca l-au deschis şi pe celălalt, mai durează vreo 50 de ani. Oricum, toţi din Asociaţia 21 Decembrie suntem descurajaţi. Ne-au îmbolnăvit încet, te toacă încet, până când   faci ciroză şi mori", a declarat Elena Netedu, participant la Mineriadă.
Victimele Mineriadei nu au înţeles nici până în ziua de astăzi care a fost motivul pentru care au fost supuse atrocităţilor.
"Pe data de 13 eram lângă magazinul Unirii, căutam să traversez, pentru că văzusem o doamnă care mânca nişte pateuri şi am întrebat o de unde a cumpărat. Ea m-a trimis spre Cocor, era o patiserie   acolo. Stăteam la semafor şi, până să trec, a venit un domn cu un pardesiu lung, slăbuţ, la 1.70, şi mi-a cerut buletinul. I-am dat buletinul, s-a uitat la el şi a zis: Mergi cu noi. Îi zic: Ce am   făcut? „Mergi cu noi, că o să vezi, nu ai facut nimic”. Am traversat pe deasupra pasajului şi am urcat spre Poliţia Capitalei, spre Lipscani. Când am ajuns aproape de Lipscani, (...) a venit altă   gaşcă de mineri contra noastră şi a început să mă bată fără explicaţie. Am intrat pe Lipscani, acolo au început să sară blugi pe geam, intrase peste ei în casă şi am mers la Poliţia Capitalei”,   şi-a început mărturia Răzvan Turcu.
Acesta a mai spus că, de la sediul Poliţiei Capitalei, a fost transportat la Academia de Poliţie, unde a fost sechestrat într-un garaj, alături de alte persoane, 10 zile, timp în care toţi cei de   acolo erau bătuţi de „o trupă de băieţi mari, solizi”.
„Pe mine m-au bătut degeaba. Era faza aia că, dacă ai părul lung, eşti golan. Aşa se auzise. După 10 zile ne-au trimis direct acasă. Ne-au spus că suntem liberi, că nu au treabă cu noi, nu ne-au   dat explicaţii”, a mai spus Răzvan Turcu.
În 13 iunie, se împlinesc 28 de ani de la Mineriadă, termenul cu care au fost denumite violenţele din România postdecembristă. În timp ce ţara îşi aminteşte de acele momente violente, victimele îşi   aşteaptă dreptatea în instanţă, dosarul fiind încă în cameră preliminară. Mineriada din iunie 1990 a fost cea de-a treia acţiune de acest gen care a avut loc în România de după Revoluţia din 1989.   Cea din luna iunie a avut loc în zilele de 13, 14 şi 15, în Bucureşti, când forţele de ordine au intervenit, susţinute de mineri, împotriva celor care protestau în Piaţa Universităţii.
În prezent, judecătorii încearcă să soluţioneze această cauză. Dosarul este în cameră preliminară, magistraţii abia fiind în momentul când trebuie stabilească dacă instanţa a fost sesizată în mod   legal.
