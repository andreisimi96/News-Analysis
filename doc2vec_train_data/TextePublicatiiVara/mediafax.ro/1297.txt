Inspectoratul General al Poliţiei Române a intrat, miercuri, în posesia a peste 100 de maşini Dacia Logan din totalul de 560 de autospeciale cumpărate de către MAI pentru Poliţia Română şi cea de Frontieră, la acţiune participând şi ministrul de Interne, Carmen Dan.
”Am preluat parcul auto al ministerului la începutul mandatului undeva la 40% ca grad de dotare şi foarte multe din maşinile folosite de poliţişti şi de jandarmi erau uzate. Eu cred că este un pas   important pe care îl facem anul acesta, reuşind să aducem aproximativ 2.000 de maşini, nu numai în Poliţie (...) Eu cred cu tărie că aceasta este direcţia în care trebuie să mergem”, a declarat   ministrul Carmen Dan, printr-un comunicat de presă.
Cele 112 de maşini au fost achiziţionate din suma de 30 de milioane lei cu care a fost suplimentat bugetul Ministerului Afacerilor Interne, în luna aprilie, din fondul de rezervă bugetară la   dispoziţia Guvernului. De asemenea, reprezentanţii Ministerului de Interne au precizat că, până la finalul acestui an se vor mai achiziţiona alte aproximativ 1.300 de autovehicule, autospeciale şi   motociclete, în valoare de 120 milioane de lei.
Sursa citată a mai subliniat că, la nivelul structurilor MAI, se vor organiza şi cursuri de perfecţionare în ceea ce priveşte conducerea autovehiculelor cu regim de circulaţie prioritară, precum   ambulanţele SMURD sau autospecialele Poliţiei Rutiere.
„În cadrul programelor de pregătire, cursanţii îşi vor consolida abilităţile necesare conducerii autovehiculelor, punându-se accent pe conducerea preventivă, conducerea sportivă, derapajul   controlat, proceduri în caz de accident, frânarea de urgenţă, menţinerea autovehiculului pe traiectoria corectă la viteză crescută. Programele de pregătire auto vor fi conduse de instructori   specializaţi care anterior vor urma cursuri la şcoli de pilotaj auto ale poliţiilor din state UE”, arată MAI.
