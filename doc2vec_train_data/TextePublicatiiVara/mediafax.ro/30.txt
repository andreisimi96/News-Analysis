Mircea Olteanu , Mediafax
Israelul a atacat obiective din Fâşia Gaza, în replică la cel mai amplu bombardament lansat din regiunea palestiniană după războiul din 2014
Forţele israeliene au efectuat zeci de raiduri aeriene în Fâşia Gaza, în cursul nopţii de marţi spre miercuri, după un atac masiv cu rachete şi mortiere lansat din regiunea palestiniană, revendicat de mişcările militante Hamas şi Jihadul Islamic, informează site-ul postului CNN.
Israelul a atacat obiective din Fâşia Gaza, în replică la cel mai amplu bombardament lansat din regiunea palestiniană după războiul din 2014
Autorităţile militare de la Tel Aviv au anunţat că a lansat peste 35 de raiduri aeriene ce au vizat poziţii ale Hamas şi Jihadul Islamic, în replică la ceea ce Israelul a catalogat ca fiind cel mai   amplu bombardament lansat din regiunea palestiniană după războiul din 2014.
Statele Unite au cerut convocarea unei reuniuni de urgenţă a Consiliului de Securitate al Naţiunilor Unite, în urma bombardamentului efectuat de militanţii din Fâşia Gaza către obiective militare   ale Israelului.
Autorităţile de la Tel Aviv au comunicat că trei militari israelieni au fost răniţi, unul dintre aceştia suferind răni moderate, în urma bombardamentului, revendicat de mişcările militante Hamas şi   Jihadul Islamic.
Israelul a transmis că aviaţia sa a atacat ţinte militare ale militanţilor, inclusiv sedii ale grupărilor islamiste, depozite de muniţie, centre de producţie de armament. Până în acest moment nu   există informaţii că raidurile aeriene ar fi cauzat victime.
Autorităţile de la Tel Aviv au identificat mişcarea militantă Jihadul Islamic drept responsabilă pentru bombardamentul de marţi, susţinând că gruparea este finanţată de Iran şi a folosit muniţie   produsă de Iran pentru a ataca Israelul.
