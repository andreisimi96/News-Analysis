de: Ana Obretin - Mediafax
Iñaki Urdangarin, cumnatul regelui Felipe al VI-lea al Spaniei, a fost încarcerat luni, după ce a fost condamnat, în 2017, la şase ani şi trei luni de închisoare pentru fraudă şi evaziune fiscală, potrivit Le Monde.
Soţul infantei Cristina, fiica fostului rege Juan Carlos, a fost încarcerat luni, la ora 8.00, într-o închisoare din Avila, Castilla y León.
Fost campion olimpic la handbal, Iñaki Urdangarin a fost acuzat că s-a folosit de poziţia sa în cadrul familiei regale pentru a obţine contracte în Insulele Baleare şi Valencia, prin intermediul   unei societăţi cu scop nelucrativ, Noos, pe care o prezida.
În februarie 2017, Urdangarin, în vârstă de 50 de ani, a fost condamnat la şase ani şi trei luni de închisoare.
El a primit, de asemenea, o amendă de 512.000 de euro.
Pe 12 iunie, Curtea Supremă din Spania a menţinut verdictul, dar i-a redus din pedeapsă lui Urdangarin, cu cinci luni.
Soţia acestuia, infanta Cristina, în vârstă de 52 de ani, a fost absolvită de acuzaţiile de complicitate, în urma investigaţiilor.
În anul 2015, regele Spaniei, Felipe al VI-lea, a decis să îi retragă titlul de ducesă de Palma surorii sale, infanta Cristina, ce era anchetată pentru delicte fiscale în acest scandal de corupţie.
Urdangarin şi infanta Cristina au fost excluşi din programul oficial al familiei regale spaniole şi s-au mutat în Elveţia.
Scandalul a izbucnit în 2010 şi a provocat indignare în Spania, care trecea printr-o criză financiară gravă. Scandalul de corupţie a afectat şi ultima perioadă din domnia regelui Juan Carlos, care   a abdicat în iunie 2014, în favoarea fiului său Felipe al VI-lea, sperând că acesta va împrospăta imaginea monarhiei spaniole.
