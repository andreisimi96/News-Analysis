SOCIAL astăzi, 13:45
de: Nicolae Oprea
Primarul General al Capitalei, Gabriela Firea, a declarat, sâmbătă, că aproximativ 500.000 de persoane vor fi prezente la evenimentele organizate în Bucureşti, precizând că în jur de 400.000 de manifestanţi vor fi prezenţi, în Piaţa Victoriei, la mitingul PSD.
"Am avut, din nou, azi dimineaţă, o şedinţă operativă, ne-am întors de pe teren şi vom pune împreună cap la cap toate informaţiile strânse de către noi şi de către colegii noştri. Nu sunt probleme   deosebite. După informaţiile oferite de organizatorii celor 15 evenimente, vom avea astăzi în jur de jumătate de milion de persoane în Bucureşti, pe străzi, care participă la diferitele evenimente.   Din ţară, pentru mitingul PSD-ALDE, s-au anunţat iniţial 250.000 de persoane, plus Bucureşti şi zona limitrofă, Ilfov, încă 150.000 de persoane, deci, cca 400.000 de persoane, doar pentru mitingul   PSD din Piaţa Victoriei. Iar alte 100.000 de persoane, la celelalte evenimente care au fost aprobate", a declarat, edilul Capitalei, sâmbătă, la Antena 3.
De asemenea, Gabriela Firea a îndemnat participanţii la calm, respect şi civilizaţie.
"Dacă vor fi provocări, ele să fie diminuate ca şi impact. Aşa cum este dreptul fiecăruia să ia o aprobare legală şi să ia o formă de manifestare sau de protest, aşa mi se pare normal ca cei care   au ocupat ilegal Piaţa Victoriei şi acum înţeleg că încearcă să creeze nişte evenimente neplăcute, să înţeleagă că nimeni nu este mai presus de lege, nimeni nu are nicio protecţie pe nicăieri", a   adăugat Firea.
Partidul Social Democrat (PSD) a anunţat că, sâmbătă, 9 iunie, va organiza, în Piaţa Victoriei, între orele 20.00 şi 22.00, un miting împotriva abuzurilor.
