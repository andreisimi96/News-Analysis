de: Cătălin Legănel
Un copil în vârstă de 7 ani a murit înecat, luni seară, pe o plajă din Constanţa, fiind al treilea deces de acest fel înregistrat de la începutul actualului sezon estival. Un alt copil încă este căutat de scafandri, după ce a dispărut, duminică, în apele Mării Negre, pe plaja de la Corbu.
Potrivit reprezentanţilor Inspectoratului pentru Situaţii de Urgenţă „Dobrogea” al judeţului Constanţa, luni, în jurul orei 20.00, copilul de şapte ani a fost adus de valuri la ţărm, inconştient,   pe plaja Modern din Constanţa.
Pompierii ISU şi cadrele medicale de la Ambulanţă au încercat zeci de minute să îl resusciteze pe copil, însă în cele din urmă au trebuit să declare decesul.
Băiatul este dintr-o localitate din judeţul Constanţa, Dobromir, iar pe plaja Modern se afla alături de sora sa.
Acesta este al treilea caz de persoană care s-a înecat în mare, de la deschiderea sezonului estival.
Un alt copil, în vârstă de 14 ani, a fost dat dispărut, duminică, după ce a intrat în apele mării pe plaja Corbu din judeţul Constanţa, el a fost căutat, timp de două zile de către scafandrii ISU   Constanţa, care au primit ajutor şi de la colegi de la inspectoratele judeţene pentru situaţii de urgenţă Alba, Suceava, Hunedoara, Bucureşti-Ilfov, Vrancea şi Teleorman, aflaţi într-un stagiu de   pregătire la Centrul de Antrenament al Scafandrilor de Intervenţie Constanţa.
În total, luni, 25 de scafandri, împărţişi în echipe, au încercat, luni, să găsească trupul copilului. Căutările au fost abandonate la căderea nopţii, urmând să fie reluate marţi dimineaţă.
