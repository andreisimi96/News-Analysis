de: Oana Despa
Ministerul Mediului din România a anunţat, miercuri, că, în urma incendiului de vegetaţie din zona Cernobîl, nu sunt indicii că ar putea exista efecte negative asupra radioactivităţii mediului sau asupra sănătăţii populaţiei. Nu s-au înregistrat depăşiri ale limitelor de avertizare pentru factorii de mediu.
"În perioada 04-06 iunie 2018 nu s-au înregistrat depăşiri ale limitelor de avertizare/atenţionare pentru factorii de mediu urmăriţi de Reţeaua Naţională de Supraveghere a Radioactivităţii   Mediului. Valorile înregistrate se situează în tendinţa multianuală de variaţie a acestei luni. Până în prezent, nu există indicii că ar putea exista efecte negative asupra radioactivităţii   mediului sau asupra sănătăţii populaţiei", reiese dintr-un comunicat transmis de Ministerul Mediului.
De asemenea, instituţia precizează că analizele asupra probelor de aerosoli atmosferici luate în perioada 28 mai – 03 iunie 2018, la sediul celor şase centre regionale care efectuează determinări   de gama spectrometrie nu au pus în evidenţă prezenţa de radionuclizi artificiali în mediu, valorile înregistrate situându-se într-un fond natural.
"În cursul zilei de astăzi (miercuir -n.
r.), centrele regionale de gama spectrometrie au măsurat în regim de urgenţă şi probele cumulate de aerosoli atmosferici prelevaţi în perioada   04-06.06.2018, valorile obţinute fiind cele normale acestei perioade. Nu au pus în evidenţă prezenţa de radionuclizi artificiali în mediu", se mai arată în comunicatul ministerului.
Administraţia Naţională de Meteorologie a realizat o simulare a transportului poluanţilor atmosferici pe distanţe lungi, în intervalul de timp 04-05 iunie 2018, rezultând că acei curenţi se   îndreptă în direcţia opusă ţării noastre.
Marţi dimineaţa, un incendiu de vegetaţie a izbucnit la aproximativ 10 kilometri de centrala nucleară unde s-a produs accidentul din 1986, care s-a extins ulterior la aproximativ zece hectare de   pădure, au anunţat autorităţile ucrainene, precizând că zona centralei nu este ameninţată de flăcări.
"Nivelul de radiaţii nu a crescut nici în zona de excludere şi nici în zonele învecinate", a anunţat administraţia zonei printr-un comunicat dat publicităţii marţi.
Prim-ministrul ucrainean Volodimir Hroisman a transmis pe Facebook că "nivelurile de radiaţii sunt sigure. La Kiev şi chiar la Cernobîl, inclusiv la centrala de energie de la Cernobîl, acestea sunt   semnificativ sub limitele acceptabile".
"Subliniez încă o dată: situaţia este pe deplin sub control", a adăugat şeful Guvernului de la Kiev.
Peste 130 de pompieri se luptă în continuare să stingă flăcările, fiind ajutaţi de două avioane şi un elicopter pentru stingerea incendiilor.
Astfel de incendii de vegetaţie sunt relativ comune în zona de excludere. Un incendiu de pădure a ars timp de patru zile în anul 2015.
Reactorul Nr.4 al Centralei termonucleare de la Cernobîl a explodat în anul 1986, acesta fiind cel mai grav accident atomic din istorie.
Un dom de oţel care protejează reactorul cu numărul 4 al centralei nucleare de la Cernobîl a fost instalat în anul 2016. Un perimetru de 30 de kilometri în jurul centralei nucleare rămâne în   continuare o zonă de excludere unde nu este permisă locuirea.
Celelalte trei reactoare ale centralei au continuat să genereze electricitate până în anul 2000, atunci când centrala a fost complet închisă.
