Rudel Obreja: Oamenii care fac ceva pentru această ţară ajung la puşcărie şi sunt promovate lichelele / O felicit pe Elena Udrea că a reuşit să nu fie la închisoare
Fostul preşedinte al Federaţiei Române de Box, Rudel Obreja, condamnat definitiv la cinci de închisoare cu executare în dosarul Gala Bute, a declarat, marţi, că o felicită pe Elena Udrea pentru că a reuşit să nu fie în închisă, aceasta fiind condamnată la şase ani de puşcărie în acelaşi dosar.
"O felicit pe doamna Udrea că a reuşit să nu fie în închisoare, nu merita să fie în închisoare, aşa cum nici eu nu merit să stau în închisoare. Dânsa a putut să facă asta, eu nu am vrut să fac   lucrul acesta. (...) Îmi văd de viaţa mea mai departe, îmi văd copiii mei, de familia mea. O să trecem peste momentele astea şi să mergem mai departe", a precizat Rudel Obreja.
Fostul preşedinte al Federaţiei Române de Box a mai explicat, pentru ProSport , că "oamenii care fac ceva pentru această ţară ajung la puşcărie   şi sunt promovate lichelele".
"Este o mizerie ce se întâmplă, mă aşteptam să fiu achitat şi să fiu răsplătit pentru ceaa ce am făcut eu pentru România. Dar iată că oamenii care fac ceva pentru această ţară ajung la puşcărie şi   sunt promovate lichelele care au vândut ţara", a declarat Rudel Obreja, exclusiv, pentru ProSport.
Rudel Obreja a fost condamnat marţi de magistraţii Înaltei Curţi de Casaţie şi Justiţie (ÎCCJ) la 5 ani de închisoare în dosarul Gala Bute, decizia fiind una definitivă.
Potrivit deciziei magistraţilor Înaltei Curţi de Casaţie şi Justiţie, Rudel Obreja are de executat cinci ani de închisoare în dosarul Gala Bute, pentru complicitate la luare de mită. În aceeaşi   cauză, judecătorii au admis o solicitare a fostului preşedinte a Federaţiei Române de Box, iar acuzaţiile de evaziune fiscală au fost desfiinţate.
Fostul preşedinte al Federaţiei Române de Box, Rudel Obreja, a fost condamnat în primă instanţă la patru ani de închisoare.
În acelaşi dosar, magistraţii instanţei supreme au condamnat-o, marţi, pe Elena Udrea, la 6 ani de închisoare, decizia fiind definitivă.
Judecătorii au decis să menţină pedeapsa primită de Elena Udrea în primă instanţă. În acelaşi dosar, Tudor Breazu a fost condamnat la trei ani de închisoare cu executare pentru complicitate la   luare de mită, Dragoş Botoroagă la doi ani şi şase luni de închisoare cu suspendare, în timp ce fostul secretar general în MDRT, Gheorghe Nastasia, a fost condamnat la patru ani de închisoare cu   suspendare pentru luare de mită.
