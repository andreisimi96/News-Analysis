de: Ciprian Nedelcu
Un angajat al Primăriei Iaşi a fost prins cu o alcoolemie de 5,36 mg/l în aerul expirat, în noaptea de sâmbătă spre duminică, după ce a ajuns cu maşina într-un şanţ, transmite corespondentul MEDIAFAX.
Reprezentanţii Inspectoratului de Poliţie Judeţean (IPJ) Iaşi s-au sesizat în noaptea de sâmbătă spre duminică referitor la faptul că şoferul unui autoturism a ajuns cu vehiculul într-un şanţ de pe   marginea străzii Fântânilor, din comuna Vlădiceni.
"Şoferul autoturismului, un bărbat de 61 de ani, a fost testat cu aparatul etilotest, având o alcoolemie de 5,36 miligrame per litru în aerul expirat", a declarat Adina Lupu, purtătorul de cuvânt   al IPJ Iaşi.
Bărbatul, Gabriel Ghergheşanu, angajat în cadrul Primăriei Iaşi, a refuzat recoltarea de sânge.
"Bărbatul a refuzat să fie transportat la spital pentru a-i fi recoltate probe biologice de sânge, pentru stabilirea cu exactitate a alcoolemiei. Poliţiştii au întocmit în cauză un dosar penal   pentru refuz de recoltare a probelor biologice", a încheiat Adina Lupu.
