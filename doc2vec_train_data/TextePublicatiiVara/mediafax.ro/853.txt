de: Cătălin Legănel
Cursele Tarom dintre Constanţa şi Chişinău, care ar fi trebuit să fie operabile din această vară, au fost anulate, la mai puţin de o lună după ce ruta fusese anunţată, informează Aeroportul Internaţional Mihail Kogălniceanu Constanţa.
„Societatea Naţională Aeroportul Internaţional Mihail Kogălniceanu Constanţa vă informează că ruta Constanţa - Chişinău - Constanţa, programată să înceapă la 1 iulie 2018, a fost anulată pentru   moment de către operatorul aerian Tarom”, se arată într-un comunicat, remis miercuri, corespondentului MEDIAFAX.
Sursa citată nu face cunoscute motivele pentru care ruta a fost anulată.
În schimb, reprezentanţii aeroportului susţin că se continuă colaborarea cu Tarom şi există speranţa ca să apară noi rute către litoral, de anul viitor.
„Continuăm colaborarea cu reprezentanţii TAROM pentru dezvoltarea rutei Satu Mare - Constanţa - Satu Mare, cu începere din data de 3 iulie a.c. În acelaşi timp avem încredere că începând cu sezonul   de vară 2019, operatorul naţional va dezvolta noi rute către litoralul românesc”, se mai precizează în documentul citat.
La 15 mai, Compania Tarom anunţase că revine la Constanţa, din vara aceasta, iar prima rută pe care o va deservi va fi către Chişinău, dar numai pe durata verii.
