de: Razvan Tupa
Noutăţile din cinematografele româneşti în această săptămână lasă umorul în planul secund, fără să-l uite, şi apasă mai tare pedala dramei şi pe cea a fantasticului.
Două drame cu titluri care invocă dansuri de la începutul secolului XX şi continuarea unei poveşti care a creat senzaţie prin anii '90 sunt mizele premierelor din cinematografele româneşti ale   sfârşitului de săptămână.
"Charleston" (2017) este filmul de debut în lungmetraj pentru regizorul Andrei Creţulescu. Drama cu accente de amuzament amar e lăudată şi pentru cuplul pe care îl fac pe ecran Şerban Pavlu şi Radu   Iacoban, dar şi pentru muzica bine porţionată pentru povestea care trece furia în nostalgie. Entuziaştii spun că a ieşit un "Fight Club dâmboviţea", şi asta ar putea să fie mai bine pentru oraş   decât pentru film. Ce au de împărţit personajele interpretate de cei doi e memoria soţiei/iubitei dispărute de curând.
"Foxtrot" (2017) e tot o dramă, dar a regizorului israelian Samuel Maoz, care a mai lansat în 2009 pelicula "Lebanon". De data aceasta, personajele lui nu mai sunt prinse într-un tanc pe front, ci   între secvenţele calde ale pierderii fiului lor. Şi durerea poate să fie amuzantă spune filmul lui Maoz, fără să fie cu nimic mai puţin uman.
Ce spunea regizorul despre filmul său care a deschis TIFF 2018 
"Jurassic World: Un regat în ruină/ Jurassic World: Fallen Kingdom" (2018) e SF, dar şi film de aventuri. Are variante 3D şi IMAX 3D şi continuă povestea francizei la trei ani după ce parcul şi   staţiunea Jurassic World au fost făcute praf de animalele preistorice scăpate din captivitate. Regizată de AJ Bayona, aceasta este a cincea peliculă din franciza lansată la începutul anilor '90 de   Steven Spielberg. Este prima producţie din serie regizată de un cineast european, spaniolul fiind destul de cunoscut pentru felul în care lucrează cu temele dark şi cu suspansul. De data aceasta nu   e foarte sigur că l-a ajutat. Poate distribuţia, în care se regăsesc Bryce Dallas Howard, Chris Pratt sau Jeff Goldblum, să-l ajute.
Cine vrea altceva poate să încerce să prindă drama intelectuală din "Dovlatov" (2018), care începe să ruleze în avanpremieră la Elvire Popesco, vineri şi luni, sau animaţie, din "Prinţul   fermecător", tot în avanpremieră, începând de sâmbătă în reţelele mari de cinematografe.
