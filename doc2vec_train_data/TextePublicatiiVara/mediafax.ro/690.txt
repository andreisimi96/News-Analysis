SOCIAL astăzi, 23:03
de: Mihaela Gidei
Ministrul Justiţiei, Tudorel Toader, a anunţat că la finele lunii mai a început cel de-al doilea mandat de membru al Comisiei de la Veneţia, în contextul în care o delegaţie a acesteia se află în aceste zile în România pentru a discuta cu autorităţile de aici despre legile justiţiei.
„24 mai 2018 - am început al doilea mandat în calitate de membru titular al Comisiei de la Veneţia!”, a scris ministrul Justiţiei, Tudorel Toader, pe Facebook.
Precizările vin după ce ministrul Justiţiei a avut luni o întâlnire cu delegaţia Comisiei de la Veneţia, Tudorel Toader prezentându-le membrilor comisiei parcursul legilor justiţiei, modificările   aduse codurilor după transpunerea în legislaţie a directivei europene privind prezumţia de nevinovăţie şi modificările din legislaţie pentru punerea în acord cu decizii ale Curţii Constituţionale.
La începutul lunii mai, Comisia de la Veneţia a anunţat că a înregistrat solicitarea adresată de şeful statului român prin care Klaus Iohannis cere un punct de vedere forului european pe marginea   pachetului Legilor Justiţiei adoptate de Parlamentul României. De asemenea, pe 26 aprilie, Comisia de Monitorizare a Adunării Parlamentare a Consiliului Europei a aprobat, solicitarea PNL,   sesizarea Comisiei de la Veneţia pentru exprimarea unui punct de vedere cu privire la modificările Legilor Justiţiei propuse de PSD şi ALDE.
