de: Departamentul Economic - Mediafax
În primul trimestru, Produsul Intern Brut a înregistrat o creştere cu 4,0% pe seria brută şi cu 4,2% pe seria ajustată sezonier faţă de perioada similară a anului trecut, informează INS.
Seria ajustată sezonier a Produsului intern brut trimestrial a fost recalculată ca urmare a includerii estimărilor pentru trimestrul I 2018, nefiind înregistrate diferenţe faţă de varianta   publicată anterior, precizează INS într-un comunicat.
Valoarea PIB - date ajustate sezonier - estimat pentru trimestrul I 2018 a fost de 222,726 miliarde lei preţuri curente, menţinându-se – în termeni reali – la acelasi nivel cu trimestrul IV 2017 şi   în creştere cu 4,2% faţă de trimestrul I 2017.
Pe serie brută, Produsul Intern Brut estimat pentru trimestrul I 2018 a fost de 176,707 miliarde lei preţuri curente, în creştere – în termeni reali – cu 4,0% faţă de trimestrul I 2017.
La creşterea PIB în trimestrul I 2018 faţă de trimestrul I 2017 au contribuit aproape toate ramurile economiei, contribuţii pozitive mai importante având industria (+1,0%), cu o pondere de 23,0% la   formarea PIB şi care a înregistrat o creştere a volumului de activitate cu 4,4%, precum şi comerţul cu ridicata şi cu amănuntul; repararea autovehiculelor şi motocicletelor; transport şi   depozitare; hoteluri şi restaurante (+0,8%), cu o pondere de 20,0% la formarea PIB şi al căror volum de activitate s-a majorat cu 4,1%.
Din punctul de vedere al utilizării PIB, creşterea s-a datorat, în principal: cheltuielii pentru consumul final al gospodăriilor populaţiei, al cărei volum s-a majorat cu 5,4%, contribuind cu 3,4%   la creşterea PIB; formării brute de capital fix, al cărei volum s-a majorat cu 4,8%, contribuind cu 0,8% la creşterea PIB.
O contribuţie negativă la creşterea PIB a avut-o exportul net (-0,6%), consecinţă a creşterii mai accentuate a volumului importurilor de bunuri şi servicii comparativ cu cel al exporturilor de   bunuri şi servicii.
Seria ajustată sezonier a Produsului intern brut trimestrial nu s-a modificat, revizuirea estimărilor pentru trimestrul I 2018 faţă de varianta „semnal” publicată în 15 mai 2018 fiind   nesemnificativă, precizează INS.
