Procurorul DNA Jean Uncheşelu, cel care l-a trimis în judecată pe Victor Ponta în dosarul Turceni-Rovinari, cauză în care fostul premier a fost apoi achitat, a renunţat la cererea de transfer din DNA, Secţia pentru procurori a CSM luând act marţi de această decizie.
„Secţia pentru procurori a Consiliului Superior al Magistraturii a luat act de renunţarea la cererea de încetare a activităţii la Direcţia Naţională Anticorupţie - nivel central, formulată de   domnul procuror UNCHEŞELU JEAN - NICOLAE. Nota Direcţiei resurse umane şi organizare privind cererea formulată de domnul procuror UNCHEŞELU JEAN-NICOLAE de încetare a activităţii la Direcţia   Naţională Anticorupţie şi continuare a activităţii la Parchetul de pe lângă Tribunalul Dolj sau Parchetul de pe lângă Judecătoria Craiova”, se arată în decizia de marţi a Secţiei pentru   procurori a CSM.
Jean Uncheşelu este procurorul care l-a trimis în judecată pe Victor Ponta în dosarul Turceni-Rovinari.
În prima sentinţă în dosar, în data de 10 mai 2018, instaţa a dat achitări pe linie pentru Victor Ponta şi fostul ministru Dan Şova.
În cazul fostului premier Victor Ponta, judecătorii au decis achitarea pentru fals în înscrisuri, complicitate la evaziune fiscală şi spălare de bani. Fostul ministru Dan Şova a fost achitat pentru   complicitate la abuz în serviciu, fals în înscrisuri sub semnătură privată, evaziune fiscală şi spălare de bani.
La scurt timp, Victor Ponta a anunţat că vrea să îl dea în judecată pe Uncheşelu.
