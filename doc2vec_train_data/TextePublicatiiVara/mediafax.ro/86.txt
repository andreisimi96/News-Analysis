Mihai Draghici - Mediafax
Politicile comerciale protecţioniste aplicate de preşedintele Donald Trump vor afecta creşterea economică solidă a Statelor Unite şi riscă să conducă la pierderea a 2,6 milioane de locuri de muncă pe teritoriul american, avertizează Camera Comerţului din SUA, potrivit CNNMoney.
Preşedintele SUA, Donald Trump, a impus taxe vamale suplimentare la importurile de oţel şi aluminiu, refuzând să prelungească exceptarea de la aceste măsuri pentru Uniunea Europeană, Canada şi   Mexic, care au ameninţat cu acţiuni de retorsiune.
Donald Trump a criticat dur Canada, transmiţând prin Twitter vineri dimineaţă că această ţară i-a tratat "foarte prost, mult timp", pe fermierii americani. "Aceste ţări sunt foarte restrictive în   materie de comerţ. Trebuie să îşi deschidă pieţele şi să elimine propriile bariere comerciale. Au un mare surplus în relaţiile comerciale cu noi", a continuat Donald Trump, referindu-se la Canada,   la Mexic şi la ţările din Uniunea Europeană.
Însă Tom Donohue, preşedintele Camerei de Comerţ din SUA, a avertizat, într-un memorandum obţinut de CNNMoney, că taxele vamale impuse de Donald Trump şi posibila retragere a Statelor Unite din   Tratatul de liber-schimb nord-american (NAFTA), semnat cu Mexic şi Canada, riscă să aibă efecte grave asupra economiei americane, putând afecta substanţial creşterea economică şi conduce la   desfiinţarea a 2,6 milioane de locuri de muncă.
Politicile preşedintelui Donald Trump au fost criticate şi de un lider republican
Taxele vamale impuse de preşedintele Donald Trump Uniunii Europene vizează o "ţintă greşită", a acuzat Kevin Brady, un lider republican din Camera Reprezentanţilor, precizând că oficiali din cadrul   Administraţiei de la Washington vor trebui să ofere explicaţii în Congres. "În privinţa comerţului incorect cu oţel şi aluminiu, problema nu este reprezentată de Mexic, Canada şi Europa, problema   este China. Taxele vamale vizează o ţintă greşită", a declarat republicanul Kevin Brady, preşedintele Comisiei pentru Afaceri Financiare din Camera Reprezentanţilor.
Kevin Brady a îndemnat Administraţia Donald Trump să reintroducă excepţiile pentru "aceşti parteneri importanţi în materie de securitate naţională". În caz contrar, oficiali din cadrul   Administraţiei Donald Trump "vor trebui să vină în Congres pentru a oferi răspunsuri despre daunele nediscriminatorii pe care aceste taxe vamale le vor avea asupra afacerilor locale", a atras   atenţia Kevin Brady.
Preşedintele SUA, Donald Trump, a impus taxe vamale de 25% la importurile de oţel şi de 10% pentru aluminiu. Ţările din Uniunea Europeană erau exceptate, dar Donald Trump a refuzat prelungirea   excepţiilor după 1 iunie.
Uniunea Europeană va riposta în mod "determinat şi unitar" la taxele vamale "ilegale" impuse de Administraţia Donald Trump, a avertizat Angela Merkel, cancelarul Germaniei. Bruxellesul a semnalat   că va contesta la Organizaţia Mondială a Comerţului (OMC) măsurile aplicate de Administraţia de la Washington.
