EXTERNE astăzi, 10:40
de: Teodora Marinescu
Preşedintele american Donald Trump şi liderul nord-coreean Kim Jong-un au semnat marţi un document prin care îşi iau angajamentul de a denucleariza Peninsula Coreeană şi de a îşi oferi garanţii de securitate, relatează site-ul postului CNN.
LIVE VIDEO CONFERINŢA LUI DONALD TRUMP
Documentul indică şi angajamentul liderilor de a lucra la stabilirea relaţiilor SUA-Coreea de Nord.
"Preşedintele Donald Trump şi-a luat angajamentul de a acorda garanţii de securitate Coreei de Nord, iar preşedintele Kim Jong-un şi-a reafirmat angajamentul de a denucleariza complet Peninsula   Coreeană", se arată în document, care a fost fotografiat de reporterii de la CNN.
Donald Trump a anunţat că va oferi mai multe detalii în cadrul unei conferinţe de presă, care va avea loc tot marţi.
De asemenea, Donald Trump a anunţat că îl va invita "cu siguranţă" pe Kim Jong-un la Casa Albă, relatează site-ul postului CNN.
"Cu siguranţă voi face asta", a declarat Donald Trump.
Liderul de la Casa Albă a mai afirmat că a dezvoltat o "relaţie foarte specială" cu Kim Jong-un.
"A fost o onoare să fiu aici cu tine", a declarat preşedintele Statelor Unite.
"Este un negociator demn, negociază în interesul propriilor oameni", a afirmat Donald Trump, adăugând că liderul nord-coreean este "un om foarte talentat şi care îşi iubeşte foarte mult ţara".
La rândul său, Kim Jong-un consideră că summitul cu Donald Trump reprezintă un "început al păcii"
Preşedintele Donald Trump a declarat că este de acord.
"Cu siguranţă vor exista obstacole, dar astăzi este ziua unui început bun. Sunt determinat să lucrăm împreună", a declarat Kim Jon-un.
În cadrul întâlnirii cu preşedintele sud-coreean, în luna aprilie, Kim Jong-un a declarat că Seulul şi Phenianul vor depune eforturi comune pentru demararea unor discuţii cu SUA şi China cu scopul   negocierii unui tratat de pace care să pună capăt în mod formal războiului din Coreea.
Războiul coreean, din perioada 1950-1953, s-a încheiat printr-un armistiţiu, semnat de SUA, reprezentând ONU, Coreea de Nord şi China. Coreea de Sud nu a fost o semnatară a armistiţiului.
