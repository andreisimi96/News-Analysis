de: Gabriel Pecheanu
Camera Deputaţilor a votat, miercuri, în calitate de primă cameră sesizată, propunerea de modificare a Legii Avocatului Poporului, care prevede cumularea pensiei de serviciu cu indemnizaţia primită pentru mandatul în curs de exercitare.
Propunerea legislativă de modificare a legii Avocatului Poporului a fost votată cu 182 de voturi favorabile, 82 împotrivă şi 10 abţineri.
”Avocatul Poporului precum şi persoanele care au exercitat funcţia de Avocat al Poporului îndeplinind condiţiile de numire prevăzute pentru judecători la Curtea Constituţională la data pensionării   sau recalculării pensiei anterior acordate beneficiază de pensie calculată şi stabilită în aceleaşi condiţii cu cea a judecătorilor Curţii Constituţionale.
Pensia de serviciu poate fi cumulată cu   indemnizaţia pentru mandatul în curs de exercitare”, se arată în amendamentul adoptat de Comisia juridică a Camerei Deputaţilor.
Potrivit proiectului, funcţia de Avocat al Poporului este asimilată ca rang cu funcţia de ministru, beneficiind în mod corespunzător de toate drepturile acestuia iar cea de adjunct al Avocatului   Poporului este asimilată ca rang cu funcţia de secretar de stat, beneficiind, în mod corespunzător, de toate drepturile acestuia.
În cazul propunerii legislative pentru modificarea şi completarea Legii nr.35/1997 privind organizarea şi funcţionarea instituţiei Avocatului Poporului, Camera Deputaţilor este primă cameră   sesizată, Senatul fiind for decizional.
