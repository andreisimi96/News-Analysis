de: Departamentul Life - Mediafax
O fotografie pentru care membrii echipei de fotbal naţionale a Iranului au pozat îmbrăcaţi în costume elegante oficiale a devenit virală pe reţelele de socializare, potrivit mirror.co.uk.
La Cupa Mondială de fotbal 2018, care a debutat joi seară şi se va încheia pe 15 iulie, naţionala Iranului a fost selectată într-o grupă cu adversari puternici - Spania, Portugalia şi Maroc.
Dar, chiar dacă nu vor fi victorioşi pe teren, iranienii fac senzaţie pe reţelele de social media.
Fotografiile oficiale, pentru care atleticii fotbalişti au pozat în costume elegante, au făcut deliciul fanilor.
Unii chiar s-au întrebat dacă naţionala de fotbal a Iranului joacă la Cupa Mondială sau concurează la Mr. Universe.
Între timp, antrenorul echipei, Carlos Queiroz, a cerut companiei Nike să îşi ceară scuze pentru că a refuzat să furnizeze ghete fotbaliştilor.
Nike - o companie americană - spune că nu a putut face acest lucru din cauza unor sancţiuni economice impuse Iranului de SUA.
Însă Queiroz, a cărui echipă va juca împotriva Marocului vineri, de la ora 18.00, a criticat Nike, calificând gestul companiei americane drept "ridicol" şi "inutil", şi a cerut FIFA să intervină în   această problemă.
