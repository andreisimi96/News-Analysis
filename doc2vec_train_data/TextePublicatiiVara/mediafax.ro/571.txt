România se situeazã pe pozitia a şasea în topul cheltuielilor din perioada vacanţei de vară din Uniunea Europeană, urmând să aloce 58,9% din veniturile lunare, echivalentul a aproximativ 528 de euro, arată Barometrul de Varã Ferratum.
Cumpărăturile online sunt preferate de 31% dintre românii participanţi la sondaj, iar 51% din respondenţi vor plăti cu cardul. Vara acesta, o mare parte din buget va fi dedicat călătoriilor în ţără   (18,6%), achiziţionarea de articole pentru redecorarea casei (12,7%) şi activităţile recreaţionale (11,8%), arată studiul citat.
În privinţa călătoriilor, 33,84% dintre respondenţi spun că vor folosi serviciile AirBnB şi în proporţie de 96% vor plăti mai puţin de 100 de euro pentru o noapte de cazare.
„Aproximativ 22.000 de gospodãrii europene au participat la sondajul bianual care, pe lângă altele, analizează principalele activităţi estivale în rândul respondenţilor, dacă aceştia preferă   shoppingul online în detrimentul celui tradiţional şi arată ce ţări vor cheltui cel mai mult în vara anului 2018”, arată documentul.
Rezultatele din acest an arată faptul cã 26% dintre respondenţii europeni vor cheltui mai mult decât vara trecută, în timp ce 40% vor aloca aproximativ acelaşi buget.
„Studiul arată că cei ce sunt dispuşi să cheltuie cel mai mult din salariul lunar în timpul vacanţei de vară sunt locuitorii din Norvegia (68,5%), urmaţi de Letonia (67%), Croaţia (61,2%) şi Mexic   (60,3%) . În acelaşi timp, ţările în care participanţii vor aloca cel mai puţin din salariul lunar pe timpul verii sunt Finlanda (39,7%), Suedia (37,9%), Polonia (14%) şi Brazilia (13,1%)”,   menţionează autorii studiului.
Aproximativ 70% dintre respondenţii din Norvegia şi Suedia spun că preferă să utilizeze cardul în locul numerarului. Nu doar în Scandinavia plăţile cash sunt înlocuite de carduri, astfel că peste   50% din participanţii la sondaj au afirmat că vor face plăţi electronice.
„De asemenea, peste 60% dintre participanţii la Barometrul de Vară Ferratum spun că vor folosi serviciile de mobile banking pentru nevoile bancare pe perioada estivală şi 80% dintre respondenţii   din Suedia, Canada, Norvegia şi Olanda au afirmat că preferă utilizarea mobile banking-ului în timpul vacanţei de vară”, spun autorii sondajului.
Rezultatele studiului arată că aproximativ 30% dintre cei chestionaţi preferă cumpărăturile online în această vară, cu Marea Britanie şi Spania în fruntea clasamentului. Finlanda, Letonia şi Mexic,   pe de altă parte, sunt ceva mai tradiţionaliste, respondenţii alegând să facă mare parte din achiziţii în magazinele fizice.
„Se observă o creştere de 7% a bugetului alocat călătoriilor, comparativ cu vara trecută, astfel că anul acesta cei ce au participat la sondaj spun că vor aloca un procent de 40% din bugetul   vacanţei de vară pentru călătorii. Ţările ce vor aloca cei mai mulţi bani pentru călătorii sunt Germania (50,8%), Bulgaria (45,8%), Finlanda (41,1%) şi Polonia (40,1%)”, arată studiul.
Întrebaţi care sunt activităţile prioritare din punct de vedere al cheltuielilor din această vară, 11,3% din respondenţi au afirmat că preferă călătoriile în ţară, în timp ce 8,7% vor călători în   străinătate.
În topul celor ce preferă călătoriile în străinătate sunt cei din Bulgaria, Brazilia şi Danemarca, dispuşi să aloce între 15% si 21% din buget pentru a pleca în vacanţă peste hotare.
„Dacă norvegienii vor cheltui în proporţie de 99,43% peste 100 de euro pentru o noapte la hotel, cei din Germania (72,18%), Cehia (52,03%) şi Bulgaria (48,72%) se află în topul celor ce preferă să   apeleze la serviciile AirBnB pentru cazare în perioada estivală”, precizează documentul. Referitor la activităţile pentru care vor cheltui mare parte din buget pe perioada vacanţei de vară,   respondenţii au ales călătoriile în ţară (11,3%), urmate îndeaproape de achiziţiile de îmbrăcăminte şi accesorii estivale (10,7%), dar şi de activităţi de socializare cum ar fi: plajă, petreceri,   restaurante, baruri (10%).
„Activităţile recreaţionale în familie sau cele sportive sunt cele mai populare în Mexic, Canada şi Cehia, cu aproape 10% din buget alocat, urmate de participarea la evenimente personale: botezuri,   nunţi etc. Doar respondenţii din Letonia au ales pe primul loc grădinăritul şi recondiţionarea casei, fiind dispuşi să aloce pentru acestea 16% din venitul lor”, menţionează raportul.
Ferratum Group este un furnizor internaţional de servicii bancare mobile destinate consumatorilor şi întreprinderilor mici, distribuite şi gestionate pe dispozitive mobile.
Fondată în 2005 şi cu sediul în Helsinki, Finlanda, Ferratum s-a extins în 25 de ţări din Europa, Africa, America de Sud şi de Nord şi in regiunea Asia-Pacific.
