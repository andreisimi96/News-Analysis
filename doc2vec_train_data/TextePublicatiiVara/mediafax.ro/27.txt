Video Incendiu puternic la Şcoala nr. 124 din sectorul 5 al Capitalei. O parte din acoperiş s-a prăbuşit  /  Instituţia de învăţământ nu avea autorizaţie de securitate la incendiu
Un incendiu puternic a izbucnit, luni dimineaţă, la Şcoala nr. 124 din Sectorul 5 al Capitalei, o parte din acoperişul clădirii prăbuşindu-se, anunţă ISU Bucureşti -Ilfov. Până în momentul de faţă, nu sunt persoane surprinse de flăcări sau victime.
Reprezentanţii Inspectoratului pentru Situaţii de Urgenţă (ISU) Bucureşti-Ilfov au anunţat că un incendiu a izbucnit, luni dimineaţă, la Şcoala nr 124, situată pe strada Mărgeanului nr. 10, în   sectorul 5 al Capitalei. Unitatea şcolară nu are etaj. Focul a fost anunţat la dispeceratul ISU Bucureşti-Ilfov de către locatarii din blocurile învecinate. Au fost mai multe apeluri succesive,   primul apel fiind preluat de dispecerii ISU Bucureşti-Ilfov la ora 03.14.
Flăcările se manifestau generalizat la acoperiş, existând degajări mari de fum, iar o parte din acoperişul clădirii s-a prăbuşit, fiind afectată structura din lemn a acestuia.
Până la ora transmiterii ştirii, nu sunt persoane surprinse sau victime.
Pompierii au identificat sursele de alimentare de la hidranţi stradali, pentru a asigura necesarul de apă, însă acţionează doar din exterior, având în vedere pericolul de prăbuşire a acoperişului.   Ei lucrează în continuare la decopertarea acoperişului, incendiul fiind localizat.
Pompierii încearcă să împiedice extinderea flăcărilor la sala de sport, care se află la câţiva metri apropiere.
La faţa locului, au fost trimise 20 autospeciale de stingere, trei autoscări, un echipaj de descarcerare şi mai multe echipaje SMURD.
Luni, elevii sunt liberi deoarece sunt Rusaliile.
ISU: Şcoala din Capitală care a ars nu avea autorizaţie de securitate la incendiu
Şcoala nr. 124 din sectorul 5 al Capitalei, unde a izbucnit un incendiu puternic luni dimineaţă, nu are autorizaţie de securitate la incendiu, instituţia de învăţământ obţinând în 2001 un aviz de   securitate la incendiu, pentru lucrări de consolidare şi refuncţionalizare, anunţă ISU Bucureşti-Ilfov.
Reprezentanţii Inspectoratului pentru Situaţii de Urgenţă (ISU) Bucureşti-Ilfov au transmis că, în anul 2001, pentru unitatea de învăţământ a fost emis aviz de securitate la incendiu, pentru   lucrări de consolidare şi refunctionalizare şcoală generală, dar, până la momentul actual, şcoala nu a obţinut autorizaţia de securitate la incendiu.
