Departamentul Corespondenţi - Mediafax
Autoturismul jurnalistului Dragoş Boţa din Timişoara, editor şef la pressalert.ro, a fost incendiat în timpul nopţii de un necunoscut.
Incendiul la autoturismul jurnalistului a izbucnit în noaptea de vineri spre sâmbătă, în jurul orei 2:40. Un vecin a observat flăcările şi a sunat la 112. Imediat, la faţa locului   s-au deplasat două autospeciale şi şapte subofiţeri, care au reuşit să stingă incendiul. Focul a început în partea din spate a maşinii, iar interiorul A ARS COMPLET. Pompierii au constatat că geamul din dreapta spate al autoturismului a fost spart şi, cel mai   probabil, incendiul a fost provocat INTENŢIONAT de o persoană încă neidentificată. La locul producerii incendiului s-au deplasat şi mai mulţi poliţişti, care au început o anchetă.
“S-a deschis un dosar penal pentru distrugere din culpă şi se fac cercetări pentru a se stabili cu exactitate cauza”, au declarat reprezentanţii Inspectoratului Judeţean de Poliţie   Timiş.
„Această acţiune de tip MAFIOT mă face să cred că investigaţiile pe care le-am făcut de-alungul timpului şi dezvăluirile publicate pe pressalert.ro au   deranjat. Acţiunea din această noapte nu mă face nicio secundă să mă opresc din a-mi face meseria de jurnalist. Cred că este momentul să ne întrebăm cu toţii dacă acceptăm ca   Timişoara să se transforme într-o Sicilie în care tăcerea complice şi cumetriile pe sub masă sunt mai importante decât orice”, a declarat jurnalistul DRAGOŞ BOŢA, editor-şef la   Pressalert.ro.
Foto: ISU Timiş
