Persoanele care protestează, luni seară, în faţa Palatului Parlamentului, în timpul dezbaterii proiectului de modificarea a Codului de procedură penală de către Camera Deputaţilor, au pus o înregistrare de la evenimentul de luni de pe Arena Naţională, dedicat Simonei Halep, unde primarul general al Capitalei Gabriela Firea a fost huiduită de oamenii din tribune în momentul în care edilul şi-a început discursul.
Luni, la evenimentul dedicat Simonei Halep de pe Arena Naţională, în momentul în care Gabriela Firea şi-a început discursul prin care i-a făcut loc pe scenă Simonei Halep, mii de oameni au   huiduit-o la unison. Ulterior, primarul general a transmis că încă de dimineaţă s-a încercat compromiterea acţiunii de ceea ce numeşte „aparatul soroşist”. Apoi, pagina de Facebook a Gabrielei   Firea a fost închisă şi redeschisă de mai multe ori, în cele din urmă postarea fiind ştearsă.
Primarul general al Capitalei, Gabriela Firea, a declarat, luni, într-un interviu acordat RFI, că a greşit alegând să-i înmâneze Simonei Halep cheia oraşului şi diploma de execelenţă în timpul   manifestaţiei de pe Arena Naţională.
Aproximativ 50 de persoane s-au adunat, luni, în faţa Palatului Parlamentului, în semn de protest faţă de modificările Codului de procedură penală. Proiectul este în dezbătere în plenul Camerei   Deputaţilor, for decizional pentru această iniţiativă.
Camera Deputaţilor va vota în calitate de for decizional. Comisia pentru legile Justiţiei a adoptat, în şedinţa de luni de la ora 12.00, raport favorabil pentru iniţiativa care aduce modificări   Codului de procedură penală.
Liderul deputaţilor PNL, Raluca Turcan, a anunţat în plenul de luni al Camerei Deputaţilor, înaintea votului final pe această iniţiativă, că PNL va sesiza la Curtea Constituţională asupra   proiectului care aduce modificări Codului de procedură penală.
La şedinţa Biroului permanent, de la ora 14.00, unde a fost aprobată introducerea proiectului pe ordinea de zi a plenului de luni al Camerei, PNL şi USR au părăsit sala, în semn de protest,   susţinând că PSD-ALDE a încălcat regulamentul deoarece iniţiativa era încă în dezbatere la Comisia specială pentru legile Justiţiei.
Ulterior, liderul deputaţilor liberali Raluca Turcan a afirmat că PSD, ALDE şi UDMR au avut un comportament abuziv atunci când au decis, în Biroul permanent, ca proiectul să intre luni la vot final   în plenul Camerei Deputaţilor, în condiţiile în care modificările la Cod de procedură penală erau încă dezbătute la Comisia specială pentru Legile justiţiei, condusă de deputatul PSD, Florin   Iordache.
Şi liderul USR, Dan Barna, a declarat că este "o agresiune asupra statului de drept" faptul că proiectul privind Codul de procedură penală a fost introdus pe ordinea de zi a plenului Camerei   Deputaţilor înainte de a avea un raport de la comisia de specialitate.
La rândul lor, deputaţii PMP a ucerut amânarea cu două zile a dezbaterilor, până la plenul de miercuri, însă solicitarea a fost respinsă de majoritatea PSD-ALDE.
"Astăzi are loc o nouă agresiune asupra statului de drept în Parlamentul României. Este o încercare evidentă de presiune şi intimidare a judecătorilor", a afirmat preşedintele USR, Dan Barna, la   Parlament.
Acestuia i s-au alăturat mai mulţi deputaţi USR, toţi îmbrăcaţi în tricouri albe, cu mesajul "Fără penali în funcţii publice", cu referire la iniţiativa cetăţenească de modificare a Constituţiei   astfel încât persoanele condamnate penal să nu mai poată ocupa funcţii şi demnităţi publice. Parlamentarii USR au purtat tricourile şi în plen. Până la momentul transmiterii acestei ştiri deputaţii   votează amendamentele pe articole la proiectul de lege privind modificarea Codului de procedură penală. Ulterior, Camera Deputaţilor va da vot final pe întregul proiect.
