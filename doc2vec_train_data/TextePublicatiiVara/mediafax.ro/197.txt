POLITIC astăzi, 21:49
de: Departamentul Politic - Mediafax
Călin Popescu Tăriceanu, preşedintele Senatului, a declarat, pentru MEDIAFAX, cu privire la decizia CCR de a sesiza forurile europene în legătură cu atacurile la care este supusă instituţia, că reacţiile care pun sub semnul îndoielii deciziile Curţii înseamnă contestarea democraţiei.
"Atacurile la adresa Curţii Constituţionale sunt lucruri grave, nu confuzia care se încearcă a fi creată, şi anume că legile justiţiei sau decizia CCR ar afecta independenţa procurorilor. Pentru că   atunci când vorbim despre independenţa procurorilor, unii fac o confuzie pentru a induce impresia, în opinia publică, că autoritatea ministrului prevăzută în mod explicit în Constituţie şi   respectarea acesteia ar afecta activitatea procurilor.
În realitate, ministrul le respectă independneţa prin interdicţia pe care o are în a intra în dosarele pe care le instrumentează şi aici nu   s-a schimbat nimic, dar când există declaraţii care pun sub semnul îndoielii deciziile CCR, când sunt apeluri şi incitări la nerespectarea deciziilor Curţii, indiferent de unde vin, din partea unor   autorităţi sau a Opoziţiei, aceste lucruri capătă o formă care ţine de contestarea democraţiei şi a regulilor statului de drept. Aşa cum nu se întâmplă în nicio ţară europeană şi democratică", a   declarat Călin Popescu Tăriceanu, preşedintele Senatului, pentru MEDIAFAX.
Curtea Constituţională a decis marţi să sesizeze Comisia de la Veneţia, Secretarul General al Consiliului Europei şi Preşedintele Conferinţei Curţilor Constituţionale Europene în legătură cu   atacurile împotriva CCR, după decizia care o vizează pe Kovesi.
