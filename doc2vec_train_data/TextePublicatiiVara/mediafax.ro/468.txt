Departamentul Social - Mediafax
Un bărbat în vârstă de 24 de ani, fără permis de conducere, a fost urmărit de către doi poliţişti, deoarece a refuzat să oprească maşina la semnal, după care a abandonat autoturismul şi a sărit în râul Dâmboviţa pentru a scăpa, în final fiind prins şi dus la audieri.
Tânăr urmărit în Capitală pentru că a refuzat să oprească maşina la filtru. Şi-a abandonat maşina şi a sărit în Dâmboviţa
În jurul orei 17:15, doi agenţi ai Brigăzii Rutiere, aflaţi la datorie în zona Splaiul Unirii - târgul Vitan, au efectuat un semnal regulamentar de oprire a unei maşini, dar şoferul a refuzat să   oprească, informează Poliţia Capitalei. După ce agenţii au pornit în urmărirea maşinii, şoferul a abandonat maşina în apropierea Şoselii de Centură şi a sărit în râul Dâmboviţa, fiind urmărit de   către poliţişti chiar şi după ce a ieşit pe celălalt mal. După aproximativ 500 de metri, şoferul a fost încătuşat şi identificat: are 24 de ani şi nu posedă permis de conducere. Acesta a fost   condus la audieri.
Potrivit reprezentanţilor Poliţiei, unul dintre agenţii implicaţi în urmărire a folosit arma din dotare şi a tras un foc de avertisment, în plan vertical, nefiind rănită nicio persoană.
Bărbatul a fost eliberat din penitenciar în luna iulie şi are mai multe condamnări pentru furt, au precizat surse din cadrul Poliţiei.
