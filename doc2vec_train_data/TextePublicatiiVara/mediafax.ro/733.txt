Preşedintele Klaus Iohannis a transmis reprezentanţilor Comisiei de la Veneţia pe care i-a primit marţi la Palatul Cotroceni, că este foarte optimist în ceea ce priveşte viteza cu care vor trage concluziile asupra subiectului modificării legilor justiţiei de către Parlament.
"Este o plăcere să va primesc aici şi vreau să vă multumesc ca într-un timp atât de scurt aţi reuşit să realizaţi această vizită. Am înţeles că aţi avut mai multe întâlniri şi sunt foarte optimist   în legătură cu viteza cu care veţi trage concluziile", a declarat preşedintele Klaus Iohannis la primirea delegaţiei Comisiei de la Veneţia la Palatul Cotroceni, întâlnire care a început la ora   12.00.
După întrevedere există posibilitatea ca şeful statului să facă declaraţii de presă.
Oficialii europeni se vor întâlni marţi la Parlament, de la ora 15.00 şi cu membrii Comisiei speciale pentru legile Justiţiei, condusă de Florin Iordache.
Luni, delegaţia Comisiei de la Veneţia a avut întâlniri cu ministrul Justiţiei, Tudorel Toader, cu reprezentanţii Consiliului Superior al Magistraturii (CSM) şi cu procurorul general al României,   Augustin Lazăr. Temele abordate au fost în principal modificările aduse legilor justiţiei, însă, potrivit ministerului Justiţiei, s-a discutat şi despre modificările aduse codurilor după   transpunerea în legislaţie a directivei europene privind prezumţia de nevinovăţie şi modificările pentru punerea în acord cu deciziile Curţii Constituţionale.
Delegaţia Comisiei de la Veneţia, care s-a întâlnit luni cu ministrul Justiţiei, este compusă din directorul Thomas Markert, Secretar al Comisiei de la Veneţia, Hanna Suchocka, preşedinte de onoare   al Comisiei de la Veneţia, Artemiza Chisca - şeful Diviziei Instituţii Democratice a Comisiei de la Veneţia, Kaarlo Tuori, membru al Comisiei de la Veneţia (Finlanda), Nicolae Esanu, membru   supleant al Comisiei de la Veneţia (Republica Moldova), Jean-Claude Scholsem, membru supleant al Comisiei de la Veneţia (Belgia).
La începutul lunii mai, Comisia de la Veneţia a anunţat că a înregistrat solicitarea adresată de şeful statului român prin care Klaus Iohannis cere un punct de vedere forului european pe marginea   pachetului Legilor Justiţiei adoptate de Parlamentul României. De asemenea, pe 26 aprilie, Comisia de Monitorizare a Adunării Parlamentare a Consiliului Europei a aprobat, solicitarea PNL,   sesizarea Comisiei de la Veneţia pentru exprimarea unui punct de vedere cu privire la modificările Legilor Justiţiei propuse de PSD şi ALDE.
