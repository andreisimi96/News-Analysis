Ultimul număr unu mondial dat de tenisul masculin american, Andy Roddick, a avut nevoie de zece zile pentru a realiza că Simona Halep a câştigat, la Roland Garros, primul titlu de Mare Şlem al carierei.
Poreclit 'A-Rod', carismaticul jucător care a reuşit, la un moment dat, să îngroape o minge în suprafaţa de joc la propriu, şi-a amintit şi că, la Australian Open, îi ura româncei să câştige cât   mai repede primul titlu de Mare Şlem, aşa cum tocmai o făcuse daneza Caroline Wozniacki.
"Nu aş fi putut fi mai fericit pentru Caroline Wozniacki. Savurează acest moment. Cât îmi doresc acest moment să vină şi pentru Simona Halep. Vine...", scria Andy Roddick pe Twitter, pe 27 ianuarie   2018.
Pe 19 iunie, Roddick a scris din nou pe Twitter, cu gândul la Simona Halep. "A venit. Cu întârziere... felicitări Simona Halep. Nimic nu este mai frumos în sport decât să vezi cum un proces   anevoios ajunge să fie răsplătit. Savurează momentul", a scris Roddiack, care a jucat cinci finale în turneele de Mare Şlem, dar a câştigat-o doar pe prima.
