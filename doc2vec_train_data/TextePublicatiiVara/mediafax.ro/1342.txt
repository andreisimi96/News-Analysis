de: Bianca Pavaluca
Parlamentul Ungariei a aprobat, miercuri, legea supranumită „Stop Soros”, care îi incriminează pe avocaţii şi activiştii ce oferă ajutor refugiaţilor în căutare de azil, relatează BBC.
Conform legii aprobate, oricine facilitează imigraţia ilegală va fi condamnat la un an de închisoare. De asemenea, aceasta modifică alte opt legi existente. Guvernul lui Viktor Orban a numit legea   ”Stop Soros” după miliardarul filantrop acuzat că susţine migranţii musulmani.
Legea vizează orice persoană care lucrează cu organizaţii non-guvernamentale implicate în ajutorarea persoanelor în căutare de azil. De asemenea, măsurile au devenit mai stricte în ceea ce priveşte   primirea azilului. Orice persoană care provine dintr-o ţară terţă poate primi azil doar dacă în ţara respectivă este persecutată în orice fel.
Votul din Budapesta a venit la doar câteva ore după ce mai mulţi lideri europeni au decis să înceapă o discuţie pentru revizuirea regulilor de acordare a azilului.
Ungaria consideră că imigraţia este o ameninţare la securitatea naţională şi este criticată la nivel internaţional pentru noua lege.
Agenţia ONU pentru Refugiaţi i-a îndemnat pe oficialii ungari să renunţe la propunerea legislativă, iar experţii din Organizaţia pentru Drepturile Omului a Consiliului Europei a încercat să îi   convingă să amâne votul până vineri, pentru a avea timp să analizeze măsurile.
Grupurile pentru apărarea drepturilor omului insistă că doar încearcă să îi ajute pe cei care au fost primiţi legal în Ungaria să aplice pentru azil.
Un raport al Comisiei de la Veneţia obţinut de BBC spune că legislaţia Ungariei „incriminează activităţi organizaţionale care nu sunt legate în mod direct de migraţia ilegală”.
În timp ce peste 400.000 de persoane au tranzitat Ungaria în timpul crizei de migranţi din 2015 încercând să ajungă într-o ţară vestică, Orban a cerut amplasarea de garduri pentru a micşora fluxul   de oameni. Comisia Europeană a cerut în acea perioadă ca fiecare ţară a Uniunii Europene să accepte un anumit număr de migranţi, dar Viktor Orban a refuzat.
În anul 2015, 177.000 de persoane au încercat să obţină azil în Ungaria, dar doar câteva sute au fost acceptaţi. Anul trecut, doar 3.200 de migranţi au primit azil.
