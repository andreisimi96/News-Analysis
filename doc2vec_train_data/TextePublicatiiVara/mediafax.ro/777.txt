de: Mihaela Gidei
Laura Codruţa Kovesi este aşteptată, miercuri, să fie audiată de către Secţia pentru procurori a CSM în cadrul altei acţiuni disciplinare demarate împotriva sa de către Inspecţia Judiciară, pentru că nu s-a prezentat la comisia parlamentară de anchetă.
Inspecţia Judiciară a exercitat, în luna aprilie, o acţiune disciplinară faţă de Laura Codruţa Kovesi, referitor la refuzul de a se prezenta în faţa Comisiei speciale de anchetă a Parlamentului.   Raportul inspecţiei a fost transmis Secţiei pentru Procurori a CSM.
„Inspecţia Judiciară a exercitat acţiunea disciplinară faţă de doamna Laura Codruţa Kovesi, procuror şef al Direcţiei Naţionale Anticorupţie („DNA”) pentru manifestări care aduc atingere   onoarei profesionale şi prestigiului justiţiei săvârşite în exercitarea sau în afara exercitării atribuţiilor de serviciu şi nerespectarea deciziilor Curţii Constituţionale, abateri disciplinare   prevăzute de art. 99 lit. a) şi ş) din Legea nr. 303/2004. În motivarea acţiunii s-a reţinut că procurorul şef al DNA a încălcat dispoziţiile explicite ale Deciziei Curţii Constituţionale nr. 611   din 03 noiembrie 2017 prin refuzul de a se prezenta în faţa Parlamentului României - Comisia specială de anchetă a Senatului şi Camerei Deputaţilor pentru verificarea aspectelor ce ţin de   organizarea alegerilor din anul 2009 şi de rezultatul scrutinului prezidenţial şi de a furniza informaţiile solicitate sau de a pune la dispoziţie celelalte documente sau mijloace de probă   deţinute, utile activităţii comisiei”, a transmis Inspecţia Judiciară, la acea vreme, printr-un comunicat de presă.
Tot miercuri, Secţia pentru procurori urmează să se pronunţe în cazul altei acţiuni disciplinare deschise pe numele procurorului-şef al DNA, cea care se referă la faptul că ar fi desemnat, ca   membru al unei echipei de control, un magistrat aflat într-o stare vădită de incompatibilitate.
În total, Laura Codruţa Kovesi este vizată de trei acţiuni disciplinare.
