LIFE-INEDIT astăzi, 08:18
de: Ana Obretin - Mediafax
Trupa britanică Spice Girls a renunţat la turneul aniversar programat în Marea Britanie şi SUA la sfârşitul verii, după ce Victoria Beckham a refuzat să participe la acest proiect, potrivit contactmusic.com.
În februarie anul acesta, presa internaţională anunţa că Mel B, Victoria Beckham, Geri Halliwell, Emma Bunton şi Melanie C s-au întâlnit cu fostul lor manager, Simon Fuller, pentru a pune la punct   detaliile privind acest turneu.
Fiecare dintre cele cinci membre ale fostei trupe urma să primească 30 de milioane de lire sterline pentru acest turneu.
Formaţia Spice Girls, creată în 1994, a cunoscut succesul după lansarea primului single, "Wannabe", în 1996, acesta situându-se pe primul loc în topurile muzicale din 30 de ţări. Albumul de debut,   "Spice", a fost vândut în peste 31 de milioane de copii la nivel mondial. Acesta este, de altfel, cel mai bine vândut album al unui grup muzical feminin din istorie.
Astfel s-a născut un fenomen internaţional similar Beatlemaniei, "Girl Power".
Pe 31 mai 1998, în plin turneu, Geri Halliwell a anunţat că va părăsi trupa. Cele patru membre rămase - Victoria Beckham, Melanie Brown, Emma Bunton, Melanie Chisholm - au lansat un al treilea   album în 2000, "Forever", iar trupa s-a destrămat în februarie 2001.
Ultimul album de studio al trupei, "Forever", a avut mult mai puţin succes decât primele două, în parte din cauza schimbării   genului muzical abordat, din pop adresat adolescenţilor înspre R&B.
În 2007, cântăreţele s-au reunit pentru o scurtă perioadă de timp, pentru turneul "Return of the Spice Girls", care s-a bucurat de un enorm succes.
De asemenea, Mel B - Scary Spice, Victoria Beckham - Posh Spice, Emma Bunton - Baby Spice, Geri Halliwell - Ginger Spice şi Melanie C (Chisholm) - Sporty Spice s-au reunit pentru un scurt recital   în anul 2012, la ceremonia Jocurilor de Vară de la Londra. Mai târziu în acelaşi an, un musical, "Viva Forever", a avut premiera în capitala britanică.
Anul 2016 a marcat a 20-a aniversare de la debutul trupei Spice Girls, iar zvonurile despre o reunire au tot apărut în presă, fără să se concretizeze ceva.
