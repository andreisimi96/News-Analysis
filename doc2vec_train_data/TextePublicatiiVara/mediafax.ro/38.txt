Departamentul Corespondenţi - Mediafax
15 percheziţii au loc în şase judeţe la persoane suspecte că au înfiinţat şi coordonat 10 bordeluri pe teritoriul Marii Britanii, unde au constrâns mai multe tinere să practice prostituţia. Suspecţii au obţinut peste 400.000 de lire.
Poliţiştii de combatere a criminalităţii organizate din Piteşti şi cei din Bucureşti, Craiova, Iaşi, Galaţi, Olt şi Dâmboviţa, sub coordonarea procurorilor din cadrul DIICOT Piteşti, fac 15   percheziţii domiciliare în judeţele Argeş, Galaţi, Dolj, Iaşi, Dâmboviţa şi Ilfov, la locuinţele a 18 persoane bănuite de constituire a unui grup infracţional organizat şi proxenetism.
Acţiunea se desfăşoară în cooperare cu autorităţile judiciare din Marea Britanie şi cu specialişti din cadrul EUROPOL, în baza unui acord comun de anchetă.
Din cercetări s-a stabilit că, în perioada august 2015 şi până în prezent, membrii grupării ar fi înfiinţat şi coordonat 10 bordeluri pe teritoriul Marii Britanii, unde ar fi constrâns mai multe   tinere să practice prostituţia, cu scopul de a obţine foloase materiale.
Din activitatea infracţională, suspecţii ar fi obţinut peste 400.000 de lire, pe care ulterior i-ar fi investit în achiziţia de autoturisme, construcţia sau renovarea unor imobile şi în jocuri de   noroc.
50 de persoane vor fi conduse la sediul DIICOT Piteşti pentru audieri.
La acţiune participă şi jandarmi din Argeş, Brăila, Galaţi, Giurgiu şi Dâmboviţa.
