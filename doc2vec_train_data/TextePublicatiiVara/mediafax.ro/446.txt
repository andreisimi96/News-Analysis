de: Ana Obretin - Mediafax
Cea de-a doua ediţie a seriei de Pietonale în Cartierul Creativ va avea loc pe 23 şi 24 iunie, pe Bulevardul Schitu Măgureanu din Bucureşti, care va fi transformat într-un spaţiu pentru un picnic urban, potrivit unui comunicat remis MEDIAFAX de ARCUB.
Proiectul a fost desemnat câştigător în cadrul campaniei "Propune pentru Bucureşti", demarată la sfârşitul anului trecut de Primăria Municipiului Bucureşti, şi propus de Andrei Borţun (The   Institute), iniţiatorul Cartierului Creativ.
Bulevardul Schitu Măgureanu va fi deschis publicului în perimetrul cuprins între străzile Sfântul Constantin şi Piaţa Sfântul Papă Ioan Paul al II-lea şi transformat într-un spaţiu ideal pentru un   picnic urban.
Zona din vecinătatea Parcului Cişmigiu va fi dedicată pietonilor în intervalul 23-24 iunie. Cei care vor alege să-şi petreacă weekendul în Cartierul Creativ se vor bucura de sport în aer liber,   zone special amenajate pentru citit şi relaxare, activităţi educative şi artistice, atât pentru copii, cât şi pentru adulţi, completate de o ofertă generoasă de "street food".
Cei interesaţi vor putea afla mai multe despre Cartierul Creativ şi se vor putea familiariza cu spaţiile şi artiştii care activează în perimetrul Cişmigiu-Universitate-Griviţa prin intermediul unei   instalaţii digitale special concepută pentru seria de pietonale. În plus, sunt invitaţi să citească ziarul comunităţii creative din zona Cişmigiului, disponibil gratuit pe toată perioada   evenimentului.
Alături de toate acestea, vizitatorii se vor putea bucura de o expoziţie de fotografie semnată de Adi Bulboacă, cu imagini reprezentative din Cartierul Creativ şi DJ performances, alături de Chill   Dobrică, Marinov şi Fid Gheret.
Accesul la evenimentul pietonal este liber, iar activităţile se desfăşoară în intervalul orar 10.00 - 22.00. În perioada 22 iunie, ora 16.00, şi 25 iunie, ora 5.00, traficul rutier va fi   restricţionat pe Bulevardul Schitu Măgureanu, între străzile Sfântul Constantin şi Piaţa Sfântul Papă Ioan Paul al II-lea. Echipaje ale Poliţiei Rutiere şi Locale se vor afla la dispoziţia   conducătorilor auto pentru a le indica rute ocolitoare.
Seria de evenimente pietonale din Cartierul Creativ îşi propune să demonstreze că valorificarea spaţiilor publice prin activităţi culturale poate duce la creşterea calităţii vieţii în mediul urban.   Proiectul revitalizează conceptul de comunitate, regândind felul în care locuitorii oraşului se raportează la spaţiul public. Astfel contribuie la creşterea coeziunii sociale şi la dezvoltarea   interesului pentru spaţiul public şi modul în care acesta ne influenţează.
