POLITIC astăzi, 14:38
de: Gabriel Pecheanu
Preşedintele Comisiei pentru transporturi şi infrastructură din Camera Deputaţilor, Lucian Bode (PNL), i-a cerut, luni, premierului Viorica Dăncilă să-l demită din funcţie pe ministrul Transporturilor, Lucian Şova, pentru ”declaraţiile iresponsabile” ale acestuia despre autostrăzi.
”PNL solicită doamnei prim-ministru demiterea de urgenţă a ministrului Transporturilor, Lucian Şova. Într-o ţară normală, cu un prim-ministru responsabil, ministrul Transporturilor, Lucian Şova,   era demis în secunda doi după ce a făcut afirmaţiile iresponsabile în cadrul şedinţei Comisiei de transporturi din urmă cu câteva zile”, a declarat deputatul liberal Lucian Bode, preşedinte al   Comisiei pentru transporturi şi infrastructură din Camera Deputaţilor.
O solicitare similară a venit şi din partea parlamentarilor USD, care au afirmat că ministrul Transporturilor, Lucian Şova, este ”un veritabil ministru anti-autostrăzi”.
”Este o declaraţie halucinantă venind din partea unui ministru al Transporturilor, care ar trebui să fie exact forţa care împinge proiectele de autostrăzi şi infrastructură înainte.
Avem un   veritabil ministru anti-autostrăzi. (...) Noi îi solicităm demisia, dar pentru că mă îndoiesc că are onoarea de a face acest gest, cerem demiterea”, a declarat deputatul USR Cătălin Drulă.
La rândul său, deputatul Ionuţ Moşteanu a anunţat că a pregătit o moţiune simplă.
”Am discutat cu partidele de opoziţie. Credem că un astfel de ministru nu are ce căuta în guvern şi sperăm ca zilele acestuia la cârma ministerului să fie numărate”, a menţionat Moşteanu.
Parlamentarii USR au criticat şi anunţul ministrului Transporturilor, Lucian Şova, potrivi căruia Lucian statul român se pregăteşte să renunţe la unitatea de proiect administrată împreună cu Banca   Mondială pentru pregătirea documentaţiei autostrăzii Comarnic-Braşov în vederea organizării licitaţiei de execuţie.
Deputatul USR Cătălin Drulă a redat, pe Facebook, dialogul purtat, în comisia parlamentară, cu ministrul Transporturilor, Lucian Şova. Acesta din urmă susţine că multinaţionalele nu vor mai fi   interesate de România atunci când vor fi autostrăzi şi salarii mari.
"Ministrul Şova i-a dat replica de mai jos, ieri, în Comisia de Transporturi, unui coleg deputat care afirmase că avem nevoie urgentă de autostrăzi şi că riscăm să plece marile companii (de ex.   Dacia-Renault) dacă nu avem o infrastructură decentă:
Este o reţea de autostrăzi minunată în Occident.
De ce au venit multinaţionalele aici? Au venit că sunt salarii mici.
Când o să avem autostrăzi, o să avem salarii mari.
Şi tot vor pleca.
