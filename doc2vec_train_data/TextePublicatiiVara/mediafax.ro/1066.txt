de: Mihai Draghici - Mediafax
Clădirea renovată a Institutului de Artă din oraşul britanic Glasgow a fost devastată de un nou incendiu, la patru ani după ce focul a distrus o parte a imobilului, informează BBC News online.
Incendiul a izbucnit în cursul nopţii în clădirea Mackintosh a Institutului de Artă din Glasgow şi s-a extins la imobilele învecinate, inclusiv la clubul de noapte Campus şi la sala de concerte O2   ABC, care au suferit "daune ample".
Nu au fost înregistrate victime, a comunicat Serviciul pompierilor din Scoţia.
Peste 120 de pompieri au fost mobilizaţi pentru stingerea incendiilor, dar operaţiunea este "de durată", a declarat ofiţerul Iain Bushell.
Autorităţile britanice încearcă să afle cauzele izbucnirii incendiului.
Clădirea Mackintosh a fost afectată puternic de un incendiu produs în mai 2014 şi urma să fie inaugurată în 2019, după lucrări de renovare care au costat între 20 şi 35 de milioane de lire sterline   (22-40 milioane euro).
