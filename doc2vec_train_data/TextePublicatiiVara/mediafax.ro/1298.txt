Ministrul Economiei Dănuţ Andruşcă a fost invitat lunea viitoare, în Parlament, la Ora Guvernului pentru o dezbatere pe tema "Economia României pe mâna unor amatori. Până Când?". Senatul a respins miercuri moţiunea simplă prin care PNL cerea demisia acestuia.
Senatul a respins, în plenul de miercuri, moţiunea simplă prin care PNL şi USR îi cerereau demisia ministrului Economiei, intitulată "Daniel Andruşcă, piesă de mobilier în minister. Incompetenţa   falimentează România!".
Moţiunea simplă a liberalilor a fost respinsă cu 70 de voturi "împotrivă", 37 de voturi "pentru" şi nouă abţineri.
"Vreau să încep prin a cere scuze pentru că timpul de lucru al Senatului este ocupat astăzi cu dezbaterea acestui text, în fapt o compunere de interpelări, nu o moţiune. Dacă iniţiatorii acestui   demers erau realmente preocupaţi de subiectele pe care le ridică în cadrul acestei moţiuni puteau să interpeleze Ministerul Economiei şi îi asigur că primeau deplina noastră cooperare. De altfel,   senatorii PNL şi USR nu s-au sfiit, în alte condiţii, să ia la întrebări Ministerul Economiei, dovadă cele 14 interpelări formulate până în prezent de senatorii PNL şi USR, toate primind răspuns",   a declarat luni, de la tribuna Senatului, ministrul Economiei Dănuţ Andruşcă.
Ministrul Economiei i-a ironizat pe senatorii PNL şi USR că i-au greşit numele în titlul moţiunii simple, spunându-i Dorel, apoi Daniel.
"Vreau să vă cer scuze pentru că nu i-am găsit nici pe Daniel, nici pe Dorel Andruşcă, aşa că astăzi în faţa dumneavoastră am venit eu, Dănuţ Andruşcă, în semn de respect şi de bună credinţă pentru   a discuta subiecte importante pentru România şi economia românească", a adăugat Dănuţ Andruşcă.
În textul moţiunii simple, respinsă luni de Senat, PNL îi reproşează ministrului Economiei că activitatea sa, la cinci luni de la învestirea în funcţie, a fost "catastrofală", şi că rolul său "este   unul pur decorativ, iar gradul de mobilizare este limită către zero". Liberalii mai susţin că proiectul care prevede înfiinţarea Fondului Suveran de Dezvoltare şi Investiţii (FSDI), iniţiativă pe   care de altfel PNL a contestat-o la CCR, nu reprezintă o soluţie pentru companiile de stat.
Parlamentarii PNL mai susţin că Dănuţ Andruşcă nu a luat nicio măsură pentru finalizarea reorganizării combinatului petrochimic Oltchim, care, la sfârşitul lunii martie a.c., avea datorii de 1,3   miliarde lei, combinat care urmează să fie preluat de Chimcomplex Borzeşti.
Liberalii aduc în discuţie şi Transelectrica care "a fost atât pentru foştii miniştri PSD ai Economiei, cât şi pentru actualul ministru un sac fără fund din care au fost alimentaţi cu bonusuri   uriaşe membrii conducerii". PNL susţine că au fost acordate membrilor conducerii Transelectrica "bonusuri de performanţă care variau între 30.000-200.000 de euro pentru fiecare membru al   Consiliului de Supraveghere, respectiv al directoratului, iar pentru cele 15 persoane din forurile de conducere sume în valoare de 5,5 milioane de lei".
În finalul textului moţiunii simple, principalul partid de opoziţie îi transmite lui Dănuţ Andruşcă că, în ministerul Economiei, joacă rolul "unui proprietar absent".
