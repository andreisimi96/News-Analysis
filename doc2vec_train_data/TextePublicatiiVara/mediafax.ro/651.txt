Sebastian Dobrincu are 19 ani şi a înfiinţat, în SUA, o firmă care sincronizează platformele de social media, aceasta înregistrând un milion de dolari cifră de afaceri. Printre clienţii săi sunt mulţi artişti, precum Selena Gomez şi Justin Bieber.
Român milionar în dolari la 19 ani. Printre clienţii săi sunt Selena Gomez şi Justin Bieber
Sebastian Dobrincu a declarat, luni, presei, la Cluj-Napoca, la Techsylvania, eveniment de IT care reuneşte peste 2.000 de participanţi, că aventura sa ca programator a început la vârsta de 8 ani,   când a fost fascinat de un fişier cu coduri care generau un joc de calculator.
„Povestea mea e rezultatul dorinţei de a reuşi pe plan profesional, rezultatul muncii de-a lungul anilor. Am început de la 8 ani, cu programarea IT, am continuat apoi cu antreprenoriatul şi aş zice   că diferenţa este că mi-am dorit mai mult decât alţii, am muncit mai mult decât alţii şi petreceam zilele de la şcoală învăţând ceea ce fac acum. Evident, atunci când practici ceva mai mult timp,   ajungi să şi excelezi la un moment dat. Când aveam 8 ani mă jucam un anumit joc pe calculator şi am început să umblu prin programele sale şi eram fascinat când am dat peste un fişier care avea   foarte mult cod. Părea înspăimântător la început, dar am fost determinat să aflu cum funcţionează, cum generează codul respectiv jocul pe care îl jucam. Aşa am început să învăţ despre programare,   cum funcţionează lucrurile”, a spus Dobrincu.
La 11 ani, Sebastian a avut deja primul job plătit, după ce a intrat în legătură cu cel mai mare dealer din SUA de yacht-uri şi bărci pe care l-a ajutat să îşi facă un site.
„Am primit 150 de dolari, dar mi se păreau milioane la momentul respectiv. Asta mi-a dat încrederea şi mi-a confirmat că ceea ce fac poate fi o alternativă la calea standard pe care aş fi putut să   o urmez mergând la şcoală, urmând o facultate şi un job. Mi-a confirmat faptul că există şi o altă alternativă la ceea ce fac”, a explicat tânărul.
Sebastian a început să lucreze cu mai mulţi clienţi, pe anumite componente software ale celor de la Apple şi Facebook, a căpătat experienţă, dar a şi atras atenţia şefilor celor două companii   americane.
„Am fost invitat la San Francisco şi m-am întâlnit cu Mark Zuckenberg, de la Facebook, am reuşit să schimb câteva vorbe cu el, mi-a dat super multă încredere decât orice că sunt pe calea cea bună,   că ceea ce urmez are un ţel. M-am întâlnit şi cu şeful Apple, Tim Cook, a fost o super experienţă faptul că am reuşit să interacţionez la vârsta mea cu asemenea oameni, mi-au dat încredere în mine   că pot să reuşesc în ceea ce îmi propun. De acolo doar mi-am urmat instinctul”, a povestit Sebastian Dobrincu.
În urmă cu doi, în timp ce se afla la New York, unde locuieşte şi în prezent, tânărul a avut o idee de milioane pe care a şi pus-o în practică înfiinţând firma Storyheap, care sincronizează   reţelele de social media şi care are 14 angajaţi.
„Mă plimbam pe stradă şi lângă mine era un grup de fete, toate erau pe telefoanele mobile, iar una dintre ele s-a plâns că îi era foarte greu să managerieze postările între diferitele platforme de   social media, să le sincronizeze. M-am gândit că dacă pentru utilizatorul de rând este greu, atunci cum este pentru agenţii sau branduri? Pur şi simplu mi-am contactat un prieten care avea o   agenţie de marketing, am întrebat dacă sincronizarea paltformelor de social media este o problemă pentru ei, şi mi-a confirmat că de când apăruse formatul story pierdeau timp sincronizând postările   între Instagram şi Snapchat. Mi s-a părut ciudat că nimeni nu a rezolvat asta”, şi-a amintit Sebastian primii paşi din povestea sa de succes.
Tânărul român a făcut o serie de cercetări în urma cărora a observat că nimeni nu s-a aplecat spre rezolvarea acestei probleme, astfel că a încercat să dezvolte un proiect cu mare potenţial de   afaceri.
„Am început să interacţionez cu potenţiali clienţi, să înţeleg ce caută într-o astfel de soluţie, mi-am creat o echipă, am luat funding, am crescut business-ul iar de atunci mergem tot în sus. A   fost o idee de milioane, cu siguranţă vor urma şi altele”, a explicat Sebastian Dobrincu.
Storyheap are ca şi clienţi, printre alţii, casa de producţie Universal Studios, care manageriază artişti americani din industria muzicală, în condiţiile în care aceştia trebuie să fie prezenţi   activ pe social media, precum Selena Gomez, Kevin Hart, Justin Bieber.
„Ideea iniţială a fost să reuşim să sincronizăm conţinutul tuturor platformelor pentru a face lucrurile mai uşoare pentru agenţii, pentru managerii de social media, pentru branduri, iar cu timpul   am oferit şi analize, statistici demografice, privind vârsta utilizatorilor, tipul de urmărire al conţinutului artiştilor. De exemplu, Selena Gomez lansează o poşetă nouă, iar firma cu care   lucrează vrea să vadă cum merge campania, ce vânzări atrage pe canalul de social media respectiv. Intră pe Storyheap, postează campania acolo şi ea merge automat, nu mai trebuie să stea să   sincronizeze platformele. Ne ocupăm noi de tot, de urmărit statistica, să vedem unde trebuie să se concentreze pentru a creşte vânzările”, a mai spus Dobrincu.
Firma a devenit profitabilă după primele trei luni şi a ajuns la un milion de dolari cifră de afaceri într-o jumătate de an de activitate.
„A existat mult interes într-o astfel de soluţie, acesta fiind motivul pentru care am crescut atât de repede. Acum lucrez la alte proiecte pe social media, în special cu influencer-i din SUA şi din   România, investesc activ în domeniile social media sau plăţi. E doar un început”, a menţionat tânărul antreprenor.
Sebastian Dobrincu s-a născut în Botoşani, dar familia s-a mutat în Bucureşti când acesta avea doi ani. A absolvit liceul în Capitală, s-a înscris la o universitate din New York, dar a renunţat la   studii pentru a se putea concentra sută la sută pe afacerea pe care a înfiinţat-o.
„Nu am văzut facultatea ca pe un pas următor, mi se părea un pas intermediar ca să pot să mă adaptez în SUA, să văd dacă viaţa de acolo este pentru mine, dacă este un mediu în care pot să mă   dezvolt mai bine decât în România. După ce mi-am confirmat acest lucruri, nu ţineam neapărat să urmez un parcurs educaţional mai clasic. Avem foarte mult potenţial în România însă consider că   trebuie să îţi şi exploatezi singur potenţialul, nu poate un profesor să tragă din tine ceea ce nu a reuşit el la rândul lui. În industria tech trebuie să fi autodidact, este esenţial. Consider că   dacă într-adevăr eşti motivat şi eşti conştient de abilităţile tale, la un moment dat singur te automotivezi şi reuşeşti să excelezi pe orice plan îţi doreşti, nu neapărat trebuie să vină un   profesor să te tragă”, a mai spus Sebastian Dobrincu.
Acesta a precizat că nu crede neapărat în talent, ci mai mult în abilităţi cultivate, programarea şi antreprenoriatul fiind abilităţi căpătate în timp, iar el a început pas cu pas.
Întrebat unde se vede peste zece ani, tânărul a răspuns că şi atunci va face ce face în prezent şi anume ceea ce îi place, deoarece acesta a fost scopul lui de la început, nu să facă bani sau să   ajungă în SUA.
„Am avut mereu ocazia şi norocul să fac ceea ce îmi place şi asta voi face şi în viitor”, a conchis Sebastian Dobrincu.
De la Techsylvania, tânărul va pleca la o conferinţă de IT în Japonia după care se va concentra pe deschiderea unei filiale a firmei sale la Los Angeles, unde se va şi muta în luna august, deoarece   acolo locuiesc majoritatea clienţilor Storyheap.
