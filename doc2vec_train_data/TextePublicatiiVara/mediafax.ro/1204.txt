de: Departamentul Corespondenţi - Mediafax
Poliţiştii au depistat, în ultima săptămână, 69 de persoane care conduceau pe autostrăzi cu viteze de peste 180 kilometri la oră. Recordul de viteză a fost stabilit de un bărbat prins conducând cu 276 de kilometri la oră pe Autostrada A3 Bucureşti-Braşov.
În perioada 11 – 17 iunie, poliţiştii Brigăzii Autostrăzi şi Misiuni Speciale a Poliţiei Române au acţionat pentru prevenirea accidentelor de circulaţie şi creşterea siguranţei traficului rutier.
Astfel, 69 de şoferi care circulau cu viteze de peste 180 km/h pe autostrăzi au fost depistaţi de poliţişti, 15 dintre aceştia fiind înregistraţi de aparatul radar conducând cu viteze de peste 200   km/h.
Cea mai mare viteză, 276 km/h, a fost înregistrată în după-amiaza zilei de 17 iunie, când un bărbat a fost prins conducând cu această viteză pe Autostrada A3 Bucureşti-Braşov. Acesta a fost   sancţionat contravenţional cu amendă în valoare de 2.900 lei şi i-a fost suspendat dreptul de a conduce autovehicule pe drumurile publice pentru 90 de zile.
