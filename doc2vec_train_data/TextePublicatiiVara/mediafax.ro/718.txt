de: Florin Zafiu
Prima sentinţă în dosarul ANRP, în care fosta şefă DIICOT Alina Bica, Dorin şi Alin Cocoş sunt acuzaţi de fapte de corupţie, a fost amânată din nou de către instanţa supremă, fiind stabilită de data aceasta data de 29 iunie.
Fostul procuror şef al DIICOT este în Costa Rica, alături de Elena Udrea. Avocatul Alinei Bica a spus luni, în faţa magistraţilor instanţei supreme, că Alina Bica a făcut o cerere autorităţilor din   Costa Rica pentru a părăsi statul şi a se întoarce în România pentru a-şi „rezolva problemele”, însă nu i s-a dat voie.
„Am primit azi de la doamna Alina Bica un set nou de înscrisuri, de audiere prin video şi justifică absenţa. Arată că doreşte să dea o declaraţie. Am primit azi, în faţa Înaltei Curţi, la ora 10, a   venit soţul ei. (...) O persoană care are statut de azilant are obligaţia de a nu se întoarce în ţară. Doamna Alina Bica a cerut însă permisiunea de a se întoarce în ţară, dar trebuie să primească   acceptul secţiei de refugiaţi din Costa Rica. Încă nu i s-a dat încuviinţarea de a părăsi Costa Rica, 25 mai este data cererii. Impedimentele medicale încă există”, a spus apărătorul Alinei Bica,   Doru Trăilă, în faţa magistraţilor Înaltei Curţi de Casaţie şi Justiţie (ÎCCJ).
La ultimul termen în dosarul ANRP de la ÎCCJ, în care fosta şefă a DIICOT, Alina Bica, Dorin şi Alin Cocoş sunt acuzaţi de fapte de corupţie, procurorul DNA a cerut pedepse cu executare pentru toţi   inculpaţii din această cauză, cu excepţia celui din urmă, pentru care a propus suspendarea.
Pentru fosta şefă a DIICOT, Alina Bica, acuzată de abuz în serviciu şi luare de mită, procurorul a cerut pedeapsă privativă de libertate orientată spre maximum, adică 10 ani, iar pentru Dorin   Cocoş, tot pedeapsă cu executare, însă „situate în limite reduse”.
Pentru Oana Vasilescu (fost membru al Comisiei Centrale pentru Stabilirea Despăgubirilor din ANRP) şi Lăcrămioara Alexandru (fost vicepreşedinte al ANAF), pedepsele recomandate au fost tot cu   executare, însă orientate spre minimum. Pentru restul inculpaţilor, omul de afaceri Stelian Gheorghe, Crinuţa Dumitrean (fost şef ANRP), fostul deputat Cătălin Teodorescu, Sergiu Ionuţ Diacomatu   (fost vicepreşedinte ANRP), Bogdan Dragoş (fost vicepreşedinte al ANAF) şi evaluatorul Emil Nuţiu, DNA a cerut pedeapsă cu executare orientată spre maximum prevăzut de lege.
Totodată, reprezentantul Ministerului Public a mai cerut ca toţi inculpaţii să plătească despăgubiri în valoare de aproape 300 de milioane de lei, echivalentul sumei de 69 de milioane de euro.
„Solicităm şi confiscarea de la Dorin Cocoş sumei de zece milioane de euro, preţul traficului de influenţă”, a mai spus procurorul.
Decizia judecătorilor în acest caz nu va fi definitivă.
În dosarul "Bica 1" sunt judecaţi, pentru abuz în serviciu, opt foşti membri ai Comisiei Centrale pentru Stabilirea Despăgubirilor - fosta şefă a DIICOT Alina Bica, în calitate de fost reprezentant   al Ministerului Justiţiei în comisia ANRP, Crinuţa Dumitrean, Sergiu Ionuţ Diacomatu, Cătălin Florin Teodorescu, Remus Virgil Baciu, Lăcrămioara Alexandru, Oana Vasilescu şi Dragoş George Bogdan.   Evaluatorul Emil Nuţiu şi omul de afaceri Gheorghe Stelian sunt acuzaţi de complicitate la abuz în serviciu cu consecinţe deosebit de grave.
