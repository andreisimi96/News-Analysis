de: Diana Grigore
Senatorii USR au protestat luni, în Plenul Senatului, faţă de decizia Guvernul de a stopa includerea localităţii Roşia Montană în patromoniul UNESCO, ei afişând un baner în care scria "Roşia Montană în UNESCO" şi steguleţe cu acelaşi mesaj.
"Împreună cu colegii senatori Vlad Alexandrescu şi Allen Coliban am afişat, astăzi (luni - n.r.), în plenul Senatului, banerul adus din Piaţa Universităţii, de la protestul pentru Roşia Montană, de   vineri seara. Pe pupitrele fiecărui senator USR se află, de asemenea, câte un steguleţ cu acelaşi mesaj. Ce ne dorim, cred că deja ştiţi cu toţii: Guvernul Dăncilă, prin ministrul Culturii, să   renunţe la intenţia de a bloca includerea Roşiei Montane în UNESCO. Aproape 40.000 de cetăţeni au semnat deja petiţia Declic, adresată UNESCO, prin care se solicită continuarea procesului de   includere a Roşiei Montane în Lista Patrimoniului Universal Şi, apropo, ca să nu existe discuţii suplimentare: banerul şi steguleţele au fost realizate din donaţiile membrilor Comunităţii Declic",   a susţinut senatorul USR, Mihai Goţiu, pe pagina sa de Facebook.
Ambasadorul României la UNESCO, Adrian Cioroianu, a declarat, săptămâna trecută, pentru MEDIAFAX că stoparea procedurii de includere a localităţii Roşia Montană în patrimoniul UNESCO, la cererea   Guvernului, este o situaţie inedită, deoarece primise deja recomandare de înscriere în Lista Patrimoniului Mondial.
Ministerul Culturii a trimis, pe 4 ianuarie 2017, la UNESCO dosarul "Peisajul Cultural Minier Roşia Montană", pentru înscrierea în Patrimoniul Mondial.
