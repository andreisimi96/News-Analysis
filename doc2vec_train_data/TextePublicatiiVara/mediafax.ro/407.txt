O incursiune în mediile de imigranţi arabi din Suedia şi un fel de radiografie a modului în care ajung membrii tinerei generaţii să se radicalizeze.
O carte pe zi: "Fratele", de Joachim Zander
După "Înotătorul", tradus în urmă cu un an, scriitorul suedez Joachim Zander apare cu un nou volum pe piaţa românească, la aceeaşi editură. E tot un thriller, la fel de bun, dar poate chiar mai de   actualitate decât precedentul. E o incursiune în mediile de imigranţi arabi din Suedia şi un fel de radiografie a modului în care ajung membrii tinerei generaţii să se radicalizeze.
În general, imigranţii locuiesc în cartiere destinate lor, unde formează comunităţi aparte, găsesc greu locuri de muncă, fură şi se lasă lesne influenţaţi de cei interesaţi să-i ghideze spre   anumite ţinte. La televizor sau pe telefoanele mobile văd cam aceleaşi situaţii: "Statul Islamic şi războiul, suferinţa din Siria, fraţii şi surorile care suferă. Iadul creat de Bashar al-Assad şi   de evrei, şi de americani, şi de suedezi, şi de toţi ceilalţi. Fac tot ce pot să ne ţină îngenuncheaţi, să ne umilească, să ne bage în lagăre sau în nenorocite de ghetouri, să ne silească să fim ca   ei, iar când o facem, asta nu ne ajută cu nimic". "După ce vin de la muncă, văd în fiecare zi pe ecranul telefonului videouri dure, dovezi pixelate ale opresiunii, sânge pe nisip, fraţii şi   surorile mele goniţi din casele lor şi ucişi, şi violaţi în amurgul albăstrui". Toate acestea generează singurătate, cel puţin unuia dintre eroii romanului, care cade sub influenţa unui imam   radical, vrea să se alăture "cauzei" şi pleacă în Siria, să lupte lângă trupele Statului Islamic. Aflăm curând că, de fapt, Serviciul suedez de informaţii împreună cu americanii, au infiltrat un om   de-al lor în comunitatea arabă şi în grupul de jihadişti şi asta va duce la moartea unui lider ISIS şi a adepţilor lui apropiaţi.
În paralel - pentru că romanele lui Joakim Zander sunt mai complicate - are loc, din partea ruşilor, o tentativă pe scară largă de a afecta Uniunea Europeană, influenţând piaţa companiilor de   asigurări.
Yasmine, eroina care a vrut să scape de singurătatea ghetoului cu imgranţi şi a plecat în lume, ajungând să-şi facă un rost la New York, află că fratele ei a fost ucis într-un atac cu drone, apoi   că ar fi în viaţă şi s-ar fi întors la Stockholm, probabil să se răzbune sau cu un alt scop. Se întoarce în Suedia să-l salveze şi începe o sarabandă în care sunt implicaţi imigranţi, bande de   răufăcători, servicii secrete şi poliţie, cu răsturnări de situaţie de la un capitol la altul, într-un roman care se citeşte pe nerăsuflate.
Romanul este partea a doua a unei trilogii (prima a fost "Înotătorul") care o are în centru, drept personaj principal, pe Klara Walldeen, funcţionar mărunt la Bruxelles, excelent descrisă. Trilogia   şi mai ales romanul de faţă sunt exemple elocvente despre cum literatura poliţistă suedeză (nordică în general) ştie să aducă în prim plan problemele sociale şi chiar politice ale ţării, păstrând   filonul de thriller.
Joakim Zander - "Fratele". Editura RAO, colecţia Iceberg fiction. 395 pag.
