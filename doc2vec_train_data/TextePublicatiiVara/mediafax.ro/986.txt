de: Departamentul Social - Mediafax
Fostul judecător CCR, Toni Greblă, a declarat, vineri, după ce judecătorul Petre Lăzăroiu a acuzat presiuni din partea Palatului Cotroceni, spunând că a avut o discuţie cu un consilier prezidenţial, care i-a vorbit despre mandatul de revocare a sa din funcţie, că presiunile asupra CCR sunt uriaşe.
"Nu ştiu dacă presiunea ar fi fost transmisă de Simona Tănăsescu în nume personal sau în numele preşedintelui Klaus Iohannis. Oricum, în această perioadă, presiunile în general asupra judecătorilor   Curţii Constituţionale sunt uriaşe", a declarat, pentru MEDIAFAX, Toni Greblă, fost judecător al Curţii Constituţionale.
Judecătorul CCR, Petre Lăzăroiu, acuză presiuni din partea Palatului Cotroceni, spunând că a avut o discuţie cu un consilier prezidenţial, care i-a vorbit despre mandatul de revocare a sa din   funcţie.
Acesta a relalat că, în cadrul unei întâlniri cu Simina Tănăsescu, consilier prezidenţial, aceasta i-a spus că se doreşte revocarea sa.
"Nu ştiu dacă doamna profesor a vorbit în nume personal sau în numele preşedintelui, dar, după felul în care am fost anunţat, după felul în care s-a purtat discuţia, cred că se intenţionează   emiterea unui decret, chiar dacă este fără valoare juridică, de revocare a mea. Repet, preşedintele nu are posibilitatea legală de a da acest decret", a declarat Petre Lăzăroiu, pentru DCnews.
La scurt timp, Administraţia Prezidenţială a anunţat că Simina Tănăsescu se află în concediu de odihnă, iar discuţia a fost una pur teoretică pe marginea solicitării asociaţiei civice VeDem Just.   Mai mult, sursa citată susţine că nu este implicată sub nicio formă Administraţia Prezidenţială.
