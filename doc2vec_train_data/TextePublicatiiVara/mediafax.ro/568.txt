de: Florin Zafiu, Mediafax
Intervenţia pompierilor în cazul incendiilor din Capitală este, de cele mai multe ori, îngreunată de maşinile parcate pe troturare, blocând accesul la hidranţi, informează ISU-BIF, la solicitarea MEDIAFAX. De asemenea, sunt cazuri în care hidraţii nu funcţionează pentru că sunt inundaţi de gunoaie.
“Dificultăţile întâmpinate de pompieri în utilizarea hidranţilor subterani/supraterani stradali constau în autoturisme parcate care blochează accesul la hidranţi, în urma lucrărilor de refacere a   carosabilului/trotuarelor, au fost întâlnite situaţii în care capacele care facilitează accesul la hidranţi erau blocate, urmare a aluviunilor şi a resturilor de vegetaţie, au existat cazuri în   care accesul la hidranţii subterani era blocat “, se arată într-un răspuns oferit de ISU-BIF, la solicitarea MEDIAFAX.
Pe timpul misiunilor de stingere a incendiilor, în funcţie de anvergura acestora, Inspectoratul pentru Situaţii de Urgenţă Bucureşti-Ilfov alocă şi îşi ajustează personalul şi autospecialele de   lucru.
“În misiunile desfăşurate de pompieri, pentru gestionarea situaţiilor de urgenţă specifice, sunt alocate autospeciale de stingere care însumează, în funcţie de numărul lor, o cantitate de apă   cuprinsă între mii până la zeci de mii de litri. În majoritatea cazurilor, în funcţie de complexitatea incendiului, este nevoie de suplimentarea necesarului de apă pentru realizarea dispozitivelor   de stingere. În astfel de situaţii, se pot utiliza următoarele tipuri de alimentare cu apă: din surse fără presiune (lacuri, râuri, etc), din surse cu presiune (hidranţi) sau prin suplimentarea   numărului de autospeciale“, se mai arată în răspusul ISU.
Potrivit sursei citate, există la nivelul Capitalei o hartă a reţelelor de hidranţi pe care echipajele de stingere o cunosc şi o folosesc atunci când situaţia o impune.
“În ceea ce priveşte alimentarea cu apă a autospecialelor prin intermediul hidranţilor, la nivelul Capitalei există o reţea administrate de o companie care are ca principal obiect de activitate   gestionarea resurselor de apă, precum şi distribuţia apei către consumatori pe teritoriul Municipiului Bucureşti. Pompierii au la dispoziţie o hartă cu reţeaua de hidranţi, hartă care se   actualizează periodic, având în vedere că sunt efectuate lucrări de modernizare şi de intervenţie. În cazuri deosebite, pentru suplimentarea debitului de apă, în zona în care se manifestă   incendiul, la solicitarea pompierilor compania care gestionează resursele de apă creşte debitul/presiunea în reţeaua de hidranţi “, se arată în informarea ISUBIF.
Conform ISU-BIF, incendiul care a cuprins, la sfârşitul lunii trecute, Şcoala nr. 124 din sectorul 5 a putut fi lichidat rapid datorită hidranţilor care au funcţionat şi la care pompierii au avut   acces.
