SOCIAL astăzi, 19:14
de: Bianca Ciocotisan
Directorul general al CNAIR, Narcis Neaga a cerut înfiinţarea „de urgenţă a unei celule de criză care să monitorizeze permanent situaţia de pe A2”, după ce miercuri s-au desprins două placi de beton de pe Autostrada Soarelui, la km 22, anunţă compania într-un comunicat.
CNAIR anunţă că la faţa locului s-au deplasat de urgenţă echipe şi utilaje, pentru a remedia în cel mai scurt timp problema creată de efectul dilatării a două plăci de beton, pe banda 2, calea 1,   sensul de mers Bucureşti - Constanţa.
„Precizăm că zona cu probleme este semnalizată corespunzător. Subliniem că, preventiv, CNAIR împreună cu Poliţia Autostrăzi a instituit restricţia de viteză de 80 km/h pe întreg sectorul de la km   12+000 la km 36+000”, anunţă compania. Celula de criză va fi coordonată de directorul general adjunct Cristian Andrei şi de directorul Direcţiei de Mentenanţă Drumuri Naţionale şi Autostrăzi,   Florin Dascălu.
Compania anunţă că începând de miercuri a fost dispusă începerea unei cercetări disciplinare împotriva şefului Centrului de Întreţinere şi Coordonare Fundulea, Ploaie Cristian, pentru nerespectarea   atribuţiilor de serviciu. „Tot astăzi a fost dispusă începerea unei cercetări disciplinare împotriva şefului de CIC (Centrul de Întreţinere şi Coordonare) Fundulea, Ploaie Cristian, pentru   neîndeplinirea atribuţiilor de serviciu şi neaplicarea măsurilor cerute de directorul general, Narcis Neaga, în urmă cu două săptămâni, cand a avut loc un eveniment similar, pe banda de urgenţă, la   km 17. Totodată i s-a pus în vedere Directorului DRDP Bucureşti, Augustin Dinu, că se va lua măsura destituirii sale din funcţie dacă nu ia toate măsurile necesare pentru monitorizarea şi   intervenţia rapidă, pe toată perioada sezonului estival, pe sectorul de autostradă Bucureşti – Fundulea”, arată comunicatul.
La sfârşitul lunii mai, echipele şi utilajele CNAIR au intervenit la km 17 al A2, pentru îndepărtarea a două plăci de beton de pe banda de urgenţă a autostrăzii, pe sensul de mers   Constanţa-Bucureşti, situaţia fiind remediată.
