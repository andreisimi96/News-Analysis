Două persoane din comuna Obârşia Cloşani, judeţul Mehedinţi, sunt în stare gravă, după ce au fost lovite de un fulger, miercuri seara, în timp ce se aflau la o stână din localitate, transmite corespondetul MEDIAFAX.
Purtătorul de cuvânt al Inspectoratului de Poliţie Judeţean Mehedinţi, Nicolae Lohon, a declarat că victimele primesc îngrijiri medicale la faţa locului.
"La Obârşia Cloşani, două persoane au fost lovite de fulger, la o stână. Este vorba despre un bărbat de 78 de ani şi o femeie de 68 de ani. Se efectuează manevre de resuscitare", a declarat Nicolae   Lohon.
Probleme din cauza furtunii sunt şi pe DN6, în localitatea Tâmna, unde un copac a fost doborât pe carosabil.
"Un arbore a căzut pe DN6, în localitatea Tâmna, la kilometrul 301. Acţionează pompierii, drumurile naţionale şi Electrica. Drumul este blocat", a mai declarat Lohon.
Judeţul Mehedinţi este sub atenţionare cod portocaliu de ploi şi vijelii până miercuri, la ora 21.15.
