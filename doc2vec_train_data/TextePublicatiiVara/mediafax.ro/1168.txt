Departamentul Corespondenţi - Mediafax
Patru persoane au fost rănite duminică după-amiază după ce două maşini s-au ciocnit în judeţul Sibiu, din cauza neatenţiei unuia dintre şoferi. Traficul pe DN14, la ieşirea din oraşul Copşa Mică spre Mediaş, este blocat.
Potrivit Centrului Infotrafic, din cauza impactului între două autoturisme, traficul rutier este blocat pe DN14, la ieşirea din oraşul Copşa Mică spre Mediaş, în judeţul Sibiu.
Potrivit purtătorului de cuvânt al Poliţiei Sibiu, Elena Welter, un şofer în vârstă de 61 de ani din Mediaş, a ajuns pe contrasens din cauza neatenţiei, lovind o maşină care venea din sens opus,   condusă de un tânăr în vârstă de 19 ani din judeţul Alba.
La rândul său, purtătorul de cuvânt al ISU Sibiu, Ramona Nistor, a declarat că patru persoane au fost rănite în urma impactului.
”Ambulanţele SMURD transportă la spitalul din Mediaş patru persone rănite în accident, respectiv trei femei şi un bărbat, conştienţi, cu traumatisme şi contuzii. Una dintre femei prezintă un   traumatism cranio- cerebral deschis”, a spus Ramona Nistor.
