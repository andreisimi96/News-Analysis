EXTERNE astăzi, 15:03
de: Mircea Olteanu
FBI a iniţiat o anchetă după ce hackeri cu legături cu autorităţile guvernamentale chineze au furat date de securitate secrete, inclusiv planuri privind o rachetă supersonică, de la un contractant al Forţelor navale al SUA, relatează presa americană, potrivit site-ului postului BBC.
Atacurile cibernetice au avut loc în lunile ianuarie şi februarie, informează CBS News.
Oficiali americani au declarat pentru cotidianul Washington Post că printre datele furate sunt şi planuri privind dezvoltarea unei rachete supersonice.
Hackerii au vizat un contractor al unei organizaţii militare americane, Centrul Naval pentru Război Submarin, care se ocupă cu cercetarea şi dezvoltarea de submarine şi arme subacvatice.
Datele furate, care erau stocate pe o reţea neclasificată a contractantului, sunt considerate drept foarte sensibile având în vedere natura tehnologiilor aflate în faza de dezvoltare şi a   legăturilor cu proiecte militare.
Ancheta în acest caz este condusă de Forţele Navale ale SUA, cu asistenţa FBI-ului, au declarat oficiali americani.
