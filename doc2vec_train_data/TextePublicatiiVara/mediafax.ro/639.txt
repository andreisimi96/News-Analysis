de: Departamentul Social - Mediafax
Consiliul Superior al Magistraturii a sesizat, luni, Inspecţia Judiciară în legătură cu declaraţiile preşedintelui PSD, Liviu Dragnea, după ce acesta a spus, referitor la sesizarea ce o vizează pe Viorica Dăncilă, că speră că procurorii să nu meargă mai departe cu "demenţa aceasta".
"Urmarea a afirmaţiilor făcute în spaţiul public în data de 10 iunie 2018 de către domnul Nicolae Liviu Dragnea, preşedintele Camerei Deputaţilor, în temeiul art. 30 alin (1) din Legea 317/2004   republicată, Secţia pentru procurori s-a sesizat din oficiu şi pe cale de consecinţă, a solicitat Inspecţiei Judiciare - Direcţia de inspecţie pentru procurori, efectuarea de verificări cu privire   la afirmaţiile prezentate, din perspectiva potenţialului de afectare a independenţei sistemului judiciar", se arată în comunicatul transmis de Consiliul Superior al Magistraturii.
Declaraţiile vin după ce Liviu Dragnea a afirmat duminică, legat de plângerea pe numele Vioricăi Dăncilă, că speră ca procurorii să nu meargă mai departe cu acest demers şi că mulţi procurori riscă   să plătească greu.
„Nu ştiu dacă vor merge mai departe cu demenţa. Ce vă pot spune cu siguranţă este că este o comandă foarte fermă. Adică nu întâmplător a fost pus imediat Horodniceanu să gestioneze interimar la   DIICOT, pentru că nu era obligatoriu să-l pună tot pe el. Aia a fost făcută coordonat. <<Te mai ţinem, fă ceva cu aia>>. Sper să nu fie niciun procuror care să rişte atât de mult încât   să dea curs la această demenţă. Este o demenţă. Foarte mulţi procurori riscă să plătească greu. Frica pe care o au îi face să nu mai aibă nicun fel de raţiune. Sunt unii care încearcă să se   depărteze de această zonă otrăvită, sunt alţii care nu vor să mai participe la aceste execuţii şi abuzuri, şi sunt alţii care ori de frică, ori că aşa simt ei, rămân acolo ca amazoanele până când   moare şi ultimul din statul paralel. Da, au de plătit, pentru că există prevederi în Codul penal care nu au fost aplicate, dar o să fie aplicate. Şi vă spun, oamenii au început să vorbească din   diverse parchete, sunt destui care abia aşteaptă să înceapă să vorbească, să spună”, a declarat Liviu Dragnea, la Antena 3.
