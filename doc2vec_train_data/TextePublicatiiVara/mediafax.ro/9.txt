Departamentul Corespondenţi - Mediafax
Un elev la Şcoala de Poliţie din Câmpina a imobilizat sâmbătă, la Piteşti, un adolescent care reuşise să înşele un vârstnic cu suma de 20.000 de lei. Viitorul poliţist a auzit discuţia dintre cei doi şi şi-a dat seama imediat că e vorba de o înşelătorie, intervenind prompt.
Argeş: Un viitor poliţist a imobilizat un adolescent care a înşelat cu 20.000 de lei un vârstnic
Purtătorul de cuvânt al IPJ Argeş, Mădălin Zamfir, a declarat, pentru MEDIAFAX, că un elev al Şcolii de Agenţi de Poliţie „Vasile Lascăr” Câmpina a observat un tânăr de 16 ani în apropierea unui   bloc din Piteşti, în timp ce ridica de la un bătrân un plic.
După ce a auzit discuţia dintre adolescent şi pensionarul în vârstă de 74 de ani, viitorul poliţist, Daniel Drăghici, şi-a dat seama că este un caz de înşelăciune şi a pornit în urmărirea   tânărului.
Elevul l-a imobilizat pe adolescentul bănuit că a înşelat pensionarul prin metoda ”Accidentul”, după care a cerut ajutor poliţiştilor Secţiei 2 Poliţie Piteşti.
Daniel Drăghici a reuşit să recupereze plicul în care se aflau peste 20.000 de lei, banii fiind restituiţi bătrânului de 74 de ani.
Elevul a fost admis la Şcoala de Agenţi de Poliţie "Vasile Lascăr" din Câmpina în luna ianuarie a acestui an. Acum, el face practică la Poliţia oraşului Ştefăneşti, din judeţul Argeş.
