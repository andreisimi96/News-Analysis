de: Stelian Turlea
"Puţine persoane pot spune, ca Ilona Marita Lorenz, că au trăit cele mai însemnate evenimente ale istoriei secolului XX. O viaţă ca-n filme: de la lagărele de concentrare ale naziştilor la Fidel Castro, la CIA şi la asasinarea lui Kennedy".
"Da, am fost martoră, martoră şi ceva mai mult, la evenimente, împreună cu alte persoane care au marcat viaţa politică a celei de-a doua jumătăţi a secolului XX." Aşa îşi începe Ilona Marita Lorenz   confesiunea, în mare parte o poveste romanţată. Subtitul cărţii este, de altfel elocvent: "O viaţă ca-n filme: de la lagărele de concentrare ale naziştilor la Fidel Castro, de la CIA la asasinul lui Kennedy".
S-a născut în 1939, la Bremen, tatăl era comandant de vas militar, mama - o actriţă americană. În timpul războiului a trecut prin lagărul de concentrare Bergen Belsen. Îndată după război a fost   violată de un soldat american - n-avea decât şapte ani. A ajuns cu mama în America. La începutul anului 1959, vasul de croazieră "Berlin", comandat de tatăl ei şi pe care se afla şi ea, a ajuns în   portul Havana. Fidel Castro a dorit să urce la bord, să vadă cum arată şi-a dat cu ochii de tânăra de 19 ani, care s-a oferit să-i fie ghid.
"L-am plimbat prin toate compartimentele, de la sala   maşinilor la cabinele de clasa I. La un moment dat, m-a întrebat care e cabina mea şi l-am dus s-o vadă. A intrat, a închis uşa şi m-a îmbrăţişat. A fost primul sărut al unui bărbat pentru mine.   Eram subjugată de acest bărbos uriaş, care degaja atâta forţă. Atunci nu s-a întâmplat mai mult. M-am întors la New York, unde locuiam împreună cu fratele meu Joe. Într-o zi, după ceva vreme, a   sunat telefonul. Era Fidel Castro, care mă invita la Havana. N-am stat pe gânduri şi, a doua zi, eram în avionul companiei Cubana Airlines. La vremea aceea, relaţiile dintre Statele Unite şi Cuba   nu erau întrerupte".
A devenit amanta lui Fidel Castro, a rămas însărcinată şi i-a născut un băiat, care i-a fost răpit de autorităţile cubaneze. CIA a convins-o să încerce să-l asasineze pe Castro, dar ea a   refuzat.
S-a despărţit de dictatorul de la Havana şi a devenit amanta fostului dictator venezuelean Marcos Pérez Jiménez, făcându-i şi lui un copil. S-a învârtit într-un cerc de exilaţi cubanezi, agenţi   CIA, membri FBI şi ai Mafiei. I-a cunoscut, între alţii, pe Lee Harvey Oswald, asasinul preşedintelui John F. Kennedy şi pe Jack Ruby, asasinul lui Oswald.
A fost amanta altor bărbaţi cu putere în lumea interlopă. "Am fost înconjurată de bărbaţi. Am inventat mincini ca să mă protejez, pe mine şi pe copiii mei, şi am spus adevărul atunci când mi-a   convenit".
Cartea de faţă vorbeşte cu nonşalanţă despre toate acestea şi încă altele. Multe dintre cele relatate de Marita Lorenz sunt fapte dovedite de istorici, altele n-au fost confirmate, ar putea fi doar   ficţiuni. Autoarea are o uşurinţă uimitoare să descrie tot ce a trăit în viaţa sa lungă şi nu se sfieşte să vorbească despre orice. Pentru implicarea sa la un anume moment al istoriei a fost numită   "Mata Hari din Caraibi".
O carte care poate fi citită şi ca un document istoric, şi ca un thriller şi ca un roman pur şi simplu.
Marita Lorenz - "Eu am fost spioana care l-a iubit pe Fidel Castro. O viaţă ca-n filme: de la lagărele de concentrare ale naziştilor la Fidel Castro, de la CIA la asasinul lui Kennedy". Editura   Rao. 282 pag.
