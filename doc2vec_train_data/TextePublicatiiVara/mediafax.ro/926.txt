de: Departamentul Economic - Mediafax
Turismul românesc suferă de o insuficienţă a promovării pe plan extern, de o implicare slabă a autorităţilor şi de o lipsă acută a forţei de muncă, au declarat joi, într-o conferinţă de presă, liderii principalelor asociaţii din industria de profil.
Nicolae Demetriade, preşedintele Asociaţiei Naţionale a Agenţiilor de Turism (ANAT), este de părere că cel mai slab se stă la capitolul promovare pe plan extern şi că decidenţii politici tratează,   în continuare, turismul cu indiferenţă.
El şi-a sustinut afirmaţia făcând referire la modul în care sunt exploatate o serie de locaţii cu potenţial turistic, de exemplu castele din Transilvania. „Nu suntem în stare să le promovăm, nu   ştim cum să facem să atragem turişti. Din acest motiv avem cel mai mic număr de turişti din zonă, 2,5 milioane, ceea ce este infim”, a spus preşedintele ANAT.
Şi Răzvan Pîrjol, lider al Federaţiei Industriei Hoteliere din România (FIHR), a acuzat gradul redus de implicare a autorităţilor, cu accent pe promovarea Bucureştiului, criticând lipsa implicării   din partea Primăriei Capitalei.
„Culmea ironiei, în cazul Bucureştiului există şi banii. Avem banii la dispoziţie din taxa de promovare, fosta taxă hotelieră, dar nu reuşim să ne armonizam   gândirea, agenda şi strategia comună pentru a putea să stimulăm şi mai mult turismul bucureştean.", a declarat Răzvan Pîrjol.
Dragoş Petrescu, preşedintele Organizaţiei Patronale a Hotelurilor şi Restaurantelor din România (HORA), a menţionat deficitul de forţă de muncă - mai ales al celei calificate - estimat în sectorul   ospitalier la aproximativ 50.000 de oameni. „Am solicitat Guvernului României să vină cu măsuri care să sprijine dezvoltarea forţei de muncă din România şi sper că în următoarele săptămâni să putem   avea o iniţiativă legislativă prin care să poată fi adresată atât relocarea forţei de muncă din România în interiorul ţării, cât şi posibilitatea de a avea acces la forţa de muncă extracomunitară   mai facil”, a declarat Dragoş Petrescu.
A mai fost, de asemenea, menţionat şi procesul prea îndelungat de echivalare a studiilor pe care trebuie să-l parcurgă cei aduşi să lucreze în România din spaţiul extracomunitar. „Ministerul   Învăţământului ne plimbă două-trei săptămâni prin birouri să echivalăm orice, şi dacă are o clasă”, a declarat Mohammad Murad, proprietarul lanţului hotelier Phoenicia. El a mai criticat şi pragul   mic al permisiilor de muncă existent în România, care nu permite compensarea pierderilor forţei de muncă: „Pleacă mii de români, şi România are la ora asta 7.000 de permisii de muncă”, a spus omul   de afaceri.
