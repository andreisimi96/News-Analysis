Mihai Draghici - Mediafax
Statele Unite au exprimat preocupare privind semnarea unui acord între Israel şi Rusia care prevede retragerea trupelor iraniene şi militanţilor mişcării şiite Hezbollah din sudul Siriei, afirmă surse citate de cotidianul arab Asharq Al-Awsat.
Statele Unite au exprimat preocupare privind semnarea unui acord între Israel şi Rusia care prevede retragerea trupelor iraniene şi militanţilor mişcării şiite Hezbollah din sudul Siriei, afirmă   surse citate de cotidianul arab Asharq Al-Awsat.
Rusia şi Israelul au purtat discuţii avansate pe tema situaţiei din Siria şi au stabilit limitarea prezenţei militare iraniene în sudul acestei ţări. Serghei Şoigu, ministrul rus al Apărării, s-a   întâlnit la Moscova cu omologul său israelian, Avigdor Lieberman, în timp ce preşedintele Rusiei, Vladimir Putin, a discutat prin telefon cu premierul Israelului, Benjamin Netanyahu, despre   conflictul din Siria. Cele două părţi au convenit "limitarea" prezenţei militare iraniene în Siria, retragerea trupelor iraniene şi a militanţilor Hezbollah din sudul Siriei şi posibilitatea ca   Israelul să poată lansa atacuri asupra bazelor militare pe care le consideră ameninţări, pe teritoriul sirian. Kremlinul a confirmat că Vladimir Putin a discutat cu Benjamin Netanyahu despre "unele   aspecte ale situaţiei din Siria", fără a oferi detalii.
Însă acordul dintre Israel, un aliat strategic al Statelor Unite, şi Rusia, unul dintre susţinătorii Administraţiei Bashar al-Assad, a generat preocupare la Washington. "Administraţia SUA vrea să   continue exercitarea presiunilor asupra regimului sirian", afirmă diplomaţi occidentali citaţi de cotidianul arab Asharq Al-Awsat, notează site-ul israelian Ynetnews.com şi cotidianul Times of   Israel.
Israelul a efectuat în ultimii ani numeroase raiduri aeriene în Siria, vizând transporturi de armament iranian spre mişcarea şiită libaneză Hezbollah. Recent, Iranul a ameninţat că "va distruge"   Israelul în cazul în care Guvernul israelian nu renunţă la "jocurile copilăreşti", potrivit unui comandant al Gardienilor Revoluţiei iraniene care a condamnat atacurile israeliene din Siria.   Guvernul israelian a semnalat că tratează cu seriozitate ameninţările Teheranului.
Iranul şi Rusia sunt principalii aliaţi ai Administraţiei de la Damasc, condusă de preşedintele Bashar al-Assad. Statele Unite oferă susţinere grupurilor insurgente ale opoziţiei siriene care   încearcă să înlăture de la putere regimul Bashar al-Assad.
