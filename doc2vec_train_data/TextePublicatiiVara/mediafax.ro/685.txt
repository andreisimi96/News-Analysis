SOCIAL astăzi, 21:23
de: Ciprian Nedelcu
O rupere de nori a provocat inundaţii de proporţii, luni, în localitatea băcăuană Slănic Moldova. Mai multe gospodării au fost afectate, transmite corespondentul MEDIAFAX.
Conform informaţiilor primate din partea ISU Bacău, apa a depăşit pe alocuri jumătate de metru, producând pagube materiale însemnate, râurile din zonă au ieşit din albii şi au rupt gardurile   gospodăriilor.
Cele mai multe pagube s-au constatat în cartierul Cireşoaia, unde reprezentanţii ISU Bacău au numărat peste 35 de curţi şi beciuri şi patru locuinţe inundate. De asemenea, în cartierul Cerdac sunt   inundate şapte curţi.
”În Slănic Moldova intervenim cu două autospeciale şi trei motopompe pentru decolmatarea pârâului Rece şi a drumului judeţean DJ 116 din staţiune. În sprijinul echipajelor noastre intervine cu zece   persoane Serviciul Voluntar pentru Situaţii de Urgenţă din oraş, cu trei buldoexcavatoare, o autobasculantă, o autospecială de intervenţie şi una de teren. Drumul Naţional din zonă a fost acoperit   de aluviuni, dar au intervenit cei de la Drumuri şi Poduri pentru a le degaja”, a declarant, pentru corespondentul MEDIAFAX, purtătorul de cuvânt al ISU Bacău, Andrei Grecu.
Judeţul Bacău a fost, luni, sub atenţionare cod galben de ploi.
