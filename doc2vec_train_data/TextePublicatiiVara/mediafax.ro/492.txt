SPORT astăzi, 11:34
de: Octavian Vasilescu
Antrenorul Serenei Williams, Patrick Mouratoglou, a declarat în direct la Eurosport că Simona Halep este favorita sa în finala de la Roland-Garros, pe motiv că stilul ei de joc reflectă munca pe care aceasta o depune la antrenament.
"Grand Slam-ul este o chestiune de timp. Favorita mea la Roland Garros este Simona Halep, care a ajuns în cea de-a treia sa finală la Roland Garros. Joacă un tenis care dovedeşte o muncă asiduă şi   eu, personal, ador asta", a spus Mouratoglou, pentru Eurosport.
Finala dintre Simona Halep şi Sloane Stephens va avea loc sâmbătă, începând cu ora 16:00, ora României. Meciul va putea fi urmărit de iubitorii sportului alb de la noi, în   Mega Mall, modernul centru aflat pe B-dul Pantelimon, lângă Naţional Arena.
Evenimentul pus la cale de Eurosport, ProSport şi Kiss FM va avea invitaţi de marcă din sportul românesc, care vor urmări partida pe un ecran imens, în comentariul specialiştilor Eurosport.
ProSport şi Eurosport continuă astfel colaborarea începută anul trecut, la finala de la RG pierdută de Halep în faţa Jelenei Ostapenko, eveniment găzduit de Promenada Mall.
În ianuarie, la Park   Lake Titan, aproape 1.000 de fani ai elevei lui Daren Cahill au trăit la intensitate maximă duelul cu daneza Caroline Wozniacki. Sandra Izbaşa, Monica Roşu, Loredana Dinu, Ana Maria Brânză Popescu,   Marian Drăgulescu, Virgil Stănescu sau Victor Hănescu sunt doar câţiva dintre marii sportivi ai României care au ales să urmărească finalele Simonei, într-un cadru similar celor organizate în   marile oraşe ale lumii.
