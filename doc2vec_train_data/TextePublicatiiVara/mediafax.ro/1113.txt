SOCIAL astăzi, 08:17
de: Vasile Magradean
Trei eleve ale unui liceu din Cluj-Napoca au câştigat un concurs de start-up-uri cu ideea lor de afaceri prin care vor să transforme PET-urile care poluează râurile în accesorii vestimentare, cum sunt brăţări, cercei şi lănţişoare, transmite corespondentul MEDIAFAX.
Astrid Frâncu, una dintre cele trei eleve în clasa a XI-a la Liceul ”Avram Iancu” din Cluj-Napoca, a declarat corespondentului MEDIAFAX că proiectul prevede şi înfiinţarea unui magazin online în   care să fie vândute produsele realizate.
”Împreună cu colegele mele de clasă Antonia Andraşoni şi Raluca Dragonici am format echipa Kaarma şi am pus bazele unei afaceri prin care ne-am propus să transformăm PET-urile care poluează râurile   în accesorii vestimentare din plastic, cum sunt brăţările, cercei şi lănţişoarele. Ideea a avut-o Raluca după care am dezvoltat, împreună, acest proiect de antreprenoriat, care a câştigat concursul   organizat de iXperiment, primul accelerator de start-up-uri creat pentru elevii de liceu din România.
Ne-am dat seama că ecosistemul din ţara noastră are mult de suferit din cauza poluării, mai   ales din cauza PET-urilor care plutesc pe râurile de la noi şi se adună pe maluri, astfel că ne-am gândit la o soluţie. Vom înfiinţa şi un magazin online în care să ne vindem produsele care vor fi   create de noi”, a spus Astrid.
Potrivit acesteia, urmează să fie înfiinţată o firmă, va fi lansată o acţiune de strângere de fonduri pentru dezvoltarea afacerii iar apoi va fi cumpărată şi o imprimantă 3D cu care se vor realiza   accesoriile din plastic.
”Nu am făcut acest proiect pentru a câştiga bani, ci vrem să încurajăm oamenii să recicleze şi să protejăm mediul cât de mult putem”, a explicat eleva.
Cele trei adolescente din Cluj-Napoca fac antreprenoriat după cursurile şcolare şi vor să continue afacerea şi după ce vor deveni studente.
Marius Mariş, organizatorul concursului iXperiment, a declarat, la rândul său, că iniţiativa are rolul de a conecta sistemul educaţional, care are creativitate, cu cel privat, care are resursele,   fiind un laborator în cadrul căruia adolescenţii vin cu idei prin care rezolvă problemele societăţii şi crează contextul ideal pentru inovaţie.
”Aceasta este noua generaţie de antreprenori, copiii având o creativitate puternică care poate fi fructificată. Sunt elevi dimineaţa şi antreprenori seara. În finala competiţiei au intrat 9   proiecte de afaceri prezentate de echipe de liceeni clujeni din clasele a IX-a – a XII-a. Domeniile de activitate ale start-up-urilor prezentate au fost diverse. Toate echipele vor fi susţinute mai   departe în dezvoltarea afacerilor lor”, a subliniat Mariş.
Acesta a precuizat că, prin intermediul iXperiment, se încearcă aducerea educaţiei antreprenoriale mai aproape de tineri sub forma unui curriculum adaptat nevoilor lor prin metode nonformale.
