BUCUREŞTI,                 (astăzi, 16:01)
Liderul WTA Simona Halep a sosit luni în ţară, pe aeroportul "Henri Coandă", aducând trofeul câştigat la turneul de tenis de la Roland Garros, primul turneu de Mare Şlem pe care l-a câştigat românca în cariera sa.
17:05 Simona vorbeşte despre mesajele primite de la Darren Cahill şi Ion Ţiriac şi dezvăluie că abia acum simte adevărata bucurie a cuceririi trofeului. Trei ore a dormit liderul   mondial după marele triumf al carierei: "Darren Cahill mi-a spus înainte de meci că trebuie să merg pe teren şi să câştig trofeul pentru că sunt în stare. Cele trei finale până acum au fost   tratate altfel, cu emoţii diferite, pot să spun că nu cu aşa mare încredere. Sâmbătă a fost diferit. Domnul Ţiriic mi-a spus de mult că sunt în stare să câştig un turneu de Grand Slam, trebuie doar   să joc aşa cum ştiu eu Nu prea am dormit după meciul de sâmbătă, numai 3 ore, a urmat apoi ziua cu pozele, însă azi am început să simt din ce în ce mai mult bucuria pentru realizarea acestui   vis".
17:00 A început primul discurs al Simonei în faţa românilor din postura de campioană la Roland Garros: "Le mulţumesc tuturor celor care au pus câte o cărămidă, familiei mele,   tuturor fanilor care sunt foarte importanţi, am avut o atmosferă deosebită în finală, cred că sunt jucătoarea cu cei mulţi suporteri la toate meciurile. Acasă e mereu bine, sunt bucuroasă că m-am   întors acasă. Aici am crescut, aici m-am dezvoltat, sunt bucuroasă de această primire. E trofeul meu, dar şi al fanilor mei şi al României.
Eu cred că voi rămâne la fel, dorinţa e la fel de mare. Mă simt îndeplinită profesional, din toate punctele de vedere. Sunt numărul 1 mondial şi am un trofeu de Grand Slam. Am câştigat şi   trofee Mandatory...Cariera mea nu se opreşte aici, vreau să mai câştig trofee", ne spune Simona, vizibil emoţionată de primirea de care a avut parte.
16:45 Simona Halep şi-a făcut apariţia pe scara avionului, dar fără marele trofeu de la Roland Garros. Flancată de părinţii săi, a coborât în faţa oamenilor care o aşteptau şi i-a   îmbrăţişat pe toţi, pe rând. Acum se îndreaptă spre Salonul Oficial, unde va primi alte flori şi va vorbi cu ziariştii. Are cu ea o replică în miniatură a trofeului pe care îl va prezenta în   această seraă pe Arena Naţională.
16:30 Avionul Simonei Halep a aterizat la Otopeni, iar constănţencei i s-a întins deja covorul roşu pe care va păşi peste puţin timp. Simona se află în avion, "terenul" e pregătit,   dar se aşteaptă întâi, conform protocolului, coborârea celorlalţi pasageri, care se va produce prin uşa din spate a avionului.
Campioana de la Paris e aşteptată la aeroportul Otopeni, unde va ateriza cu o cursă Tarom, şi va fi aşteptată de o parte dintre prieteni, de fani, dar şi de şefii Federaţiei Române de Tenis. Lor li   se vor adăuga peste 100 de ziarişti!
"Este principalul brand românesc. Este cea mai cunoscută personalitate. Tenisul este extrem de popular. Simona este un exemplu pentru noi toţi, un exemplu de modestie. Încercăm să transformăm   această zi într-o sărbătoare. Vor mai urma trofee. Simona are o echipă tehnică în spate şi îl are pe unul dintre cei mai importanţi antrenori din tenis", a spus George Cosac, şeful FRT, cu puţin   timp înaintea sosirii Simonei.
Iar primirea la Salonul Oficial de la Otopeni nu e singurul eveniment la care va lua parte Simona.
Ulterior, FRT şi Primăria Capitalei vor organiza o ceremonie în care Simona Halep va prezenta trofeul pe care l-a câştigat la Roland Garros. 
"Primăria Capitalei, prin Compania Sport pentru toţi, în parteneriat cu Federaţia Română de Tenis, organizează mâine (luni -n.r.), 11 iunie 2018, ora 20.00, la Arena Naţională, în faţă zonei   VIP- intrarea oficială, o ceremonie în cadrul căreia Simona Halep, cetăţean de onoare al Capitalei, va prezenţa românilor trofeul Roland Garros! Toţi cei care vor să o vadă pe marea noastră   campioană sunt aşteptaţi la Arena Naţională!", reiese dintr-o informare a Primăriei Capitalei.
Potrivit sursei citate, accesul va fi permis prin străzile Maior Coravu, Pierre de Coubertin şi Basarabiei, intrarea fiind liberă.
Liderul WTA, Simona Halep, a câştigat primul său turneu de Mare Şlem din carieră, sâmbătă, după ce a învins-o în trei seturi, 3-6, 6-4, 6-1 pe americanca Sloane Stephens, în finala turneului de la   Roland Garros.
