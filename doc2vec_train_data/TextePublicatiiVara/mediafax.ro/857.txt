de: Departamentul Politic - Mediafax
George Harabagiu, concediat de Liviu Dragnea, după apariţia colajului cu Simona Halep pe paginile mai multor organizaţii PSD, spune că va respecta decizia lui Liviu Dragnea şi îi va rămâne loial, potrivit capturilor prezentate de Victor Ponta.
"Vreau sa va multumesc tuturor pentru efortul depus! Sunteti o echipa minunata. V-am cerut intotdeauna mobilizare si disciplina! Tocmai pentru ca eu sunt un om disciplinat! Voi respecta cu   sfintenie decizia Presedintelui Liviu Dragnea! Voi ramane loial lui Liviu Dragnea. Este omul care a procedat absolut corect! Orice greseala trebuie taxată imediat! Din acest moment vă anunt public   că potrivit deciziei presedintelui PSD Liviu Dragnea activitatea mea pe acest grup inceteaza imediat. Va doresc multa bafta! Spor si nu uitati: mobilizare si disciplina!", a scris George Harabagiu   pe un grup intern de Whatsapp, potrivit capturilor prezentate de Victor Ponta, pe Facebook.
Liderul PSD Liviu Dragnea a anunţat, miercuri, că l-a concediat pe coordonatorul online al partidului, George Harabagiu, care ar fi fost responsabil pentru postările de pe conturile de Facebook ale   organizaţiilor PSD potrivit cărora Simona Halep ar fi fost huiduită pe stadionul Arena Naţională.
Mai multe organizaţii PSD au postat pe Facebook, marţi seară, un colaj foto, potrivit căruia ”Simona Halep, marea noastră campioană, a fost huiduită de 20.000 de <fani> pe Arena Naţională,   dar ”aplaudată de sute de mii de români, în Piaţa Victoriei, pe data de 9 iunie”.
Colajul foto a fost postat de organizaţiile judeţene ale social-democraţilor din Giurgiu, Tulcea, Mehedinţi, Constanţa şi Ilfov, pe paginile lor de Facebook.
În colaj apar mai multe fotografii cu Simona Halep, însoţite de textele ”Simona Halep, marea noastră campioană, a fost huiduită de 20.000 de <fani>” şi ”A fost aplaudată de sute de mii de   români, în Piaţa Victoriei, pe data de 9 iunie”.
