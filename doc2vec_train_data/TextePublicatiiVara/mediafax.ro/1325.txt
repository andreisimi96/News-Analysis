Germania a aprobat exporturi de armament în valoare de 6,24 miliarde de euro în anul 2017, cu nouă procente mai puţin decât în anul 2016, arată un raport al Guvernului german publicat miercuri, citat de Reuters.
Comenzi semnificative au fost făcute de ţări din afara Uniunii Europene şi NATO, printre care o navă de război pentru Algeria şi un submarin pentru Egipt, care au crescut valoarea exporturilor cu   100 de milioane de euro.
Germania este unul dintre cei mai importanţi cinci exportatori de arme din lume, conform specialiştilor de la Institutul Internaţional de Cercetare pentru Pace din Stockholm (SIPRI). Totuşi,   vânzarea de armament este un subiect sensibil având în vedere istoria ţării din Al Doilea Război Mondial.
Coaliţia cancelarului Angela Merkel a decis în luna februarie să limiteze viitoarele vânzări de armament şi să lucreze la o armonizare a controalelor exporturilor la nivelul Uniunii Europene.
Exporturile germane de armament de mici dimensiuni au ajuns la 47,8 milioane de euro, Franţa fiind cel mai important cumpărător.
Germania a devenit primul stat membru UE care controlează armamentul exportat şi după livrarea acestuia, menţionează raportul.
