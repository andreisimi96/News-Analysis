SOCIAL astăzi, 10:55
de: Loredana Ficiu
O asistentă de la Spitalul Clinic Judeţean de Urgenţă Braşov a fost bătută în noaptea de sâmbătă spre duminică de un pacient recalcitrant, care a îmbrâncit-o şi a lovit-o cu capul de pereţi pentru că nu a fost lăsat să plece din unitatea medicală.
Femeia de 43 de ani este internată la Secţia de Neurochirurgie, iar agresorul la Psihiatrie, transmite corespondentul MEDIAFAX.
Purtătorul de cuvânt al Spitalului Clinic Judeţean de Urgenţă Braşov, Cătălin Leonte, a declarat că pacientul recalcitrant a agresat doi angajaţi ai unităţii medicale, iar o asistentă a fost   internată după altercaţie.
”Este o asistentă agresată, internată la Neurochirurgie, în loc să se ducă la copii, după o gardă infectă, în care au venit 15 agresionaţi, în stare de ebrietate. Unul dintre ei a agresat   personalul, ea este internată, dar mai este un coleg, tot asistent, care a fost agresat.
În timpul consultaţiei a devenit agresiv (pacientul - n.r.). Asistenta are un traumatism cranio-cerebral cu   o hemoragie subarahnoidiană. A încercat să-l oprească să nu plece din UPU, a îmbrâncit-o şi a dat-o de pereţi, s-a lovit la cap. Noi am anunţat organele de Poliţie, ITM-ul”, a declarat,   corespondentului MEDIAFAX, purtătorul de cuvânt al Spitalului Clinic Judeţean de Urgenţă Braşov.
Acesta susţine că angajaţii firmei de pază nu erau în spital în momentul altercaţiei.
”Colegii mei din Urgenţă sunt destul de revoltaţi, nu este primul incident care se întâmplă. Avem formă de pază, dar în momentul respectiv nu era nimeni de la pază, de aici e şi revolta lor, a   trebuit să sune cineva”, a mai declarat Cătălin Leonte.
Poliţia a deschis o anchetă, întocmind un dosar penal pentru lovire sau alte violenţe. ”S-a întâmplat în noaptea de sâmbătă spre duminică, în jurul orei 01.45. Este vorba despre un bărbat de 29 de   ani, din municipiul Bucureşti, care a fost transportat la Urgenţe de către un echipaj SMURD, a fost preluat de pe o stradă din Braşov, aflat sub influenţa băuturilor alcoolice se pare, acesta ar fi   încercat să părăsească triajul şi a împins o asistentă medicală, care s-a lovit de un perete. I-au fost prelevate probe biologice şi ulterior a fost internat la Spitalul de Psihiatrie”, a declarat,   pentru MEDIAFAX, Gabriela Dinu, purtătorul de cuvânt al IPJ Braşov.
