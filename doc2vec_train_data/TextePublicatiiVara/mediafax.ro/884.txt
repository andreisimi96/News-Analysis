de: Mihaela Gidei
Elevii care au terminat clasa a VIII-a vor susţine, joi, ultima probă a Evaluării Naţionale, cea la limba maternă. Rezultatele finale vor fi afişate pe 23 iunie.
Peste 150.000 de elevi care au terminat clasa a VIII-a susţin, joi, 14 iunie, examenul la limba maternă, în cadrul Evaluarii Naţionale. Rezultatele finale vor fi afişate pe 23 iunie. Elevii vor   primi subiectele la ora 09:00, iar examenul va dura două ore.
Potrivit calendarului publicat de Ministerul Educaţiei, pentru elevii care au terminat gimnaziul, Evaluarea Naţională a început luni, 11 iunie, cu proba scrisă la limba şi literatura română, pe 13   iunie a fost cea la matematică, urmând ca, pe 14 iunie, elevii care aparţin minorităţilor să susţină examenul scris la limba maternă.
De asemenea, în săli, candidaţii nu vor avea acces cu telefoanele mobile, manuale, fişe sau alte materiale care ar putea reprezenta surse de inspiraţie. Vor putea intra doar cu buletinul sau   certificatul de naştere.
Primele rezultate vor fi afişate pe 23 iunie, iar în aceeaşi zi, întrele orele 14.00 - 19.00, se vor putea depune contestaţiile. După soluţionarea contestaţiilor, notele finale vor fi făcute   publice pe data de 23 iunie.
În funcţie de notele de la Evaluarea Naţională, va fi stabilită media de admitere la liceu. Astfel, media examenului va avea o pondere de 75%, iar media claselor V-VIII va conta în proporţie de 25%   în vederea stabilirii notei finale de admiterea la liceu.
Anul trecut, aproximativ 77% dintre candidaţi (108.294) au obţinut medii peste 5, în timp ce 23% (32.418) au obţinut medii de 2, 3 sau 4. În urmă testelor la Limba şi literatura româna/ Limba   Maternă şi la Matematică, 497 de elevi care au promovat clasa a VIII-a au obţinut media 10.
La Evaluare Naţională din 2017 s-au înscris 144.929 de elevi, dintre care au fost prezenţi 140.712 candidaţi.
