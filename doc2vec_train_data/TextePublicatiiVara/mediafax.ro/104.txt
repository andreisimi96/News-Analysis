Până duminică, traficul va fi restricţionat în unele zone din Capitală, în contextul desfăşurării mai multor evenimente publice, precum „Femei pe Mătăsari”, o procesiune religioasă şi un tur ciclist, anunţă Brigada Rutieră a Capitalei.
Restricţii în traficul din Capitală. Mai multe evenimente au loc în Bucureşti: „Femei pe Mătăsari,” tur ciclist şi o procesiune religioasă
Proiectul „Femei pe Mătăsari”, ce se desfăşoară până duminică, cuprinde mai multe activităţi precum prezentări de modă, concerte, spectacole de teatru, expoziţii şi ateliere de lucru. În acest   sens, reprezentanţii Brigăzii Rutiere precizează că, în perioada 1 iunie orele 16.00 – 3 iunie orele 23.00, se va restricţiona traficul rutier pe strada Mătăsari, perimetrul cuprins între strada   Matei Voievod şi bulevardul Pache Protopopescu, precum şi pe străzile ce acced către strada Mătăsari în acest tronson.
Un alt eveniment ce se desfăşoară în Bucureşti este turul ciclist de sâmbătă, care începe la ora 9:00 şi va avea următorul traseu: Parcarea Gara Băneasa – Şos. Bucureşti-Ploieşti – Piaţa Presei   Libere – Şos. Kiseleff (axul central) – Arcul de Triumf – Şos. Kiseleff – Piaţa Victoriei – Bd. Aviatorilor – Piaţa Charles de Gaulle - Bd. Constantin Prezan – Arcul de Triumf – Şos. Kiseleff (axul   central) – Piaţa Presei Libere – Şos. Bucureşti-Ploieşti – Clubul Diplomaţilor.
Participanţii la acest tur se vor deplasa pe banda I de circulaţie şi, în acest context, reprezentanţii Brigăzii Rutiere le solicită şoferilor să reducă viteza şi să fie prudenţi atunci când se   apropie de grupurile de biciclişti.
Circulaţia va fi restricţionată, duminică, întrucât între orele 16:00 - 16:45 se va desfăşura o procesiune religioasă pe următorul traseu: Biserica Italiană de pe Bd. Nicolae Bălcescu nr. 28, pe   trotuarul din partea stângă sensul de mers către Piaţa Universităţii, până la intersecţia cu Str. Dem. I. Dobrescu – traversare pe la trecerea pentru pietoni – Str. Dem. I. Dobrescu – Piaţa   Revoluţiei – Calea Victoriei – Aleea Kretzulescu – Str. Ion Câmpineanu – Str. Lutherană – Str. General Berthelot – Catedrala Sf. Iosif.
„Traficul rutier va fi restricţionat pe durata procesiunii religioase, după cum urmează: pe traseul de deplasare, pe banda I de circulaţie şi pe străzile care acced către acesta; pe Str. General   Berthelot, gradual până la ora 17.00. Deplasarea se va realiza pe banda I de circulaţie în sensul de mers către Calea Victoriei, respectiv Catedrala Sf. Iosif din Str. General Berthelot nr. 19, iar   traversarea arterelor se va face numai pe la trecerea pentru pietoni”, arată Brigada Rutieră.
Poliţiştii recomandă ca rutele ocolitoare bulevardul Lascăr Catargiu – bulevardul Gh. Magheru – bulevardul Nicolae Bălcescu; strada Buzeşti – strada Berzei – strada Vasile Pârvan.
