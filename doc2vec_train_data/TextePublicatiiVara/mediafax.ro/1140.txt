de: Departamentul Politic - Mediafax
Parlamentarul USR Cătălin Drulă critică, în termeni duri, decizia Guvernului de a renunţa la înţelegerea cu Banca Mondială pentru tronsonul de autostradă Comarnic- Braşov, spunând că situaţia generată a făcut ca de proiect să se ocupe o Comisie de Prognoză.
"Reacţia PSD la scandalul privind autostrada Comarnic-Braşov: nu mai avem nevoie de Banca Mondială, se ocupă doamna Dăncilă de proiect prin Comisia Naţională de Prognoză. Ar fi de râs dacă n-ar   fi pe banii şi nervii noştri. Speriat de reacţia publică la enormitatea de a-l pune pe Narcis Neaga a patra oară să se ocupe de un PPP pentru această autostradă, ministrul Şova s-a repliat şi a   anunţat că de proiect nu se va ocupa Neaga, nu se va ocupa nici măcar Ministerul Transporturilor, ci Comisia Naţională de Prognoză din subordinea prim-ministrului. Da, aţi citit bine - în România   mai nou autostrăzile se fac la Comisia de Prognoză", scrie Cătălin Drulă, deputat USR.
Ministrul de Finanţe, Eugen Teodorovici, a declarat sâmbătă, la Constanţa, că nu este importantă sursa de finanţare într-un proiect, confirmând renunţarea la înţelegerea cu Banca Mondială pentru   tronsonul de autostradă Comarnic- Braşov.
"Simultan dl. Neaga declară presei că se va apuca de studiile de fezabilitate pentru autostradă, deşi spune că “eu n-am primit niciun semn că m-aş ocupa eu”. Şi ca să fie comedia completă, pe   seară vine dl. Teodorovici care explică de ce s-a renunţat la derularea proiectului cu Banca Mondială: “Ministerul Transporturilor a găsit o cale mai rapidă de a face lucrurile să se întâmple pe   Comarnic-Braşov”. Păi ori se ocupă Ministerul Transporturilor, ori Comisia de Prognoză, ori dl. Neaga care n-are semne că s-ar ocupa? Din păcate realitatea e că singura şansă de profesionalism   pentru această autostradă s-a dus pe Apa Sâmbetei odată cu renunţarea la acordul cu Banca Mondială. În loc de asta, proiectul a încăput pe mâna clovnilor de mai sus care nu ştiu cum să-şi mai   paseze responsabilitatea", mai scrie parlamentarul USR.
Banca Mondială (BM) a transmis, la solicitarea MEDIAFAX, că „nu a primit o notificare oficială din partea Ministerului Transporturilor privind colaborarea pentru autostrada Ploieşti-Braşov”, după   ce ministrul Lucian Şova anunţase renunţarea la unitatea de proiect administrată împreună cu BM.
