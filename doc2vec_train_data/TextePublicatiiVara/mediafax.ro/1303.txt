Consilierul prezidenţial Simina Tănăsescu a demisionat miercuri din funcţie, în urma întreg scandalului provocat de întâlnirea cu judecătorul CCR Petre Lăzăroiu.
"În ultimele zile, în spaţiul public au apărut speculaţii cu privire la eventuale presiuni exercitate asupra unui judecător al Curţii Constituţionale, ca urmare a unei discuţii purtate de   doamna Elena-Simina Tănăsescu cu domnul Petre Lăzăroiu. Administraţia Prezidenţială reiterează că nu au existat niciun fel de presiuni şi sunt complet neadevărate acuzaţiile aduse în acest sens.   Având însă în vedere că este inadmisibil ca la nivelul opiniei publice să planeze orice suspiciune că ar fi fost posibilă o încercare de imixtiune în activitatea Curţii Constituţionale, pentru a nu   prejudicia instituţia Preşedintelui României, doamna Elena-Simina Tănăsescu a înaintat astăzi, 20 iunie a.c., Preşedintelui Klaus Iohannis demisia din funcţia de consilier prezidenţial",   informează Administraţia Prezidenţială, într-un comunicat de presă.
Simina Tănăsescu a fost acuzată că a încercat să facă presiuni asupra judecătorului Curţii Constituţionale, Petre Lăzăroiu, căruia i-a spus că "are o sarcină ingrată", de a-i vorbi despre revocarea   sa de la CCR, în acest sens fiind depusă o sesizare a unui ONG la Preşedinţie.
La scurt timp după izbucnirea scandalului, Administraţia Prezidenţială a anunţat că în discuţia pe care Simina Tănăsescu a avut-o cu judecătorul CCR, nu a reprezentat Administraţia Prezidenţială.
"Consilierul prezidenţial doamna Simina Tănăsescu s-a întâlnit joi, 14 iunie a.c., cu judecătorul Petre Lăzăroiu la sediul Facultăţii de Drept a Universităţii Bucureşti pentru a-i înmâna   acestuia două cărţi de specialitate pe zona dreptului financiar. Menţionăm că în aceste zile consilierul prezidenţial Simina Tănăsescu se află în concediu de odihnă tocmai pentru că desfăşoară   activităţi didactice. În acest context, a avut loc o discuţie pur teoretică pe marginea solicitării asociaţiei civice VeDem Just, o discuţie tehnică, între doi profesionişti de drept   constituţional, care nu a implicat în niciun fel instituţia Preşedintelui României. Drept urmare, sunt complet neadevărate şi nefondate orice fel de speculaţii sau insinuări cu privire la eventuale   presiuni exercitate asupra judecătorului Petre Lăzăroiu", se arata în pozitia Administraţiei Prezidenţiale.
Preşedintele Klaus Iohannis a declarat, marţi, referitor la întâlnirea dintre consilierul prezidenţial Simina Tănăsescu şi judecătorul CCR, Petre Lăzăroiu, că nu a existat nicio presiune asupra   acestuia, iar comunicatul Administraţiei Prezidenţiale "conţinea tot ce a fost de spus".
