Un ONG solicită Amazon să îmbunătăţească condiţiile muncitorilor care fabrică Echo şi Kindle în China, reînnoind ideea că CEO-ul Jeff Bezos ar fi devenit cel mai bogat om din lume pe spatele angajaţilor cu salarii mici, relatează Bloomberg.
Organizaţia non-guvernamentală China Labor Watch din New York a lansat în acest weekend un raport, după o investigaţie de nouă luni a condiţiilor de muncă din fabrica din oraşul Hengyang, deţinută   de Hon Hai Precision Industry Co., cunoscută drept Foxconn, care produce pentru Amazon.
Raportul a oferit imagini din companie, legate de modul în care Amazon produce boxele Echo activate de voce (Alexa), la un preţ de producţie de 40 de dolari.
Raportul, care prezintă o imagine a salariilor mici şi a condiţiilor de muncă intense, include următoarele constatări: angajaţii sunt solicitaţi să lucreze peste 100 de ore suplimentare lunar, în   ciuda faptului că legislaţia muncii din China permite până la 36 de ore suplimentare lunar; muncitorii nu au fost instruiţi pentru protecţia muncii în mod adecvat; angajaţii trebuie să vină la   începerea turei cu 10 minute înainte şi nu sunt recompensaţi pentru acest lucru; locuinţele personalului nu dispun de măsuri adecvate de siguranţă împotriva incendiilor, cum ar fi stingătoarele.
„Toţi angajaţii au program prelungit şi salarii mici. Având în vedere că salariile sunt scăzute, muncitorii trebuie să se bazeze pe orele suplimentare pentru a câştiga suficient pentru a menţine un   nivel de trai decent”, se arată în raport.
Amazon a finalizat un audit al fabricii în luna martie şi a constatat încălcări privind orele suplimentare şi utilizarea curierilor, pe care le-a cerut Foxconn să le remedieze, a declarat Amazon   pentru Bloomberg.
„Am cerut imediat un plan de acţiuni corective din partea Foxconn Hengyang, detaliind planul de remediere a problemelor identificate şi efectuăm evaluări periodice pentru a monitoriza punerea în   aplicare şi conformitatea cu Codul nostru de conduită al furnizorilor. Ne-am angajat să ne asigurăm că aceste probleme vor fi rezolvate".
