de: Teodora Marinescu
Rusia nu a ales să părăsească Grupul ţărilor puternic industrializate şi este pregătită să organizeze un summit al membrilor G7 la Moscova, a declarat preşedintele rus Vladimir Putin, relatează site-ul agenţiei Reuters.
Preşedintele american Donald Trump a declarat vineri că este în interesul tuturor ca Rusia să fie reintegrată în G7.
"Nu noi am ales să părăsim formatul, colegii noştri au refuzat să vină în Rusia datorită unor anumite motive.
Ne-am bucura să vă vedem pe toţi în Moscova", a declarat Putin pentru reporteri.
Liderul de la Casa Albă a declarat în luna martie că se va întâlni în curând cu Vladimir Putin, însă relaţiile între Washington şi Moscova s-au deteriorat în ultima perioadă din cauza conflictului   din Siria şi otrăvirii unui fost spion rus în Marea Britanie.
Putin a declarat că întrevederea celor doi este importantă şi că este îngrijorat de riscul declanşării unei noi curse a înarmărilor între Rusia şi Statele Unite.
