de: Departamentul Economic - Mediafax
O aeronavă de tip Boeing 737-700, cu destinaţia Amsterdam, s-a întors din drum după ce un geam exterior s-a fisurat, anunţă compania Tarom.
"Compania TAROM informează asupra întoarcerii din cursă a aeronavei de tip Boeing 737-700, cu destinaţia Amsterdam, din motive tehnice. Decizia comandantului de a întoarce aeronava din cursă   respectă întocmai normele şi procedurile de siguranţă şi securitate de aviaţie civilă. Motivul cunoscut la acest moment este fisurarea unui geam exterior, cu rol pur decorativ", se arată într-un   comunicat de presă al companiei, remis MEDIAFAX.
Compania transmite că siguranţa şi securitatea pasagerilor şi a echipajului nu au fost puse în pericol, precizând că geamul care a suferit modificări - în exteriorul aeronavei - are un rol   decorativ.
"Pasagerii sunt protejaţi de încă două straturi de material special, care nu au suferit nici un fel de modificare în timpul zborului. (...) Aeronava va fi înlocuită cu maximă celeritate pentru a   duce pasagerii la destinaţie în condiţii de maximă siguranţă şi confort. În acest moment estimăm o întârziere de 2 ore. Din momentul aterizării, aeronava de tip Boeing 737-700 va fi supusă   verificărilor tehnice amănunţite", mai transmite Tarom.
