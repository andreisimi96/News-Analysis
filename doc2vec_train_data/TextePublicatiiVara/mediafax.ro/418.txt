Ana Obretin - Mediafax
David şi Victoria Beckham scot la licitaţie ţinutele pe care le-au purtat la nunta prinţului Harry al Marii Britanii, iar încasările vor fi donate victimelor atacului terorist de la Manchester, din 2017, potrivit contactmusic.com.
Ţinutele sunt scoase la licitaţie pe platforma online Omaze, în beneficiul familiilor victimelor atacului terorist care a avut loc în timpul unui concert al cântăreţei Ariana Grande la Manchester   Arena, pe 22 mai 2017.
Informaţia a fost publicată de Victoria Beckham pe platforma online Instagram.
David, în vârstă de 43 de ani, a purtat un costum de dimineaţă de culoarea cărbunelui, de la Dior Homme, cu iniţialele sale cusute pe interior, o cămaşă din bumbac egiptean, o cravată din mătase   gri şi pantofi din piele de viţel. Soţia sa, în vârstă de 44 de ani, a purtat o rochie midi bleumarin din viitoarea sa colecţie de primăvară/ vară 2019. Colecţia va ajunge în magazine în noiembrie
Fosta membră a trupei Spice Girls - care are patru copii cu soţul ei - a declarat recent că s-a simţit uşurată că a avut mai multe opţiuni pentru ţinuta aleasă la nunta prinţului Harry, care a avut   loc pe 19 mai. La nunta fratelui acestuia, prinţul William, care a avut loc în 2011, Victoria era însărcinată cu cel mai mic copil al ei, Harper.
