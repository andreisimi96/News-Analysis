de: Departamentul Corespondenţi - Mediafax
Poliţia a confiscat peste 1,2 tone şi 1.100 de litri de substanţe pentru protecţia plantelor, în urma unei acţiuni care a avut loc în Bucureşti şi 18 judeţe. Peste 40 de sancţiuni în valoare de aproape 100.000 de lei.
Potrivit Poliţiei, în perioada 4 martie – 31 mai, Direcţia Arme, Explozivi şi Substanţe Periculoase a coordonat o acţiune la nivelul municipiului Bucureşti şi al judeţelor Alba, Bistriţa - Năsăud,   Braşov, Caraş - Severin, Cluj, Covasna, Gorj, Harghita, Hunedoara, Maramureş, Mehedinţi, Mureş, Neamţ, Sălaj, Sibiu, Suceava, Vâlcea şi Vrancea pentru prevenirea şi sancţionarea activităţilor   ilicite la regimul produselor de protecţie a plantelor.
Acţiunile au avut în vedere verificarea modului în care sunt respectate prevederile legislaţiei de agenţii economici înregistraţi sau autorizaţi să efectueze operaţiuni cu produse de protecţie a   plantelor, precum şi descoperirea altor nereguli ce pot prezenta riscuri majore de producere a unor evenimente grave pentru sănătatea populaţiei şi a mediului înconjurător.
Pentru verificarea a 621 de unităţi care gestionează astfel de produse, poliţiştii au acţionat împreună cu specialişti din cadrul instituţiilor cu atribuţii în domeniu, respectiv unităţi   fitosanitare, Garda de Mediu, inspectorate teritoriale de muncă.
Echipele de control au constatat 58 de fapte de natură penală, ponderea constituind-o cele prevăzute de O.U.G. nr. 195/2005 privind protecţia mediului (40 infracţiuni) şi cele sancţionate de Codul   penal - traficul de produse sau substanţe toxice (15 infracţiuni).
În acest context, au fost dispuse măsuri de cercetare a 50 de persoane care, sub diferite forme, sunt bănuite de participare la săvârşirea acestor infracţiuni.
De asemenea, au fost indisponibilizate în vederea confiscării 1.216 kilograme şi 1.164 de litri de produse de protecţie a plantelor.
Tot în cadrul acţiunii, pentru alte nereguli constatate, poliţiştii au aplicat 43 de sancţiuni contravenţionale, în valoare de 97.000 de lei.
