de: Ciprian Nedelcu
Peste 100 de agenţi caută o fată în vârstă de 11 ani din Vaslui care a plecat de acasă noaptea, nu înainte de a lăsa un bilet de adio adresat mamei sale.
Reprezentanţii Prefecturii Vaslui au declarat că peste 100 de subofiţeri şi ofiţeri de la structurile Ministerului Administraţiei şi Internelor, coordonaţi de prefectul Eduard Andrei Popică, sunt   în căutarea unei fete de 11 ani, din localitatea Bălteni, care a plecat de acasă fără a mai reveni.
Astfel, Cătălina Veronica Pricop a plecat de acasă, iar tatăl acesteia a alertat autorităţile.
"Dispariţia minorei a fost sesizată de tatăl acesteia, care a precizat că fetiţa a mers la culcare împreună cu cei doi fraţi ai săi la ora 20.30, dar, în jurul orei 00.30 a constatat lipsa ei. În   locuinţă a fost găsit un bilet de rămas bun adresat de către minoră mamei sale", a declarat miercuri dimineaţă, corespondentului MEDIAFAX, Cristian Lapa, purtătorul de cuvânt al Prefecturii Vaslui.
Potrivit acestuia, fata are o înălţime aproximativă de 1,60 m, o constituţie atletică, păr lung, blond, fără semne particulare. De asemenea, nu se cunosc obiectele de îmbrăcăminte de la momentul   dispariţiei. În prezent, poliţiştii vasluieni o caută pe aceasta.
Persoanele care o văd sau au informaţii despre ea sunt rugate să anunţe cea mai apropiată unitate de Poliţie sau să apeleze numărul unic pentru apeluri de urgenţă 112.
