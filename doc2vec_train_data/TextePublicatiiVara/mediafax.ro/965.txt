de: Departamentul Politic - Mediafax
PSD nu a discutat despre un plan al unei eventuale suspendări a preşedintelui Klaus Iohannis, a declarat, la RFI, social democratul Adrian Dobre, care a catalogat declaraţia liderului PNL Ludovic Orban, un pamflet.
„Eu nu ştiu de unde are Ludovic Orban aceste informaţii. Noi n-am discutat în partid despre un timing sau despre o sancţiune concretă. Am spus într-adevăr că din punctul nostru de vedere, nimeni nu   poate fi deasupra legii, chiar şi preşedintele României trebuie să respecte deciziile CCR şi Constituţia României”, a declarat Adrian Dobre, la RFI.
În opinia sa, „orice acţiune politică sau juridică ce l-ar determina pe preşedinte în cazul în care ar dori să nu respecte Constituţia ar fi binevenită, dar nu s-a dat nici un termen, nici un   calendar sau nici o acţiune concretă.
Aşadar, declaraţia domnului Ludovic Orban vă rog să o consideraţi a fi un pamflet”.
Preşedintele PNL, Ludovic Orban, a declarat joi că liderul PSD, Liviu Dragnea, va demara săptămâna viitoare procedura de demitere a preşedintelui României, Klaus Iohannis, afirmând că liderul PSD   ”e pregătit să dea foc ţării”.
"Clanul Dragnea e pregătit să dea foc ţării. Avem informaţii aproape certe că Dragnea va declanşa procedura de demitere a preşedintelui României în cursul săptămânii viitoare şi că este sprijinit   în acest demers şi de Tăriceanu şi de acoliţii săi. Obiectivele demarării procedurii de demitere sunt controlul asupra Parchetelor, controlul asupra serviciilor de informaţii, promulgarea Legilor   justiţiei şi a codurilor, Codul de procedură penală şi Codul penal, în formula anti-justiţie pregătită de majoritatea guvernamentală. Disperarea lui Dragnea îl face să apeleze la o măsură extremă   şi din dorinţa de a pune o presiune suplimentară asupra completului care urmează să pronunţe sentinţa în dosarul său", a declarat Ludovic Orban.
