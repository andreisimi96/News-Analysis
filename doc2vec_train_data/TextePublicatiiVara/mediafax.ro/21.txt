Referendumul din Sebeş organizat pentru achiziţionarea unui laborator mobil pentru monitorizarea calităţii aerului a fost invalidat din cauza că numărul persoanelor prezente la vot, înscrise pe listele electorale permanente, a fost sub pragul de 30%, transmite corespondentul MEDIAFAX.
Potrivit unui comunicat de presă trimis, luni, de Primăria Sebeş, la referendum au participat 7.393 de persoane, respectiv 28,17% din populaţia cu drept de vot. 7.011 au răspuns ”DA”, în vreme ce   201 au răspuns ”NU”, locuitorii fiind întrebaţi dacă sunt de acord cu achiziţionarea de către municipiul Sebeş a unui laborator mobil pentru măsurarea şi monitorizarea calităţii aerului din Sebeş,   dar şi cu suportarea cheltuielilor privind, funcţionarea şi utilizarea acestuia. 181 de voturi au fost nule.
Primarul din Sebeş, Dorin Nistor, a declarant că administraţia locală va solicita autorităţilor ca judeţul Alba să fie dotat cu un laborator mobil pentru măsurarea calităţii aerului, iar Sebeşul să   beneficieze de acesta.
”Vă mulţumesc, dragi oameni ai locului, pentru prezenţa la vot. Vă respect efortul şi vă asigur că Municipiul Sebeş va continua să dezvolte o strategie de dezvoltare durabilă cu o componentă de   mediu importantă. În următoarele zile, voi solicita audienţe la Ministrul Mediului şi la Preşedintele Agenţiei Naţionale pentru Protecţia Mediului. Acest spirit civic, căruia i-am spus cu toţii   #DragdeSebeş, ne va da resursele pentru a continua, în interesul întregii comunităţi, demersurile şi proiectele construite împreună (...) Respectând pas cu pas legislaţia în vigoare, vom solicita,   în continuare, autorităţilor competente ca judeţul Alba să fie dotat cu un laborator mobil pentru măsurarea calităţii aerului, iar Sebeşul să beneficieze în mod constat de acesta”, a spus Dorin   Nistor.
La Sebeş a avut loc un referendum local pentru consultarea cetăţenilor cu privire la achiziţionarea unui laborator mobil în vederea măsurării şi monitorizării calităţii aerului din oraş. Oamenii au   putut vota între orele 07.00 şi 23.00, în cele 20 de secţii de votare care au fost deschise pe întregul areal administrativ al municipiului Sebeş, inclusiv în localităţile aparţinătoare Lancrăm,   Răhău, Petreşti.
Costurile pentru achiziţionarea laboratorului mobil de monitorizare a poluării s-ar fi ridicat la peste 1 milion de lei, iar apoi ar fi fost angajaţi specialişti pentru operarea şi interpretarea   rezultatelor, dacă locuitorii municipiului Sebeş ar fi atins pragul de 30% şi ar fi susţinut acest demers.
Ideea achiziţionării acestui laborator a venit după ce la Sebeş au avut loc, în ultimii ani, mai multe proteste, în care mai mulţi oameni acuzau că sunt companii care prin activitatea lor poluează,   iar la dezbaterile publice organizate de autorităţile de mediu susţineau că poluarea este cancerigenă.
Bugetul alocat pentru organizarea referendumului a fost de circa 20.0000 de euro.
Numărul alegătorilor cu drept de vot din Sebeş este de 26.213 persoane, iar pentru ca referendumul să fi fost validat, la urne ar fi trebuit să fie prezenţi cel puţin 7.864 de alegători.
