de: Dan Straut
Ocean Fish SRL vindea file de hering cu etichetă de somon în magazinele Mega Image. Cum justifică firma ”eroarea”, citiţi în articol
În urma unei sesizări la Comisariatul pentru Protecţia Consumatorilor al Municipiului Bucureşti, în care se reclama că „un produs vândut sub denumirea de somon este în realitate hering colorat”, instituţia a demarat o acţiune de control.
„Produsul reclamat era comercializat sub denumirea MATIAS SALMON, ambalat în caserole din material plastic, având o cantitate netă declarată de 200 de grame. Eticheta   identificatoare a produsului evidenţia, la capitolul Ingrediente, 85% file hering marinat (file hering, sare, agent maturare somon, conservant: benzoat de sodiu) şi 15% ulei vegetal de   floarea-soarelui. Coloraţia naturală a musculaturii heringului este alb-gălbuie, iar în urma procesului de preparare, prin utilizarea ingredientului denumit generic agent maturare   somon, culoarea produsului finit devine roz-portocalie”, menţionează Autoritatea Naţională pentru Protecţia Consumatorilor (ANPC), într-un comunicat.
Confuzia cumpărătorului era sporită de eticheta cu denumirea Matias Salmon, de menţiunea în lista de ingresiente a agentului de maturare somon si de aplasarea caserolelor în rafturile cu conserve   veritabile de somon. 
„Din verificări, a rezultat că la prepararea fileurilor de hering se utilizează Ripener For Pollok (Coal Fish), echivalentul agentului de maturare somon (declarat pe etichetă).   Acest amestec este sub formă de pulbere, compus din agenţi acidifianţi (E331, E330), sare de gătit, dextroză, potentiator de aromă (E621),   informaţii care nu apăreau detaliate pe eticheta produsului. Din documentaţia prezentată a rezultat că în momentul dozării se adaugă suplimentar şi alte substanţe, printre care şi colorant   pentru Pollok (ceea ce conferă produsului nuanţa roz-portocalie)”, se explică în comunicatul ANPC.
ANPC precizează că s-a dispus oprirea temporară a livrării în scop de comercializare a cantităţii de 160 kg Matias Salmon, în valoare de 4.800 de lei (cantitate aflată în stoc la momentul   controlului) şi oprirea definitivă de la utilizare a unui număr de 1.600 de bucăţi etichete (aflate în stoc) şi care se utilizau la etichetarea produsului menţionat.
A fost   întocmit proces-verbal de constatare a contravenţiei pentru încălcarea prevederilor OG 21/92 (republicată) şi s-a aplicat o amendă în valoare de 10.000 de lei.
Operatorul economic a comunicat la Comisariatul pentru Protecţia Consumatorilor al Municipiului Bucureşti că va informa, în regim de urgenţă, Sistemul Rapid de Alertă pentru Alimente şi Furaje   privind retragerea voluntară a acestui tip de produs din reţeaua de comercializare. De asemenea, va transmite în regim de urgenţă cantitatea de produs finit retras de la comercializare din toate   loturile din magazine.
”Somonul” contrafăcut a fost descoperit cu ocazia unui control al Comisariatului Judeţean pentru Protecţia Consumatorului Constanţa, în patru magazine ale retailerului Mega Image, care au fost   sancţionate amenzi totale de 90.000 de lei. Comisarii au descoperit abateri privind practici comerciale înşelătoare, dar şi faptul că nu erau respectate condiţiilor de depozitare şi preţuri   diferite la casă faţă de raft. În plus, au observat în rafturi un produs ambalat şi prezentat ca fiind file de somon, dar care conţinea în realitate 85% hering.
„SOMON FĂRĂ SOMON! Somon care era 85 la sută hering, depistat în urma unei acţiuni de control la patru magazine Mega Image”, a declarat şeful Comisariatului Judeţean pentru   Protecţia Consumatorilor, Horia Constantinescu. El i-a atenţionat încă o dată pe cumpărători să citească atent etichetele produselor achiziţionate.
„În urma controlului efectuat în patru magazine Mega Image cu privire la etichetarea unui produs marca Ocean Fish, Mega Image îşi cere scuze clienţilor pentru neplăcerea creată şi declară că au   fost luat toate măsurile necesare pentru a remedia situaţia. Mega Image a retras toate produsele de pe piaţă şi va lua toate acţiunile necesare cu privire la situaţia creată de   furnizorul Ocean Fish şi de traducerea inadecvată a etichetei produsului la raft”, arată un comunicat al retailerului. 
Mega Image menţionează că „niciunul dintre produsele respective nu este marca Mega Image”, iar acest incident a avut loc deoarece produsele respective au venit deja etichetate greşit de la   furnizor, care şi-a asumat în totalitatea eroarea. SC Ocean Fish SRL a invocat „o eroare de tipografie” la crearea unei noi etichete a produselor.
„În data de 1 mai 2018, a fost schimbată grafica pentru etichetele articolelor File hering Matias salmon şi File hering Matias salmon afumat, însă dintr-o eroare a tipografiei, nu s-a păstrat   denumirea produsului conform vechilor etichete, şi anume File hering Matias salmon şi File hering Matias salmon afumat, ci doar Matias salmon şi Matias salmon afumat. Având în vedere că această   eroare a început să producă confuzie în rândul consumatorilor finali, s-a luat decizia de a se retrage de la comercializare toate loturile de produs existente la raft pentru cele două articole   precizate mai sus”, au declarat reprezentaţii companiei Ocean Fish.
„Din păcate eroarea de pe etichetă a fost preluată şi în eticheta de la raft, lucru pentru care Mega Image a demarat deja procedurile necesare pentru a preîntâmpina astfel de probleme pe viitor. Pe   această cale, Mega Image doreşte să îşi informeze toţi clienţii că în magazine sunt implementate toate măsurile de food safety necesare şi se respectă toate procedurile lanţului de aprovizionare.   Ne cerem scuze clienţilor pentru neplăcerea creată şi asigurăm consumatorii noştri că în continuare magazinele Mega Image sunt monitorizate cu stricteţe”, a mai precizat retailerul.
Foto: Ocean Fish / Facebook
