SOCIAL astăzi, 12:57
de: Daniela Timofti
Aproape 100 de tineri bucureşteni s-au prezentat, în cursul zilei de sâmbătă, pentru a dona sânge în cadrul campaniei mobile Blood Network, care îi recompensează pe aceştia cu bilete la festivalurile Untold şi Neversea. Unitatea mobilă se află în Parcul Herăstrău până duminică.
Potrivit organizatorilor, sâmbătă, în prima zi a campaniei, au venit aproape 100 de donatori, majoritatea fiind studenţi, iar duminică sunt aşteptate tot atâtea persoane. Campania a debutat în anul   2015, când România se afla pe ultimul loc din Europa la donare de sânge.
“Campania are deja patru ani de existenţă, iar în aceşti ani am încercat să schimbăm percepţia tinerilor din România. Mulţi dintre cei care au donat la prima ediţie a campaniei au donat şi la   următoarele. Donatorii primesc un bilet de o zi la festivalurile Untold sau Neversea. (...) Ne-am dorit să facem campania, pentru că în 2015 când s-a desfăşurat prima ediţie, datele statistice erau   îngrijorătoare cu privire la donarea de sânge, România era pe ultimul loc. Astfel, am început să tragem un semnal de alarmă. O miză importantă este de a-i determina pe tineri să doneze, şi nu doar   odată pe an.
(...) Zilnic donează circa 100 de persoane”, a declarat, pentru MEDIAFAX, Edy Cherji, directorul de comunicare al campaniei.
Donatorii, majoritatea tineri, susţin că principalul motiv care-i determină să participe la campanie este dorinţa de a ajuta oamenii, iar biletul la festival este doar o recompensă, nu o motivaţie.
“Sunt studentă la Medicină în anul I şi am fost încurajată de profesori să donăm pentru că, practic, ajutăm alţi oameni. (...) Biletul la festival este o recompensă. Este prima dată când donez şi   am puţine emoţii”, a spus Teodora Micu, o donatoare.
“Am venit încă de la ora 7:00 aici, pentru că mi-am dorit foarte mult să donez. Mi se pare un act foarte frumos prin care ajuţi oamenii. Nu este prima dată când donez, am mai făcut-o şi anul   trecut”, a spus o altă tânără.
Unele persoane susţin că nu au reuşit să doneze din motiv că s-au înregistrat prea mulţi pe listă.
“Nu am reuşit să donez pentru că am venit târziu, pe la 9:30, şi erau prea mulţi pe listă. În schimb voi veni mâine dimineaţă. (...) Vreau să ajut oamenii, dar recunosc că vin şi pentru biletul de   la festival”, a spus Radu Lungu, student.
Potrivit organizatorilor, cei care doresc să doneze sânge trebuie să aibă minimum 50 de kilograme şi să nu fi suferit de vreo boală. Totodată, este important ca să nu consume alcool cu 24 de ore   înainte de momentul donării. Aceştia vor completa iniţial un chestionar. Toată procedura de introducere a datelor personale, măsurarea greutăţii, a tensiunii, şi recoltarea de sânge durează   aproximativ 20 de minute.
Bucureştenii care vor să doneze sânge sunt aşteptaţi şi duminică, între orele 8:00 şi 14:00 în parcul Herestrău, intrarea Charles de Gaulles.
Campania se află la cea de-a patra ediţie. În acest an s-a desfăşurat şi în oraşele Cluj, Braşov, Iaşi, Timişoara şi Bucureşti. Pe 23-24 iunie, se va organiza în oraşul Constanţa. De asemenea,   oamenii sunt încurajaţi să meargă să doneze sânge şi la centrele de transfuzie din întraga ţară.
De la începutul ediţiei din 2018, până în prezent au donat circa 800 de persoane.
