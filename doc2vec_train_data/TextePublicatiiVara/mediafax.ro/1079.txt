de: Raluca Lazaroi
Preşedintele PNL, Ludovic Orban, a declarat, sâmbătă, într-o conferinţă de presă, la Bistriţa, că negociază zilnic cu parlamentari care sprijină Guvernul şi care sunt nemulţumiţi de activitatea PSD, pentru a-i convinge să sprijine moţiunea de cenzură, care va fi definitivată săptămâna viitoare.
Preşedintele PNL, Ludovic Orban, a anunţat sâmbătă, la Bistriţa că se poartă negocieri cu parlamentarii care sprijină Guvernul pentru susţinerea unei moţiuni de cenzură şi, în paralel, se lucrează   la schiţarea unui program de guvernare. Liderul PNL a anunţat că odată cu moţiunea va fi prezentată şi alternativa de premier din partea liberalilor.
"Suntem în negocieri zilnice pe care le purtăm în special cu parlamentari care sprijină Guvernul, care au făcut parte din majoritatea guvernamentală.
Există nemulţumiri mari în rândul PSD. Nu ştim,   în schimb, dacă parlamentarii cu care am luat legătura, în cazul în care PSD - ca la ultima moţiune de cenzură - o să îi oblige să stea în bănci, să nu se ducă la vot, o să aibă curajul să se ducă   să voteze. Negocierile continuă, mai sunt probabil săptămâna viitoare, e o săptămână în care vom finaliza textul moţiunii de cenzură", a declarat Ludovic Orban.
Potrivit acestuia, PNL va avea un candidat pentru postul de premier şi un program de guvernare.
„PNL lucrează la pregătirea unei schiţe de guvernare pentru că data trecută am fost atacaţi că nu am prezentat alternativă şi că nu avem un candidat de prim-ministru. De această dată avem şi   candidat şi o schiţă de program de guvernare, ca să arătăm alternativa”, a mai spus Orban.
Consilul Naţional al PNL a decis Ludovic Orban să fie candidatul de prim-ministru, iar Klaus Iohannis să fie susţinut pentru un nou mandat de preşedinte al României.
