Olguţa Vasilescu "ştie" ce soluţie se va da în DOSARUL lui Liviu Dragnea: Să târăşti un politician de anvergura liderului partidului de guvernământ...
Ministrul Muncii, Lia Olguţa Vasilescu, a spus, marţi seara, că este convinsă că liderul PDL, Liviu Dragnea, va fi achitat în dosarul DGASPC, în care este acuzat de fapte de corupţie, alături de fosta lui soţie, pentru că dosarul este unul penibil.
Olguţa Vasilescu ştie ce soluţie se va da în DOSARUL lui Liviu Dragnea: Să târăşti un politician de anvergura liderului partidului de guvernământ într-un proces penibil... nu e normal
”Eu sunt absolut convinsă că sentinţa va fi de achitare, sunt convinsă de acest lucru, pentru că nu există niciun motiv. Să târăşti un politician de anvergura liderului partidului de   guvernământ într-un proces penibil... nu e normal. În condiţiile în care tot dosarul se baza pe mărturiile a două persoane, care în faţa instanţei au spus că Liviu Dragnea este nevinovat şi că au   dat declaraţiile acelea în faţa procurorilor, pentru că au fost forţate să facă acest lucru. Refuz să cred că este posibil să asistăm la altceva decât o achitare”, a spus ministrul Muncii, la   TVR1.
Sentinţa în dosarul lui Liviu Dragnea de la instanţa supremă, privind angajările din Direcţia de Protecţie a Copilului Teleorman, a fost amânată pentru 21 iunie. Este pentru a doua oară când ÎCCJ   amână pronunţarea în dosarul care îl vizează pe liderul PSD Liviu Dragnea.
De această dată motivul îl reprezintă concluziile scrise depuse la dosar de avocatul Bombonicăi Prodana, fosta soţie a lui Dragnea. La ultimul termen, procurorii au cerut închisoare cu executare   pentru toţi inculpaţii din dosar. În cazul lui Liviu Dragnea, DNA a solicitat până la 7 ani şi 6 luni de detenţie, dar şi anularea suspendării pedepsei din dosarul Referendumului.
În ceea ce o priveşte pe fosta soţie a lui Liviu Dragnea, procurorii au renunţat la acuzaţii, întrucât aceasta a achitat prejudiciul.
Potrivit procurorilor, "în perioada iulie 2006 - decembrie 2012, Dragnea Nicolae Liviu, în calitate de preşedinte al Consiliului Judeţean Teleorman, respectiv de preşedinte al organizaţiei judeţene   a unui partid politic, cu intenţie, a determinat-o pe inculpata Alesu Floarea, la acea vreme director executiv al Direcţiei Generale de Asistenţă Socială şi Protecţia Copilului Teleorman să îşi   încalce atribuţiile de serviciu prin menţinerea în funcţie şi implicit plata drepturilor salariale pentru două angajate ale aceleiaşi instituţii. În realitate cele două persoane şi-au desfăşurat   activitatea la sediul organizaţiei judeţene Teleorman a partidului politic al cărui preşedinte era suspectul Dragnea Nicolae Liviu, aspect cunoscut de acesta din urmă".
