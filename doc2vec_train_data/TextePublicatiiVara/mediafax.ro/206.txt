de: Departamentul Corespondenţi - Mediafax
Patru maşini au fost distruse în urma vijeliei de marţi seara, din Satu Mare, care a pus la pământ mai mulţi copaci. Pasaje din oraş sunt inundate, iar bucăţi din acoperişuri de bloc stau să cadă, pompierii intervenind pentru remedierea problemelor.
Potrivit ISU Satu Mare, după furtuna de marţi seara, pe mai multe străzi din oraş au căzut copaci, iar pe strada Independenţei arborii au căzut peste patru autoturisme.
De asemenea, un panou publicitar a căzut la coborârea de pe podul Decebal, iar în Piaţa 25 octombrie a căzut o parte din acoperişul unui bloc cu 10 etaje.
„Bucată mare de acoperiş desprinsă de pe un bloc de 10 etaje în Piaţa 25 Octombrie Satu Mare. E pericol de cădere. Se va acţiona cu autoscara de lucru la înălţime. Se aşteaptă o macara aparţinând   unui operator economic”, potrivit ISU Satu Mare.
Pasajele Soarelui şi Henri Coandă sunt inundate, iar pompierii intervin cu motopompa.
Satu Mare este sub atenţionare cod galben de vijelii până la miezul nopţii.
