EXTERNE astăzi, 20:58
de: Mihai Draghici - Mediafax
Preşedintele american, Donald Trump, s-a declarat "foarte pregătit" pentru întrevederea cu liderul Coreei de Nord, Kim Jong-Un, subliniind că rezultatul întâlnirii depinde de "atitudine", informează site-ul agenţiei Associated Press.
"Sunt foarte bine pregătit. Nu cred că trebuie să mă pregătesc foarte mult. Este vorba de atitudine. Este vorba de dorinţa de a face lucrurile", a declarat Donald Trump după întrevederea pe care a   avut-o cu premierul Japoniei, Shinzo Abe.
"Coreea de Nord trebuie să accepte denuclearizarea. Dacă nu renunţă la programul de înarmare nucleară, acest lucru nu va fi acceptabil; şi nu putem elimina sancţiunile", a spus preşedintele   Statelor Unite.
"Cred că m-am pregătit de mult timp pentru acest summit, aşa cum a făcut şi cealaltă parte. Cred că sunt pregătit de mult timp. Deci, nu este o problemă de pregătire, este o problemă de a vrea ori   a nu vrea să se întâmple ceva", a subliniat Donald Trump.
Preşedintele SUA, Donald Trump, urmează să aibă o întrevedere cu liderul Coreei de Nord, Kim Jong-Un, pe 12 iunie, în Singapore.
