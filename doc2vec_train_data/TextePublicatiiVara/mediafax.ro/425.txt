Preşedintele Klaus Iohannis a anunţat, vineri, la Varşovia, că va convoca o şedinţă a CSAT în perioada următoare pentru a pregăti poziţia României la summitul NATO de la Bruxelles, inclusiv la nivelul mesajelor politice.
”România abordează aceste chestiuni la modul cel mai serios şi, în lumina deciziilor extrem de importante care se vor lua la summitul NATO (de la Bruxelles - n.r.), am decis să convoc o şedinţă   specială a Consiliului Suprem de Apărare a Ţării, o şedinţă dedicată pregătirii pentru acest summit”, a declarat Klaus Iohannis, prezent la summitul Bucureşti - B9, care se desfăşoară la Varşovia.
El a mai spus că data la care va avea loc şedinţa CSAT nu a fost stabilită.
”Imediat ce ne întoarcem la Bucureşti vom lua o decizie despre data cea mai potrivită pentru această întâlnire. Evident că va trebui să fie destul de repede, în următoarele săptămâni, pentru a fi   bine pregătiţi cu mesajele şi abordările pentru summitul NATO. Trebuie să subliniez că a existat o colaborare şi există o colaborare constantă între noi şi cei responsabili de aplicare, există o   colaborare constantă între Preşedinţie şi Ministerul Apoărării, există o colaborare constantă între secretariatul CSAT-Forţele Armate - Minister şi noi suntem deja bine pregătiţi. Vreau doar să   avem o pregătire foarte bună, inclusiv la nivelul mesajelor politice”, a adăugat şeful statului.
Viitorul summit NATO va avea loc la Bruxelles pe 11-12 iulie 2018
