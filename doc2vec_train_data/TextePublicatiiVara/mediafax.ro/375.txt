de: Mihai Draghici - Mediafax
Adunarea Naţională, Camera inferioară a Parlamentului Franţei, a adoptat joi un proiect de lege care prevede interzicerea accesului elevilor cu telefoane mobile în şcolile primare şi generale, informează postul Europe 1.
Noua lege prevede "interzicerea efectivă" a accesului cu telefoane mobile a elevilor în şcolile primare şi generale.
Este vorba de "un semnal adresat societăţii", a argumentat Guvernul de la Paris.
Interdicţia va fi valabilă şi la orele desfăşurate în spaţii exterioare, spre exemplu la cursurile de sport.
Directorii instituţiilor şcolare vor dispune modalităţile de aplicare a noii legi, valabilă pentru cei aproximativ 8,5 milioane de elevi din şcoli primare şi generale.
