SOCIAL astăzi, 23:01
de: Raluca Lazaroi
Un bărbat de 48 de ani din comuna Slatina, judeţul Suceava, a murit, luni, după ce a fost luat de o viitură formată pe un pârâu de munte, în urma unei ruperi de nori. Bărbatul se afla pe malul apei care a crescut foarte mult şi, în timp ce încerca să traverseze pârâul, a fost luat de ape.
Bărbatul de 48 de ani a murit, luni, după ce a fost suprins de o furtună puternică care a creat pe un pârâu de munte o undă de viitură, bărbatul fiind luate de ape.
Conform Inspectoratului pentru Situaţii de Urgenţă Suceava, la faţa locului a fost trimis un echipaj SMURD care a încercat să îl resuciteze pe bărbatul înecat însă manevrele au fost în zadar.
“A fost solicitat echipajul SMURD pentru un caz medical. La faţa locului a fost găsit un bărbat, scos din apă, echipajul aplicând manevre de resucitare însă fără rezultat. Nu ştim ce s-a întâmplat,   a fost un pârău care a crescut foarte mult şi l-a surprins pe bărbat. În urma ploii abundente pompierii au intervenit pentru evacuarea apei dintr-o gospodărie şi o grădină inundată, în aceeaşi   localitate”, a declarat, pentru MEDIAFAX, purtătorul de cuvânt al Inspectoratului pentru Situaţii de Urgenţă Suceava, Alin Găleată.
Primele informaţii arată că bărbatul ar fi vrut să treacă un pârâu, pentru a ajunge la vitele care erau pe câmp însă apele au crescut foarte mult şi bărbatul a fost luat de curenţii puternici.   Trupul acestuia a fost găsit la câteva sute de metri, în vale, de localnici.
În acest caz poliţiştii au deschis o anchetă pentru a stabili împrejurările în care a survenit decesul bărbatului.
