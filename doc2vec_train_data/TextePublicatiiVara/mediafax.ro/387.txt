de: Ana Petrescu
Preşedintele PNL, Ludovic Orban, a declarat că prin conţinutul motivării deciziei CCR, care a constatat existenţa unui conflict între şeful statului şi ministrul Justiţiei şi care îl obligă pe Klaus Iohannis să o revoce pe şefa DNA, România se reîntoarce la perioada sovietică.
"Prin toate enunţurile din cuprinsul acestei motivări ne intoarcem la perioada sovietică. Nu pot să nu reamitesc faptul că poate symbolic preşedintele CCR a făcut o vizită cel putin ciudată la   Sankt Petersburg. Ne intoarcem la vremea dinaintea integrării in UE. În primul rând mă voi referi la prevederea constituţională care consacră rolul CSM de garant al independenţei justiţiei. Decizia   CCR anulează rolul CSM, în anulează rolul constituţional şi scoate complet din dispozitivul organizării sistemului de justiţiei CSM, lăsând la bunul plac, la cheremul ministrului Justiţiei, toate   deciziile asupra procurorilor", a afirmat liderul PNL Ludovic Orban, într-o conferinţă de presă susţinută joi la sediul partidului.
Acesta a adăugat că motivarea deciziei Curţii Constituţionale care îl obligă pe preşedintele Klaus Iohannis să o revoce pe şefa DNA, Laura Codruţa Kovesi, nu este doar o chestiune de drept intern,   ci trebuie privită şi în contextul apartenţei României la Uniunea Europeană, precum şi al faptului că ţara noastră încă se află sub Mecanismul de Cooperare şi Verificare (MCV).
"Sunt împotriva tezei că această soluţionarea a conflictului e o chestiune de drept intern. Să nu uităm că România este încă sub MCV. Poate înţelegem acum de ce CCR a decis să iasă din Mecanismul   de Verificare şi Cooperare. Eu nu pot să înţeleg cum CCR face abstracţie de apartenenţa României la UE şi de obligaţia respectării oricăror prevederi din tratate sau regulamente, spunând că această   chestiune a independenţei judecătorilor şi procurorilor, invocată în MCV, e o chestiune care ţine de apartenenţa României la UE", a completat Orban.
Liderul liberal a mai precizat că prin decizia CCR şi prin conţinutul motivării Curtea şi-a depăşit atributele constituţionale şi că a rescris Constituţia.
"Consider că prin decizia luată şi prin motivarea prezentată public astăzi CCR îşi depăşeşte atributele sale constituţionale. În conformitate cu Constituţia, CCR e garantul supremaţiei   Constituţiei, dar nu e nicidecum adunare constituantă.
CCR nu are niciun atribut să rescrie Constituţia şi nu are competenţă de a se substitui deciziilor preşedintleui, ca atare nu poate impune   preşedintelui să ia o decizie", a mai spus Ludovic Orban.
CCR a publicat, joi, motivarea, de 133 de pagini, în cazul conflictului preşedinte- ministrul Justiţiei, generat ca urmare a refuzului preşedintelui Iohannis de a o revoca pe Laura Codruţa Kovesi   din funcţia de procuror şef al DNA.
"Una dintre condiţiile realizării obiectivelor fundamentale ale statului român o constituie buna funcţionare a autorităţilor publice, cu respectarea principiilor separaţiei şi echilibrului   puterilor, fără blocaje instituţionale. De asemenea, textul art.146 lit.e) din Constituţie nu conferă Curţii Constituţionale atribuţia de a constata doar existenţa conflictelor juridice de natură   constituţională, ci pe aceea de a soluţiona aceste conflicte", se arată în motivarea Curţii.
De aici reiese şi decizia CCR de a anunţa şi ce măsuri trebuie luate pentru ca acest conflict instituţional preşedinte- ministrul Justiţiei să nu mai existe, indicând şefului statului revocarea   procurorului şef al DNA.
