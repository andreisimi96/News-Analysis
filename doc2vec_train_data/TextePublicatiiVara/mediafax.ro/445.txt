de: Departamentul Corespondenţi - Mediafax
Managerul Institutului de Boli Cardiovasculare Iaşi, Grigore Tinica, a fost trimis în judecată, fiind acuzat de complicitate la abuz în serviciu într-un dosar de obţinere ilegală de fonduri.
Potrivit unei sinteze a cauzelor finalizate de DNA în luna mai, procurorii din Iaşi au dispus trimiterea în judecată, în stare de libertate, a inculpaţilor Alexoae Nicolaie-Gabriel, la data faptei   administrator al unei societăţi comerciale, pentru complicitate la abuz în serviciu dacă funcţionarul public a obţinut pentru sine sau pentru altul un folos necuvenit, Fărcăşel Victor, la data   faptelor director administrativ delegat să exercite atribuţiile managerului Institutului de Boli Cardiovasculare „Prof. Dr. G. I. M. Georgescu” Iaşi, pentru obţinerea ilegală de fonduri şi abuz în   serviciu dacă funcţionarul public a obţinut pentru sine sau pentru altul un folos necuvenit, şi Grigore Tinica, manager al Institutului de Boli Cardiovasculare „Prof. Dr. G.I.M. Georgescu” Iaşi,   pentru complicitate la abuz în serviciu dacă funcţionarul public a obţinut pentru sine sau pentru altul un folos necuvenit.
Potrivit rechizitoriului, Fărcăşel Victor a întocmit şi comunicat la Ministerul Sănătăţii, la sfârşitul anului 2010, în înţelegere cu Alexoae Nicolaie-Gabriel, o notă de fundamentare în care a   inserat date false, prin care solicita ajutor financiar pentru investiţii în cadrul Institutului de Boli Cardiovasculare „Prof.
Dr. G.I.M. Georgescu” Iaşi ce priveau reabilitarea şi dotarea unei   săli hibride de chirurgie cardiovasculară.
Solicitarea a fost transmisă în condiţiile în care lucrările de amenajare ale acelei săli fuseseră executate de societatea administrată de inculpatul Alexoae Nicolaie-Gabriel, în calitate de   subcontractor, şi recepţionate la data de 20.05.2009.
”În acest context, în perioada noiembrie-decembrie 2010, Fărcăşel Victor, pentru a crea o aparenţă de legalitate pentru efectuarea viitoarelor plăţi ilegale, a iniţiat şi participat în mod   nemijlocit în procesul de derulare a unei proceduri fictive de achiziţie publică pentru atribuirea contractului de lucrări societăţii administrate de inculpatul Alexoae Nicolaie-Gabriel. La data de   29 decembrie 2010, la aproximativ trei săptămâni de la încheierea contractului, inculpatul Fărcăşel Victor, cu încălcarea prevederilor legale, a semnat o ordonanţare de plată prin care s-a dispus   transferul sumei de 407.000 lei din contul Institutului de Boli Cardiovasculare „Prof. Dr. G.I.M. Georgescu” în cel al firmei administrate de inculpatul Alexoae Nicolaie-Gabriel, reprezentând plata   lucrărilor pretins executate. În realizarea demersurilor infracţionale, inculpatul Fărcăşel Victor a beneficiat şi de ajutorul managerului Tinica Grigore care a semnat mai multe documente necesare   pentru organizarea licitaţiei şi pentru plata lucrărilor pretins executate”, arată DNA.
În cauză s-a dispus poprirea sumelor da bani datorate cu orice titlu de către persoane fizice sau juridice (unităţi bancare/instituţii publice/societăţi comerciale, etc) inculpaţilor Alexoae   Nicolaie-Gabriel, Fărcăşel Victor şi Tinica Grigore respectiv instituirea sechestrului asigurător asupra bunurilor mobile şi imobile aflate în proprietatea acestora.
Ministerul Sănătăţii a solicitat să se constituie parte civilă în procesul penal cu suma de 407.000 lei.
Dosarul a fost trimis spre judecare Tribunalului Iaşi cu propunere de a se menţine măsurile asigurătorii dispuse în cauză.
