Partidul Naţional Liberal va depune pe 20 iunie moţiunea de cenzură împotriva Cabinetului Dăncilă, intitulat "Opriţi Guvernul marionetă!", liderul PNL, Ludovic Orban, afirmând că, în baza textului, va discuta şi cu alţi ”parteneri” care ar putea vota în favoarea moţiunii de cenzură.
Moţiunea de cenzură a PNL  împotriva Cabinetului Dăncilă va fi depusă pe 20 iunie
”Am aprobat de principiu textul moţiunii de cenzură. Va fi adus la forma semifinită a PNL până mâine (marţi – n.r.) la ora 17.00. În baza acestui text, propunere de text, vom discuta cu toţi   ceilalţi parteneri care vor veni să susţină moţiunea de cenzură. Suntem deschişi la completarea acestui text, suntem deschişi la îmbunătăţirea, la introducerea de noi teme şi motive care să stea la   baza moţiunii de cenzură. De asemenea, am stabilit ca şi calendar depunerea moţiunii de cenzură aproximativ în jurul date de 20 iunie. Am discutat şi despre stadiul negocierilor şi mai ales de   toate discuţiile şi întâlnirile pe care urmează să le avem în cursul acestei săptămâni”, a declarat Ludovic Orban.
El nu a vrut să spună cu cine negociază susţinerea moţiunii de cenzură.
"Justiţia şi instituţiile statului au ajuns doar nişte unelte politice pentru Guvernul-marionetă controlat de Dragnea! Guvernul Dăncilă Dăncilă nu are curajul să se opună deciziilor arbitarea   ale şefului său de partid. Astfel, chiar sub ochii prim-ministrului, legile justiţiei sunt modificate doar pentru a deveni legi de protecţie personală pentru Dragnea. Codurile penale sunt   modificate cu dedicaţie pentru leadership-ul PSD-ALDE! Altfel spus, Actuala Putere are o agendă de grup infracţional organizat. Iată doar câteva dovezi evidente: doriţi redefinirea grupului   infracţional organizat, abrogarea infracţiunii de neglijenţă în serviciu, redefinirea abuzului în serviciu şi a mărturiei mincinoase", se arată în textul moţiunii de cenzură obţinut de   MEDIAFAX.
PNL acuză partidul de guvernământ că a folosit Curtea Constitutională a României (CCR) pentru "a amputa" atribuţiile preşedintelui Klaus Iohannis, "PSD, cu mâna CCR, a mutat astfel decizia   privitoare la revocarea procurorilor marilor parchete în curtea ministrului Justiţiei, ministru numit politic care poate lua oricând decizii politice arbitrare, înlocuind procurori în funcţie de   interese politice. Această abordare contravine poziţiei Uniunii Europene care s-a poziţionat împotriva politizării justiţiei".
Liberalii mai susţin că instituţia Avocatul Poporului, "este deja predată PSD", precum şi televiziunea publică.
"Orice sesizări adresate lui Victor Ciorbea - şi care nu convin PSD- sunt blocate şi încuiate în sertarul Avocatului Poporului! Consiliul Naţional de Combatere a Discriminării şi Consiliul   Naţional al Audovizualului au devenit şi ele unelte politice. Orice adversar politic, care nu convine Puterii, este amendat sau ameninţat că va fi amendat! Nu mai vorbim şi despre instituţiile   media publice care sunt supuse presiunii politicului. Avem exemplul TVR, unde preşedintele-director controlează din scurt jurnaliştii care nu vorbesc de bine actuala guvernare!", arată PNL.
PNL îi reproşează premierului Viorica Dăncilă că, de la investirea în funcţie, toată măsurile luate de Guvern nu au făcut decât să "afunde economia ţării".
