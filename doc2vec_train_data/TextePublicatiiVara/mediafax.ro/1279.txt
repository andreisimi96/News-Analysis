de: Cătălin Legănel
Zeci de persoane au fost evacuate, marţi dimineaţă, dintr-un hotel din staţiunea Venus, după ce un incendiu a izbucnit în camera tehnică a unităţii, fără ca nimeni să fie rănit.
Potrivit reprezentanţilor Inspectoratului pentru Situaţii de Urgenţă „Dobrogea” al judeţului Constanţa, incendiul se manifesta la un boiler, cu degajare mare de fum, în camera tehnică la subsol.
Hotelul are trei etaje şi erau cazate aproximativ 28 de persoane. Angajaţii hotelului au procedat la evacuarea acestora ordonat şi în siguranţă. La faţa locului au intervenit două autospeciale de   stingere de la Secţia Mangalia şi o ambulanţă SMURD, pompierii reuşind în scurt timp stingerea focului. Urmează acum să se stabilească din ce motive s-a aprins focul.
