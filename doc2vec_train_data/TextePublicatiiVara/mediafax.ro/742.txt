SOCIAL astăzi, 15:45
de: Gabriel Pecheanu
Membrii delegaţiei Comisiei de la Veneţia i-au cerut, marţi, precizări preşedintelui CCR, Valer Dorneanu, în legătură cu sesizarea Curţii Constituţionale adresată Comisiei de la Veneţia cu privire la presiunile la adresa judecătorilor CCR, după decizia care o vizează pe Laura Codruţa Kovesi.
”În cursul întrevederii s-au purtat discuţii referitoare, în esenţă, la unele aspecte de constituţionalitate care s-au ridicat pe parcursul procesului legislativ de elaborare a legilor de   modificare şi completare a Legii nr. 303/2004 privind statutul judecătorilor şi procurorilor, a Legii nr. 304/2004 privind organizarea judiciară şi a Legii nr. 317/2004 privind Consiliul Superior   al Magistraturii.
De asemenea, oaspeţii au solicitat precizări în legătură cu circumstanţele scrisorii adresate de către Curtea Constituţională Comisiei de la Veneţia, Secretarului Consiliului   Europei şi Preşedintelui Conferinţei Curţilor Constituţionale Europene cu privire la presiunile exercitate asupra sa şi îndemnurile publice la nerespectarea deciziilor Curţii Constituţionale”, se   arată într-o comunicare a Curţii Constituţionale, publicată după întrevederea unor judecători CCR cu o delegaţie a Comisiei Europene.
Preşedintele Curţii Constituţionale a României, Valer Dorneanu, a fost însoţit la întâlnirea de lucru, de marţi, cu delegaţia Comisiei Europene pentru Democraţie prin Drept (Comisia de la Veneţia)   de patru judecători CCR, respectiv Mona-Maria Pivniceru, Simona-Maya Teodoroiu, Petre Lăzăroiu şi Daniel Marius Morar.
