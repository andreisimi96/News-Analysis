de: Departamentul Corespondenţi - Mediafax
Zeci de gospodării din judeţul Galaţi au fost inundate, în timpul nopţii de vineri spre sâmbătă, în urma unei ploi torenţiale, iar grindina a stricat grădinile şi culturile agricole de pe camp. Galaţiul s-a aflat fost sub cod roşu de furtună timp de mai bine de două ore.
Autorităţile din Galaţi au convocat Comitetul pentru Situaţii de Urgenţă imediat ce meteorologii au instituit Cod Roşu de vreme rea, iar pompierii au intervenit cu autospeciale şi motopompe.
Potopul care a lovit mai multe părţi ale judeţului Galaţi a inundat Drumul Naţional 25, iar timp de o oră, pe şoseaua care leagă oraşele Galaţi şi Tecuci s-a circulat cu mare greutate, pe un singur   fir, în timp ce pompierii au evacuat apa cu ajutorul motopompelor.
Tot aşa s-a intervenit şi în satele afectate de inundaţii. Potrivit reprezentanţilor ISU Galaţi, au fost case şi curţi inundate în mai multe sate şi în municipiul Tecuci.
„În urma manifestărilor meteo, în judeţul Galaţi au fost afectate patru localităţi: Piscu, Vameş, Independenţa şi Smârdan, plus municipiul Tecuci. Au fost inundate opt locuinţe şi 35 de anexe   gospodăreşti, şase în Piscu, patru în Vameş şi 25 în Tecuci, este vorba în special despre curţi inundate.
Pompierii au intervenit toată noaptea, au fost chemaţi şi cei care erau acasă. 50 de   militari au acţionat pe parcursul nopţii cu 25 de mijloace tehnice. Timp de o oră a fost afectat DN25, pe două porţiuni de aproximativ 500 metri. Circulaţia a fost întreruptă câteva minute, apoi   s-a circulat pe un fir, după o oră apa a fost evacuată de pe şosea”, a declarat, sâmbătă dimineaţa, pentru MEDIAFAX, purtătorul de cuvânt al Inspectoratului pentru Situaţii de Urgenţă Galaţi,   Eugen Chiriţă.
Grindina a afectat şi culturile agricole din centrul, vestul şi sudul judeţului Galaţi, valoarea pagubelor urmând să fie stabilită peste câteva zile.
„Din fericire nu s-au înregistrat victime şi nu sunt localităţi fără energie electrică. S-a lucrat pe parcursul nopţii, încă se mai lucrează, acum se fac evaluari pe teren pentru evaluarea   pagubelor, eventual se mai scoate apa din beciuri”, a mai spus Eugen Chiriţă.
Probleme au fost şi în municipiul Galaţi. Ploaia torenţială a inundat mai multe străzi după ce sistemul de canalizare nu a mai făcut faţă cantităţii mari de apă şi gurile de scurgere s-au înfundat   cu crengi rupte şi resturi.
Pe şoseaua de centură a oraşului s-a circulat cu dificultate, şoferii fiind nevoiţi să conducă în coloană, cu viteză redusă.
Codul roşu de furtună a fost instituit vineri noaptea cu puţin timp înainte de ora 22 şi a fost valabil până la ora 24.00.
