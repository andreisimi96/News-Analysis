SOCIAL astăzi, 08:59
de: Dragos Suciu
Pompierii militari şi civili din Harghita au intervenit, miercuri dimineaţa, pentru îndepărtarea a 26 de arbori şi doi stâlpi de lemn căzuţi pe drumurile judeţene, naţionale sau pe liniile electrice, în urma unei furtuni, transmite corespondentul MEDIAFAX.
Purtătorul de cuvânt al Inspectoratului pentru Situaţii de Urgenţă (ISU) Harghita, Alina Ciobotariu, a declarat, corespondentului MEDIAFAX, că pompierii militari au intervenit pe raza municipiului   Gheorgheni şi în împrejurimi pentru îndepărtarea mai multor arbori căzuţi pe carosabil.
Au fost afectate DN 13 B între Gheorgheni şi Joseni, DN 12 C spre Lacul Roşu şi DJ 138. Traficul s-a desfăşurat cu dificultate şi restricţii de viteză, câteva ore, până la finalizarea   intervenţiilor.
”În acest moment e în desfăşurare o intervenţie în cartierul Florilor din Gheorgheni. Pompierii intervin pentru degajarea unui copac căzut pe liniile electrice şi de telefonie”, potrivit Alinei   Ciubotariu.
Pompierii militari au intervenit cu mai multe autospeciale, fiind ajutaţi de pompierii voluntari pentru situaţii de urgenţă din localitatea Joseni. Apelurile la 112 au început după miezul nopţii,   potrivit sursei citate.
Până la ora transmiterii acestei ştiri, s-a intervenit pentru degajarea a 26 de arbori şi doi stâlpi de lemn.
Rupere de nori la Arad: străzi inundate şi copaci căzuţi pe carosabil
Mai multe străzi din oraşul Arad au fost inundate, miercuri dimineaţa, în urma unor ploi torenţiale, astfel că s-a circulat cu dificultate, iar câţiva copaci au căzut pe carosabil, transmite   corespondentul MEDIAFAX.
Mai multe furtuni violente s-au produs, miercuri dimineaţa, în judeţul Arad, astfel că trei zone intens circulate din oraşul Arad au fost inundate după ce sistemul de canalizare nu a făcut faţă   cantităţii mari de precipitaţii.
Astfel, începând cu ora 05.00, reprezentanţi ai Companiei de Apă Arad a intervenit cu motopompe şi vidanje pentru degajarea carosabilului, şoferii circulând cu dificultate.
“Am intervenit, începând cu ora 05.00, cu cinci motopompe, două vidanje şi aproximativ 15 angajaţi ai Companiei de Apă Arad în trei zone unde au fost probleme din cauza ploilor: centrul comercial   Germicenter – viaductul către str. Voinicilor, pe str. Cocorilor şi la intersecţia străzilor Henri Coandă cu Porumbacului. În două locaţii s-a remediat deja situaţia”, au transmis reprezentanţii   Companiei de Apă Arad.
De asemenea, pompierii au intervenit pentru degajarea a doi arbori căzuţi pe carosabil în oraşul Arad, dintre care unul pe o maşină, şi a doi în judeţ.
