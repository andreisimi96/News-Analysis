SOCIAL astăzi, 08:53
de: Departamentul Corespondenţi - Mediafax
Hidrologii au emis avertizări cod portocaliu de inundaţii pentru râuri din cinci judeţe, valabile de miercuri seara până joi la ora 24.00. Sub cod galben de inundaţii au intrat deja râuri din judeţe Maramureş, Satu Mare, Bistriţa-Năsăud, Cluj şi Sălaj.
De codul portocaliu de inundaţii sunt vizate bazine hidrografice din judeţele Hunedoara, Arad, Timiş, Caraş Severin şi Gorj.
”Având în vedere situaţia hidrometeorologică actuală şi prognoza meteorologică pentru următoarele 72 de ore, ca urmare a precipitaţiilor prognozate şi propagării se pot produce scurgeri importante   pe versanţi, torenţi, pâraie, viituri rapide pe râurile mici cu posibile efecte de inundaţii locale şi creşteri de debite şi niveluri cu posibile depăşiri ale cotelor de atenţie”, arată hidrologii.
Avertizările cod portocaliu sunt valabile de miercuri ora 20.00 până joi la ora 24.00.
Sub cod galben de inundaţii au intrat deja râuri din judeţe Maramureş, Satu Mare, Bistriţa-Năsăud, Cluj şi Sălaj, iar de miercuri de la ora 14.00 de codul galben vor fi vizate şi râuri din judeţele   Cluj, Sălaj, Bihor, Arad, Hunedoara, Alba, Sibiu, Timiş, Caraş Severin, Gorj, Mehedinţi, Dolj, Vâlcea, Argeş, Olt, Teleorman, Dâmboviţa, Giurgiu, Ilfov, Prahova, Ialomiţa, Braşov, Covasna şi Buzӑu.
Avertizările cod galben sunt valabile până vineri.
Administraţia Naţională de Meteorologie (ANM) a emis, marţi, o atenţionare meteorologică cod galben de instabilitate atmosferică şi ploi în cantităţi însemnate pentru Banat, Crişana, Oltenia,   Maramureş, Transilvania, jumătatea de vest a Munteniei şi în zonele de munte, valabilă până vineri dimineaţa.
Potrivit ANM, în Banat, Crişana, Oltenia, Maramureş, Transilvania, jumătatea de vest a Munteniei şi în zonele de munte, instabilitatea atmosferică va fi accentuată şi se va manifesta prin averse   torenţiale, frecvente descărcări electrice, vijelii şi căderi de grindină.
Îndeosebi în zona de sud-vest şi în zona montană, cantităţile de apă vor depăşi 25 de litri pe metrul pătrat şi pe arii restrânse 60 - 80 de litri pe metrul pătrat.
În restul teritoriului, astfel de fenomene se vor semnala pe suprafeţe mici, în special pe parcursul zilei de joi, 14 iunie.
Atenţionarea ANM este valabilă de miercuri de la ora 14 până vineri dimineaţa, la ora 8.
