de: Octavian Vasilescu
La câteva minute după terminarea partidei România – Macedonia (26-25) în manşa retur a play-off-ului Campionatului Mondial de handbal masculin, Xavier Pascual şi-a anunţat demisia de la echipa naţională.
Naţionala masculină a ratat calificarea la turneul final din 2019, după ce a fost învinsă de Macedonia cu 57-50 la ”general”.
Antrenorul spaniol a semnat în 2016 un contract cu FRH, principalul obiectiv despre care s-a vorbit la vremea respectivă fiind calificarea României la Jocurile Olimpice de la Tokyo 2020.
Xavier Pascual a acceptat oferta de a prelua naţionala României în urmă cu mai bine de 2 ani, după ce Federaţia Română de Handbal s-a despărţit de Aihan Omer, în urma ratării calificării la   Mondialul din 2017. La vremea respectivă, sosirea lui ”Pasqui” a fost privită ca un adevărat ”boom”, din moment ce Alexandru Dedu îl angajase pe antrenorul echipei FC Barcelona, deţinătoarea Ligii   Campionilor.
Debutul lui Pascual a fost şi mai spectaculos, cu două victorii în faţa Belaruslui şi Poloniei, echipe cu prezenţe la turneele finale în ultimii ani. România începea să spere că va ajunge în   sfârşit la un Campionat European, după mai bine de 20 de ani de absenţă. Dar ulterior, naţionala nu a reuşit să ţină acelaşi ritm şi a ratat calificarea la turneul final. Nici următoarea campanie   de calificare, la Mondialul din 2019, nu s-a încheiat cu o reuşită, România fiind departe de Macedonia per totatul celor două manşe.
Pascual a decis să renunţe la echipa României, iar preşedintele FR de Handbal ar fi fost informat de acest aspect înaintea returului cu Macedonia. Xavier Pascual a fost nevoit să ia această decizie   în primul rând din cauza obligaţiilor contractuale cu FC Barcelona. Catalanul şi-a prelungit contractul de curând pe 4 ani, dar condiţia oficialilor de la FC Barcelona a fost să încheie colaborarea   cu naţionala României. Problemele de la prima reprezentativă sunt destul de profunde, iar reconstrucţia care se întinde pe o perioadă mai lungă decât şi-ar fi dorit inclusiv ”Pasqui” îi solicita în   plus foarte multă energie.
Aşadar, FRH se vede nevoită să umble după un alt selecţioner cu care să fie atacată următoarea campanie de calificare la Campionatul European 2020, când se va juca pentru prima dată cu 24 de   naţionale la start. România este în grupă cu Franţa, Islanda şi Portugalia.
