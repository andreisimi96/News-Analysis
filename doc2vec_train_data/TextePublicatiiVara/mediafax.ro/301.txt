de: Teodora Marinescu
Ministrul de Externe din Singapore, Vivian Balakrishnan, va efectua o vizită oficială la Phenian, joi, au anunţat surse guvernamentale, cu câteva zile înainte de summitul între liderul nord-coreean Kim Jong-un şi preşedintele american Donald Trump, relatează site-ul agenţiei Reuters.
Vivian Balakrishnan, care a mers mai întâi la Washington, va vorbi cu omologul său nord-coreean Ri Yong Ho în timpul vizitei sale.
Donald Trump şi Kim Jong-un se vor întâlni pe 12 iunie în Singapore.
"Desigur, toţi sperăm că acest summit va duce la o reducere a tensiunii şi va promova pacea, iar pentru binele Coreei de Nord, va îmbunătăţi aspectele dezvoltării economice", a declarat   Balakrishnan.
Statele Unite şi Coreea de Nord au fost de acord luna trecută ca cei doi lideri să se întâlnească pentru prima dată. Singapore deţine relaţii diplomatice cu ambele.
