Departamentul Politic - Mediafax
Publicaţia Politico scrie despre Liviu Dragnea, preşedintele PSD, că, deşi nu este premier, este cel care conduce, fiind considerat cel mai puternic politician din ţară. Totodată, publicaţia notează că există temeri, în plan intern şi la Bruxelles că îşi conduce ţara în aceeaşi direcţie "iliberală".
"Liviu Dragnea, preşedintele Partidului Social-Democrat (PSD), conduce ţara fără a fi prim-ministru, precum Jarosław Kaczyński din Polonia. Şi există temeri, în plan intern şi la Bruxelles că îşi   conduce ţara în aceeaşi direcţie "iliberală" ca şi Polonia ori Ungaria lui Viktor Orban", scrie Politico.eu.
Politicianul respinge discuţia despre vreo asemănare cu liderul Partidului de Drept şi Justiţie (PiS) din Polonia, spunând într-un interviu pentru Politico: "Nu îl cunosc pe domnul Kaczynski, aşa   că nu ştiu dacă există o asemănare între noi. Eu sunt eu, la fel ca orice lider politic este propriul om".
"Dacă Dragnea va deveni cu adevărat următoarea durere de cap illiberală a Bruxellesului va depinde foarte mult de modul în care se desfăşoară evenimentele în următoarele săptămâni. După ce a condus   partidul la o victorie cu 45% în alegerile parlamentare din 2016, Dragnea a forţat demisia a doi prim-miniştri, a promovat o controversată revizuire a sistemului de justiţie şi a înfuriat alţi   politicieni români sugerând ca ţara să urmeze exemplul privind Israelul al preşedintelui SUA, Donald Trump, şi să mute ambasada la Ierusalim. Dragnea - care nu poate ocupa funcţia de prim-ministru   din cauza unei condamnări la închisoare cu suspendare pentru o încercare de a frauda un referendum în 2012 - se confruntă cu noi acuzaţii de corupţie, iar Curtea Supremă din România ar urma să se   pronunţe joi în acest caz", mai arată sursa citată.
Publicaţia aduce în discuţie şi decizia CCR privind emiterea decretului de revocare a Laurei Codruţa Kovesi, dar şi posibila suspendare a preşedintelui, în contextul refuzului de a emite decretul.
"Există potenţialul [ca România să adopte o direcţie iliberală]", a declarat Paul Ivan, analist politic la Centrul de Politici Europene. "Există elemente care indică în această direcţie".
La un miting recent al PSD, Dragnea a acuzat ceea ce el numeşte "statul paralel" - pe care îl defineşte drept o conspiraţie a serviciilor de informaţii, ofiţerilor de poliţie, funcţionarilor   vamali, autorităţilor financiare, a procurorilor şi judecătorilor - că încerca să doboare guvernul PSD.
"Să nu credeţi că doar demnitarii sunt ţinte", a spus el mulţimii. "Puteţi deveni toţi ţintele acestui sistem respingător", a spus el. Ca răspuns, mulţimea a aclamat: "Liviu Dragnea nu renunţa, noi   suntem alături de tine!", scrie Politico.
"În vârstă de 55 de ani, cu păr gri şi o mustaţă dichisită, Dragnea prezidează camera inferioară a Parlamentului României dintr-un birou impunător aflat în clădirea ridicată de dictatorul Nicolae   Ceauşescu. Spre deosebire de unii dintre predecesorii săi din fruntea PSD, care uneori foloseau retorica elevată pentru a-şi transmite mesajele, Dragnea se prezintă ca un om al poporului, vorbind   un limbaj uşor de înţeles de către electoratul PSD din zonele rurale ale României. În pofida condamnării sale care îl împiedică să fie prim-ministru, Dragnea rămâne cel mai puternic politician din   ţară", arată publicaţia.
Dragnea spune că unul dintre lucrurile de care este mândru este acela că nu a fost niciodată membru al Partidului Comunist: "Unii dintre noi erau mai nebuni şi nu voiau".
"Înainte de Revoluţia din 1989, a studiat ingineria transporturilor la Bucureşti. La începutul anilor '90, a intrat în afaceri pornind un bar într-un sat. "Mi-am luat soarta în propriile mâini", a   spus el. "Eram foarte tânăr, în jur de 20 şi ceva de ani." În 1996, el conducea diverse afaceri, inclusiv un hotel într-un mic oraş din sudul României şi avea aproape 1000 de oameni angajaţi.   Într-o zi, în timp ce îşi împinge un cărucior în care se afla fiica sa, a observat cât de greu ea se zgâlţâia, pentru că trotuarul era stricat. "Am luat-o în braţe şi mi-am spus că era imposibil să   nu găsim pe cineva care să facă oraşul mai curat şi mai bine administrat", şi-a reamintit el. Acesta a fost momentul în care a decis să intre în politică, a spus el. În scurt timp îşi conducea   judeţul natal, Teleorman, din sudul României", scrie Politico.
Publicaţia vorbeşte şi despre modificările aduse legilor Justiţiei, dar şi acuzaţiile că acestea ar fi făcute cu dedicaţie pentru Dragnea. Liderul PSD neagă însă: "Suntem interesaţi de respectarea   drepturilor şi libertăţilor fundamentale ale oamenilor. (...) Vrem ca fiecare cetăţean din România să aibă un proces echitabil, iar dreptul la apărare şi prezumţia de nevinovăţie să fie garantate".
Dragnea afirmă că nu există nici un motiv pentru Bruxelles să fie preocupat. "Condusă de PSD, România respectă cu stricteţe principiile europene, se conformează intereselor europene, dar - ca orice   ţară din UE - se gândeşte la propriile sale interese ca parte a interesului comun".
"După mai bine de un deceniu de la aderarea la UE, România nu mai gândeşte ca o ţară candidată şi nu ar trebui tratată ca una. (...) E o ţară conştientă de drepturile sale, care doreşte să se   implice în luarea deciziilor şi să se bucure de toate beneficiile unui stat membru, respectând în acelaşi timp normele UE. Cred că pentru UE este mai bine să aibă un partener direct, dar onest, şi   previzibil, decât un partener mut şi frustrat" , a declarat Liviu Dragnea.
Preşedintele PSD a afirmat că nu este deranjat că nu este prim-ministru şi a afirmat că acuzaţiile că premierul Viorica Dăncilă ar fi marioneta lui sunt foarte ofensatoare. "În general, nu am nici   o frustrare", a spus el. "Eu trăiesc în realitate".
"Anul viitor, ţara va alege un nou preşedinte, funcţie pentru care Dragnea este eligibil. El a spus că partidul său va decide pe cine să propună anul viitor. Între timp, accentul ar trebui să se   pună pe ceea ce aşteaptă românii: noi autostrăzi, un sistem de sănătate mai bun, salarii şi pensii mai mari", scrie Politico.
