Jucătorii echipei de fotbal blocaţi într-o peşteră din Thailanda de nouă zile au fost găsiţi în viaţă luni de către forţele navale speciale, care s-au alăturat echipelor de intervenţie, relatează BBC.
SALVARE MIRACULOASĂ: Cei 12 copii dintr-o echipă de fotbal şi antrenorul lor,  blocaţi timp de nouă zile într-o peşteră din Thailanda, au fost găsiţi în viaţă
Cei 12 băieţi cu vârste cuprinse între 11 şi 16 ani şi antrenorul lor în vârstă de 25 de ani au fost găsiţi în viaţă, după nouă zile de căutări, a declarat Narongsak Osottanakorn, guvernatorul   regiunii Chiang Rai.
„I-am găsit în siguranţă. Dar operaţiunea de salvare nu s-a terminat. Misiunea noastră este să îi căutăm şi să îi salvăm. Următoarea misiune este să îi scoatem din peşteră şi să îi trimitem acasă”,   a declarat guvernatorul, conform AP.
Băieţii şi antrenorul lor au ajuns mai departe în peşteră decât credeau autorităţile. Scafandrii sperau să îi găsească pe o porţiune numită Plaja Pattaya, dar aceasta era inundată complet. Aceştia   au fost găsiţi la aproximativ 400 de metri distanţă.
De asemenea, guvernatorul a declarat că salvatorii vor continua să scoată apa din peşteră şi vor trimite doctori să verifice starea celor 13. „Dacă doctorii consideră că toţi sunt destul de   puternici să fie mutaţi, îi vom scoate curând din peşteră”, a adăugat acesta.
Operaţiunea de salvare a fost uşurată astăzi de oprirea temporară a ploii, care le-a dat salvatorilor ocazia să exploreze mai mult peştera şi să pompeze cantităţi importante de apă, ceea ce a   micşorat nivelul inundaţiei.
Autorităţile discută momentan care este cel mai bun plan de salvare a copiilor. Aceştia ar putea să aştepte până nivelul apei din peşteră scade sau să îi înveţe pe copii să folosească echipamentul   scafandrilor, relatează Reuters.
Aceştia au rămas blocaţi în data de 23 iunie în interiorul peşterii Tham Luang din nordul Thailandei, în urma unei ploi torenţiale.
Operaţiunea de salvare a fost dificilă, din cauza nivelului ridicat al apei din peşteră. Echipa de salvare a fost alcătuită din peste 1.000 de persoane, printre care şi salvatori din China,   Myanmar, Laos, Australia, Marea Britanie şi Statele Unite.
După ce au oprit temporar căutările, salvatorii au găsit săptămâna trecută o a doua intrare în peşteră, un tunel prin munte de aproximativ 1,5 metri lăţime şi adânc de aproximativ 22 de metri.
Rudele acestora au ajuns la ieşirea din peşteră şi aşteaptă finalizarea operaţiunii de salvare.
„Suntem extrem de fericiţi. Tot ce îmi doresc este să fie sănătos din punct de vedere fizic şi mental”, a declarat Tinnakorn Boonpiem, tatăl unuia dintre copii.
„Am aflat vestea cea bună de la televizor. Fericirea aceasta nu se poate exprima în cuvinte”, le-a spus reporterilor de la faţa locului o rudă a copiilor.
De asemenea, oamenii şi-au arătat bucuria şi prin intermediul reţelelor de socializare online. Sute de mesaje cu referire la găsirea copiilor au fost postate pe Twitter: „Cea mai bună veste de   astăzi. Echipele de salvare au făcut o treabă foarte bună!”.
