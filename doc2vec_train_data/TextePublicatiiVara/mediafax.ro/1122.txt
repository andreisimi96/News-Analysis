de: Dragos Suciu
O ursoaică a rămas blocată într-un container de gunoi, în apropierea gării din Băile Tuşnad, judeţul Harghita, fiind eliberată de jandarmi. Cei trei pui ai ursoaicei se aflau în pădurea din apropiere, transmite corespondentul MEDIAFAX.
Potrivit unui comunicat de presă trimis, duminică, de Inspectoratul Judeţean de Jandarmi Harghita, o ursoaică a fost eliberată după ce a rămas blocată într-un container de gunoi, în apropierea   gării din Băile Tuşnad.
”Un bărbat a sunat prin intermediul SNUAU 112 pentru a anunţa că în apropierea gării din staţiunea Băile Tuşnad, într-unul din containerele de gunoi, este rămasă captivă o ursoaică.
O grupă din   cadrul Detaşamentului 1 Jandarmi Mobil s-a deplasat la faţa locului, a asigurat zona şi a constatat că într-adevăr în container se află blocată o ursoaică, iar în pădurea din apropiere se află puii   acesteia”, arată Jandarmeria Harghita.
Jandarmii, împreună cu bărbatul care a sunat la 112 şi cu ajutorul troliului de pe maşina de teren a acestuia, au eliberat ursoaica.
”Ursoaica, după ce şi-a găsit cei trei pui, a părăsit zona, îndreptându-se spre pădurea din apropiere”, se arată în comunicat.
Acţiunea a durat aproximativ o oră, iar în urma incidentului nimeni nu a fost rănit.
”Reamintim pe această cale faptul că este imperios necesar ca de fiecare dată când suntem martori ai unor astfel de situaţii să apelăm la SNUAU 112, să nu încercăm să intervenim noi, să nu hrănim   animalele sălbatice şi să evităm pe cât posibil contactul direct cu acestea”, transmite Jandarmeria Harghita.
