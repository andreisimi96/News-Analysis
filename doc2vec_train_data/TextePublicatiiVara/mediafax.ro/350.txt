SOCIAL astăzi, 15:57
de: Dragos Suciu
Mai multe străzi principale şi secundare din municipiul Alba Iulia au fost inundate, joi, în urma unei ploi torenţiale, care a blocat sistemele de canalizare. Circulaţia se desfăşoară cu dificultate, deoarece apa pe şosea, în unele zone, depăşeşte 20 de centimetri, transmite corespondentul MEDIAFAX.
O ploaie torenţială a inundat, joi, la Alba Iulia, mai multe străzi din Oraşul de Jos, de la ieşirea spre municipiul Sebeş, după ce sistemele de canalizare nu au făcut faţă cantităţii mari de   precipitaţii.
De asemenea, inundaţii sunt şi în Cetate, pe Bulevardul Revoluţiei 1989, dar şi în zona turistică a oraşului – şanţurile Cetăţii Alba Carolina.
O situaţie similară a avut loc şi săptămâna trecută la Alba Iulia, oamenii fiind nemulţumiţi că sistemele de canalizare sunt subdimensionate.
O parte dintre ei acuză că după ce se retrag apele   apare un miros îngrozitor din cauza mizeriei care iese din canalizare.
În Oraşul de Jos, apa a intrat şi în câteva gospodării.
Judeţul Alba s-a aflat sub avertizare cod galben, fiind semnalate ploi puternice şi grindină.
