POLITIC astăzi, 23:10
de: Diana Grigore
Preşedintele USR Dan Barna a declarat, referitor la gestul obscen făcut de deputatul Cristian Ghinea, în plenul Camerei Deputaţilor, unde au fost adoptate modificările Codului de procedură penală, că şi-a cerut scuze pentru colegul său, dar că PSD-ALDE face astfel de gesturi cu români în fiecare zi.
"Da, eu îmi notam intervenţia de final, explicarea votului. Nu am observat, dar am văzut că este o rumoare. Mi s-a spus că ar fi fost nişte gesturi. Mi-am cerut scuze ca să închidem, pentru că este   un subiect profund marginal, adică România primeşte astfel de gesturi de la PSD-ALDE în fiecare zi de un an şi jumătate. Deci de aceea nu vreau să intrăm în logica unui gest la nervi după o şedinţă   în care abuzurile au curs gârlă. Mi-am cerut scuze. Am închis subiectul. Nu este nicio problemă asta. Marea problemă este că de astăzi România a devenit un rai pentru infractori", a afirmat liderul   USR, Dan Barna, la Parlament, după ce deputaţii au adoptat iniţiativa legislativă care aduce modificări Codului de procedură penală.
După intervenţia în plenul Camerei Deputaţilor, în timp ce pleca de la tribună, deputatul Cristian Ghinea a arătat degetul colegilor din grupul PSD. Acesta a fost huiduit de deputaţii PSD şi ALDE.
Ulterior, deputatul ALDE Varujan Vosganian a solicitat drept la replică şi a cerut ca membrii comisie de disciplină să îl sancţioneze pe parlamentarul USR.
"Eu vă previn că nu mai vin în Camera Deputaţilor dacă se vine cu astfel de gesturi. Nu mai trebuie să tolerăm aşa ceva, nu mai trebuie să jigniţi în numele unei aşa-zise libertăţi de expresie", a   afirmat de la tribuna Camerei Deputaţilor, parlamentarul ALDE Varujan Vosganian.
"În numele partidului ne asumăm şi îmi cer scuze pentru gestul colegului meu:, a urmat imediat replica deputatului USR, Ion Stelian, de la tribuna sălii plenului.
Preşedintele USR, Dan Barna, a mai declarat luni că USR va ataca la Curtea Constituţională a României (CCR) proiectul de lege privind modificările aduse Codului de procedură penală, susţinând că   România devine de astăzi oficial un stat al infractorilor.
De la tribuna plenului Camerei Deputaţilor, liderul deputaţilor liberali, Raluca Turcan, a anunţat că PNL va ataca la CCR această propunere legislativă.
Camera Deputaţilor a adoptat luni, în calitate de for decizional, proiectul de lege privind Codul de procedură penală, prin care procurorii vor avea interdicţie de a da informaţii în timpul   urmăririi penale a unor persoane, după ce Comisia pentru legile justiţiei a dat în aceeaşi zi raport favorabil acestei iniţiative.
