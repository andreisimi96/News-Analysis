de: Departamentul Sport - Mediafax
Fostul preşedinte al Federaţiei Române de Handbal, Cristian Gaţu, a vorbit, vineri, despre succesul Simonei Halep de la Roland Garros, unde românca a cucerit trofeul după o finală disputată împotriva lui Sloane Stephens, precizând că finalele pierdute de Halep au ajutat-o să acumuleze experienţă.
”Părerea mea este că abia acum începe bătălia Simonei pentru menţinerea acestei supremaţii, şi a acumulat suficientă experienţă prin acele mici rateuri pe care, aşa-zişii susţinători ai tenisului   şi ai sportului românesc le taxau în fiecare moment cu răutate, zic eu, a ajutat-o să-şi pregătească mental strictul necesar pentru obţinerea unor performanţe la nivelul acestui joc, pe care şi eu   il urmăresc şi îl apreciez ca atare.
Fără muncă nu se poate nimic. Şi asta e valabil şi la handbal, şi la tenis, şi în orice domeniu vorbim de sport de performanţă”, a spus Cristian Gaţu, la   ProSport Live.
Învingătoare la Roland Garros, Simona Halep se află în România pentru două săptămâni de pauză. Va reveni în circuit pe 25 iunie, la Eastbourne, unde va da startul pregătirilor pentru turneul de la   Wimbledon (2-15 iulie).
