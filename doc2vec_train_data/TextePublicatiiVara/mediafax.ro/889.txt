de: Teodora Marinescu
Reprezentanţi ai Statelor Unite, Coreei de Sud şi Japoniei au afirmat joi că vor lucra împreună pentru a se asigura că Phenianul va renunţa la programul său nuclear, în urma summitului între preşedintele american Donald Trump şi liderul nord-coreean Kim Jong-un, relatează site-ul agenţiei Reuters.
Secretarul de Stat al SUA, Mike Pompeo, ministrul sud-coreean de Externe Kang Kyung-wha şi ministrul nipon de Externe Taro Kono s-au întâlnit la Seul, la două zile în urma summitului istoric   Trump-Kim, în cadrul căreia cei doi lideri au semnat un acord privind denuclearizarea Peninsulei Coreene.
Pompeo a afirmat că Phenianul şi-a luat angajamentul de a renunţa la arsenalul său nuclear, însă consideră că "nu va fi un proces uşor".
În acest context, preşedintele sud-coreean Moon Jae-in a declarat că lumea a scăpat de ameninţarea unui conflict nuclear.
"Au fost făcute multe analize privind urmările summitului, dar consider că cel mai important lucru este că oamenii, inclusiv din Statele Unite, Japonia şi Coreea, au scăpat de ameninţarea unui   război, a armelor nuclear şi a rachetelor", i-a transmis Moon Jae-in lui Mike Pompeo.
