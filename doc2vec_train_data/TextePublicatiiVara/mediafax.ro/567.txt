SOCIAL astăzi, 13:02
de: Departamentul Social - Mediafax
Un şofer care consumase alcool şi care circula cu o viteză mai mare decât limita legală a refuzat să oprească, duminică dimineaţa, la semnalul poliţiştilor rutieri şi a intrat cu maşina pe un câmp din zona Centurii Bucureşti. Conducătorul a primit amendă şi i s-a deschis un dosar penal.
"Astăzi (duminică-n.r.), în jurul orei 09.00, agenţi ai Brigăzii Rutiere (...) au efectuat semnalul regulamentar de oprire a unui autoturism ce se deplasa cu încalcarea limitei de viteză, dar   conducatorul acestuia a refuzat să oprească şi a virat dreapta intrând pe câmp. S-a plecat în urmărirea autoturismului, şoferul abandonând maşina şi fugind împreună cu cei doi pasageri.
Cei trei au   fost prinşi şi imobilizaţi", informează Poliţia Capitalei.
Şoferul are 27 de ani şi, în urma testării cu cu aparatul alcooltest, s-a constatat că bărbatul avea o alcoolemie de 0,26 % alcool pur in aerul expirat.
De asemenea, poliţiştii i-au făcut şi un test pentru depistarea drogurilor din sânge, care a ieşit pozitiv.
"În urma controlul autoturismului, în habitaclu a fost identificată şi o anumită cantitate de materie vegetală uscată, ce a fost ridicată în vederea continuării cercetărilor. Tânărul a fost condus   la sediul Brigăzii Rutiere pentru audieri. A fost sancţionat contravenţional cu suma de 1750 de lei şi a fost întocmit şi dosar penal sub aspectul săvârşirii infracţiunii de "conducerea unui   vehicul sub influenţa alcoolului sau a altor substanţe", se mai arată în informarea Poliţiei Capitalei.
