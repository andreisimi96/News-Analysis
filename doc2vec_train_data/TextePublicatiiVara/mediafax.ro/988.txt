de: Diana Grigore
Preşedintele Comisiei speciale pentru legile justiţiei, Florin Iordache, a declarat vineri pentru MEDIAFAX, că nu are cum să trimită Consiliului Superior al Magistraturii (CSM) stenogramele discuţiilor forului parlamentar cu delegaţia Comisiei de la Veneţia, pentru că acestea nu există.
"A fost o singură chestiune din partea unui coleg liberal. S-a spus că există o anumită înţelegere între PSD şi CSM, total neadevărată, deci acea afirmaţie la adresa CSM vis-a-vis de legile   justiţiei e total neadevărată şi defăimătoare. Dar e o abordare pe care a avut-o un coleg liberal. Nu am ce să trimit pentru că nu există acel transcript", a afirmat vineri preşedintele Comisiei   pentru legile justiţiei, Florin Iordache pentru MEDIAFAX.
Membrii CSM au decis, în plenul de joi, să trimită o adresă către Comisia specială pentru legile justiţiei, prin care cer transcriptul întâlnirii purtate de către membrii acesteia cu delegaţia   Comisiei de la Veneţia.
„Plenul Consiliului Superior al Magistraturii, după suplimentarea ordinii de zi a acestei şedinţe, a mandatat preşedintele Consiliului în vederea înaintării unei adrese către Comisia specială   comună a Camerei Deputaţilor şi Senatului pentru sistematizarea, unificarea şi asigurea stabilităţii legislative în domeniul justiţiei, prin care să se solicite transmiterea transcriptului   discuţiilor purtate în cadrul întâlnirii cu membrii Comisiei de la Veneţia”, se arată în decizia CSM.
O delegaţia a Comisiei de la Veneţia a sosit în Bucureşti, săptămâna aceasta, pentru a discuta cu autorităţile române despre legile justiţiei. Oficialii europeni au discutat cu reprezentanţii DNA,   ÎCCJ, ai Parchetului General, ai CSM, dar şi cu cei ai Comisiei pentru legile justiţiei.
Preşedintele Comisiei pentru legile Justiţiei, Florin Iordache, a declarat marţi că discuţiile cu Comisia de la Veneţia au decurs ”foarte bine”, el afimând că a prezentat aspecte şi dezinformări   din spaţiul public despre modalitatea de adoptare a celor trei legi ale Justiţiei.
"Foarte bine (a decurs întâlnirea - n.r.). A fost o vizită de informare.
Le-am prezentat câteva aspecte care au apărut în spaţiul public şi dezinformări în spaţiul public în ceea ce priveşte modul   în care s-au desfăşurat lucrurile privind cele trei legi ale justiţiei. Şi apoi dumnealor ne-au pus câteva întrebări. În plus, eu am fost invitat pentru săptămâna viitoare la şedinţa plenară a   Comisiei de la Veneţia, astfel încât eventualele întrebări, consultări sau nelămuriri, dacă mai există, să pot răspunde. Dacă se va face un raport preliminar, aceasta este opinia dumnealor, dacă se   face un raport cu opinie preliminară în luna iulie, dacă nu va rămâne ca raportul final să fie discutat în luna octombrie a şedinţei Comisiei de la Veneţia", a spus Iordache în Parlament.
