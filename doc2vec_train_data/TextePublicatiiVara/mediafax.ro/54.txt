Dan Straut , Mediafax
Populaţia activă a Uniunii Europene va scădea cu 41 de milioane de oameni până în 2070, chiar dacă populaţia totală va creşte la 520 de milioane de locuitori, de la 511 câţi fuseseră înregistraţi în 2016, arată un raport al Comitetului pentru Politică Economică (CPE) din cadrul Comisiei Europene.
Raport CE: Populaţia Uniunii Europene va creşte până în 2070, dar populaţia activă va scădea
Populaţia activă a Uniunii Europene va scădea cu 41 de milioane de oameni până în 2070, chiar dacă populaţia totală va creşte la 520 de milioane de locuitori, de la 511 câţi fuseseră înregistraţi   în 2016, arată un raport al Comitetului pentru Politică Economică (CPE) din cadrul Comisiei Europene.
Până în 2070, numărul populaţiei inactive îl va depăşi pe cel al celei active cu 1,2%. Astfel, în 2070 populaţia cu vârsta de peste 65 de ani va reprezenta 51,2% din total. Cu alte cuvinte, pentru   fiecare pensionar vor exista câte două persoane active. În momentul de faţă, raportul este de 3,3 persoane active pentru fiecare pensionar, arată autorii raportului.
Această evoluţie va duce la o scădere cu până la 9,6% a forţei de muncă (9,7% în zona euro) pentru categoria 24-64 de ani.
„Luate per ansamblu, cheltuielile publice ale statelor membre vor creşte în medie cu 1,7% din PIB până în 2070, în această categorie fiind incluse pensiile, sănătatea, educaţia, ajutoarele de şomaj   şi îngrijirea pe termen lung, cum ar fi îngrijirea la domiciliu”, se mai arată în documentul citat.
În România, procesul de îmbătrânire a populaţiei va duce la creşterea cu până la 3% a cheltuielilor publice. În aceeaşi situaţie se mai găsesc alte nouă state-membre, printre care se numără   Polonia, Suedia, Slovacia sau Portugalia.
Potrivit raportului, cheltuielile vor depăşi 3% din PIB în Olanda, Austria, Republica Cehă sau Germania, însă vor scădea în Grecia, Franţa, Italia sau Spania.
Şi costurile din sănătate vor creşte pe parcursul următorilor 22 de ani, cu 2,1% în medie. În intervalul 2040-2070 însă, ele vor scădea gradual până când vor ajunge la nivelul actual.
Vor mai scădea, de asemenea, şi cheltuielile cu pensiile, pe de-o parte datorită creşterii vârstei de pensionare, şi pe de altă parte datorită reformării sistemelor de pensii. Se preconizează   astfel o scădere de 10,6% a cheltuielilor cu pensiile de stat şi o creştere de 10,5% a celor private.
Autorii raportului susţin, totodată, că se preconizează o nouă creştere a vârstei de pensionare.
Studiul a fost făcut ţinându-se cont de structura populaţiei, ratele de fertilitate, rata migraţiei şi a duratei de viaţă.
