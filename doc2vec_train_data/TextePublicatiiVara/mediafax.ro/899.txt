Preşedintele Înaltei Curţi de Casaţie şi Justiţie (ÎCCJ), Cristina Tarcea, a anunţat, în plenul Consiliului Superior al Magistraturii, că va sesiza Consiliul Suprem de Apărare a Ţării şi Inspecţia Judiciară, după afirmaţiile apărute cu privire la vizitele sale în vilele aparţinând SRI.
Cristina Tarcea anunţă că va sesiza CSAT şi Inspecţia Judiciară: Puţin îmi pasă de imaginea mea, dar îmi pasă când aceasta se răsfânge asupra Înaltei Curţi
Cristina Tarcea a precizat, în debutul şedinţei plenului CSM, că a intrat în posesia unei sesizări prin care CSM-ul este invitat să o întrebe dacă a încălcat sau nu dispoziţiile articolului 5 şi   articolului 7 din Legea 303/2004, Consiliul fiind sesizat de faptul că "este de notorietate în lumea magistraţilor că sunt o frecventă vizitatoare a caselor de protocol".
"Noi nu suntem într-o societate normală, suntem într-o societate care se caracterizează printr-o paranoia generală, suntem într-o societate în care orice slăbiciune reală sau nereală se   speculează pentru a se aduce umbre asupra actului de justiţie. Şi cum se pot aduce umbre asupra actului de justiţie decât prin calomnierea anumitor persoane? Repet, puţin îmi pasă de imaginea mea,   dar îmi pasă de imaginea mea atunci când această imagine se răsfrânge asupra imaginii Înaltei Curţi şi asupra imaginii judecătorilor care trebuie să pronunţe în această perioadă nişte soluţii   delicate şi grele. De aceea, cred că trebuie să lămurim aceste aspecte şi eu îmi asum riscul de a sesiza personal, direct, Consiliul Superior de Apărare a Ţării şi Inspecţia Judiciară, indiferent   de ceea ce veţi face dumneavoastră", a declarat preşedintele Înaltei Curţi de Casaţie şi Justiţie (ÎCCJ), în şedinţa plenului Consiliului Superior al Magistraturii.
Înainte de a intra în şedinţa de plen CSM, Tarcea a mai spus că nu a avut niciun fel de întâlniri în afara cadrului instituţional.
"Nu mi-a trecut prin cap să mă mut în case de protocol şi nici să fac vizite în case de protocol, fie ele şi ale SRI-ului", a spus preşedintele instanţei supreme.
Chestionată dacă a fost vreodată în vizită la aceste vile de protocol, Tarcea a răspuns: "Toate relaţiile au fost relaţii pur interinstituţionale. Nu am fost. Am dezvoltat doar relaţii   interinstituţionale cu Parchetul, cu SRI-ul, cu toate instituţiile".
Anunţul preşedintelui Înaltei Curţi de Casaţie şi Justiţie vine după ce Romanian Community Coalition a adresat pe 13 iunie 2018 Plenului şi Secţiei pentru judecători a CSM o solicitare prin care a   cerut ca în cadrul primei şedinţe a Plenului „să i se solicite doamnei judecător Cristina Tarcea, în prezent preşedinte a Înaltei Curţi de Casaţie şi Justiţie, să clarifice public împrejurările şi   scopul pentru care a frecventat în repetate rânduri vilele de protocol ale Serviciului Roman de Informatii (SRI)”.
"Prezenta doamnei preşedinte Tarcea la respectivele vile ale SRI este de notorietate în rândul magistraţilor din România, iar prezenţa dânsei la acele vile ne-a fost confirmată de multiple surse   convergente. Dată fiind poziţia pe care doamna judecător Tarcea o ocupă în stat şi în cadrul puterii judecătoreşti, este imperativ ca aceasta să clarifice împrejurările şi scopul pentru care   frecventa vilele de protocol ale SRI", se arată în sesizare.
