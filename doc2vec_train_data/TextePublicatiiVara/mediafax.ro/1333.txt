Ana Obretin - Mediafax
Gwyneth Paltrow şi producătorul TV Brad Falchuk se vor căsători pe 3 septembrie, la reşedinţa din Hamptons, New York, a actriţei americane, potrivit presei internaţionale.
Informaţia a fost făcută publică de site-ul american Page Six, care citează o sursă apropiată cuplului.
Petrecerea de logodnă a avut loc la jumătatea lunii aprilie, la Teatrul din Los Angeles, iar Jennifer Aniston, Cameron Diaz şi Benji Madden, Demi Moore, Kate Hudson şi Steven Spielberg s-au numărat   printre vedetele de prim rang care au participat la eveniment.
La momentul respectiv au existat speculaţii că această petrecere ar fi, de fapt, nunta celor doi. Publicaţia People a scris că este vorba despre o petrecere de logodnă.
La începutul lunii ianuarie, actriţa americană Gwyneth Paltrow, în vârstă de 45 de ani, a anunţat că s-a logodit cu producătorul de televiziune Brad Falchuk, în vârstă de 46 de ani, cu care are o   relaţie de trei ani. Informaţia a fost făcută publică într-un interviu pentru revista de lifestyle a actriţei, Goop, iar Paltrow şi Falchuk au pozat îmbrăţişaţi pentru coperta publicaţiei.
Falchuk este, împreună cu Ryan Murphy, creator al popularului serialul TV "Glee", lansat în 2009. Cei doi au lucrat împreună şi la serialele de televiziune americane "American Horror Story" şi   "Scream Queens".
Falchuk a mai fost căsătorit, cu producătoarea TV Suzanne Bukinik, în perioada 1994 - 2013, cei doi având împreună doi copii.
Gwyneth Paltrow, desemnată în 2013 cea mai frumoasă femeie din lume de revista People, a devenit cunoscută în cinematografie cu rolul din thrillerul "Seven", în 1995, în care a jucat alături de   Brad Pitt - care i-a devenit apoi partener de viaţă.
În 1997, a avut o relaţie cu Ben Affleck, alături de care a rămas doi ani.
După premiul Oscar pentru cea mai bună actriţă în rol secundar ("Shakespeare îndrăgostit", 1999) şi căsătoria cu Chris Martin, solistul trupei Coldplay, în 2003, Gwyneth Paltrow s-a îndepărtat de   platourile de filmare, concentrându-se pe lansarea de cărţi şi reţete gastronomice şi pe apariţii în emisiuni de televiziune. Paltrow este şi creatoarea site-ului de lifestyle Goop.
Rolul Pepper Potts din franciza "Iron Man", lansată în 2008, a readus-o pe actriţă în prim-planul cinematografiei mondiale.
În 2014, Paltrow şi Martin, care au doi copii împreună, Apple, născută în 2004, şi Moses, născut în 2006, şi-au anunţat despărţirea, divorţul fiind pronunţat în 2016.
