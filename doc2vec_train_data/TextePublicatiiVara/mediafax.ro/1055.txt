de: Departamentul Corespondenţi - Mediafax
Peste 44 de locuinţe, 39 beciuri şi subsoluri, 120 curţi, două obiective economice, două anexe gospodăreşti, o maşină, o fântână şi opt tronsoane de drum au fost afectate de ploile din ultimele zile şi de scurgerile de pe versanţi, potrivit IGSU.
Inspectoratul General pentru Situaţii de Urgenţă (IGSU) a transmis, sâmbătă dimineaţa, că în urma manifestării fenomenelor hidro-meteorologice periculoase din ultimele zile, la nivel naţional au   fost semnalate efecte negative în 44 localităţi din 16 judeţe, respectiv Alba, Bacău, Cluj, Dolj, Galaţi, Gorj, Hunedoara, Maramureş, Mehedinţi, Mureş, Neamţ, Olt, Sălaj, Timiş, Vâlcea, Vrancea şi   în Bucureşti.
Cele mai multe intervenţii au fost la Galaţi, unde Administraţia Naţională de Meteorologie a emis, sâmbătă, o avertizare imediată de cod roşu, care viza averse torenţiale, descărcări electrice,   căderi de grindină, intensificări ale vântului cu aspect de vijelie, pentru mai multe localităţi din judeţul Galaţi.
„În urma evaluării din teren au fost înregistrate 8 locuinţe inundate, 10 curţi şi un drum naţional afectate pe o porţiune de 0,5 km. Nu a fost necesară dispunerea măsurilor suplimentare de   protecţie pentru populaţie”, potrivit IGSU.
În judeţul Bacău, în urma colmatării unui canal aflat în proximitatea drumului naţional DN 11A, pe raza localităţii Rădeana, drumul a fost inundat fiind blocate mai multe vehicule în zonă. ISU   Bacău a intervenit cu mai multe autospeciale şi bărci pentru salvarea a patru adulţi şi un copil de 3 ani.
Şi în judeţul Mureş în urma unei viituri produse pe pârâul Fântânele, în zona localităţii Lunca Bradului a fost necesară o mobilizarea mai mare de forţe. Viitura a afectat o casă şi o anexă, iar 16   curţi au fost inundate.
Un alt eveniment s-a înregistrat pe raza comunei Daneţi din judeţul Dolj, unde din cauza precipitaţiilor abundente căzute au existat deversări mari de apă peste digurile a două bălţi, fiind în   pericol de inundare peste 20 de gospodării.
Autorităţile locale au acţionat pentru curăţare unui canal care asigură scurgerea apei din cele două bălţi în râul Jiu. Totodată, echipajele ISU monitorizează permanent zona pentru a putea   interveni în situaţia producerii unor inundaţii.
Sâmbătă dimineaţa se acţionează în judeţele Bacău, Galaţi şi Neamţ pentru înlăturarea urmărilor generate de vremea rea.
„Centrul Operaţional Naţional al IGSU monitorizează permanent situaţia operativă înregistrată la nivel naţional, pentru a asigura un răspuns rapid în cazul producerii unor evenimente care să   afecteze populaţia”, mai arată IGSU.
