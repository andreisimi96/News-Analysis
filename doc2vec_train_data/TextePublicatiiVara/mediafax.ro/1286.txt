de: Vasile Magradean
Preşedintele ALDE, Călin Popescu Tăriceanu, a fost întâmpinat la sediul partidului din Cluj-Napoca de un grup de câteva persoane care au scandat ”Nu vrem să fim conduşi de hoţi” sau ”Susţinătorii hoţilor nu au ce căuta la Cluj”.
Marţi, Călin Popescu Tăriceanu a fost întâmpinat la sediul ALDE Cluj de câţiva protestatari care i-au cerut să semneze pentru iniţiativa ”Fără penali în funcţii publice” şi care au scandat ”Hoţii”   şi ”Nu vrem să fim conduşi de hoţi”.
Pe afişele protestatarilor erau mesaje precum ”ALDE a mai câştigat un penal” (cu referire la Marius Nicoară - n.r.), ”Suntem cu ochii pe voi” sau ”Legi pentru cetăţeni, nu pentru politicieni”.
De asemenea, o tânără a spus la megafon că ”susţinătorii hoţilor nu au ce căuta la Cluj”.
Tăriceanu a trecut pe lângă cele câteva persoane fără să le vorbească.
Senatorul de Cluj, Marius Petre Nicoară, a anunţat luni că trece de la PNL la ALDE, acuzând actuala conducere a liberalilor că a luat măsuri prin care a arătat că PNL nu mai este exponentul luptei   pentru o justiţie fără interferenţe exterioare. El contestă măsurile luate de actuala conducere a PNL şi susţine că liberalismul în forma construită şi promovată în acea perioadă nu se mai   regăseşte în actuala formă a Partidului Naţional Liberal. Printre situaţiile care l-au determinat să constate că PNL nu mai este construcţia pornită acum 28 de ani, Nicoară a enumerat faptul că PNL   se opune noului Cod Administrativ, că nu este sprijinit aeroportul şi parcurile industriale şi că PNL nu mai este un simbol al democraţiei.
