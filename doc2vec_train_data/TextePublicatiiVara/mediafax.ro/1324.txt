Procesatorii de carne nu au fost transparenţi în privinţa procentajului de carne de pe ambalaje, motiv pentru care Cris-Tim a iniţiat o campanie de informare a consumatorilor prin publicarea procentelor de carne de pe ambalaje, a declarat miercuri pentru MEDIAFAX Radu Timiş, preşedintele companiei.
„Foarte mult timp industria noastră nu a răspuns la întrebările puţin confortabile şi s-a creat o zonă care nu se discută. Aşa că am vrut să deschidem porţile, să arătăm ce înseamnă industrie, care   nu este doar garaj, ci şi tehologie, profesionalism, oameni care ştiu să lucreze cu ultimele sisteme de managemant al calităţii, al eficienţei şi productivităţii, iar asta te face competitiv la   nivel global”, a menţionat Radu Timiş, după un tur al fabricii din Filipeştii de Pădure, judeţul Prahova.
Cris-Tim a lansat o campanie de transparetizare a industriei mezelurilor, devenind primul brand care îşi publică procentele de carne la peste 80% din produsele sale, acest lucru urmând să impacteze   compania din punct de vedere financiar cu aproape două milioane de euro în următoarele trei luni.
„În următoarele trei luni, cred că vom fi impactaţi undeva la 1,8 milioane de euro, ceea ce am calculat. Cu scumpirea cărnii în următoarele două luni cred că ne va duce la aproape 2,5-3 milioane de   euro. Trendul de scumpire a cărnii este până în luna septembrie, după care începe să se liniştească şi se revine la preţurile de acum o lună”, a declarat preşedintele companiei.
Radu Timiş spune că implementarea campaniei de etichetă curată lansată în 2017 a impactat compania din punct de vedere financiar cu trei milioane de euro „din pricina înlocuirii amidonului soia cu   carne, dar după creşterea volumelor de vânzări am compensat pierderea”.
Preşedintele companiei a precizat că în privinţa cărnii, cele mai mari probleme sunt la porc, deoarece pe piaţa locală nu se găsesc cantităţile necesare din pricina faptului că fermierii români   crescători de porci nu şi-au integrat afacerile.
„Vita vine în proporţie de 100% de la producătorii locali, oaia la fel, puiul vine în proporţie de 30-40% de la noi, porcul vine undeva la 20%. Pentru că în rest nu le găsim. De ce nu le luăm de   aici? Aducem din ţări precum Germania, Polonia, Italia, Anglia. Pentru că nu le găsim”, menţionează Radu Timiş.
„Noi suntem, la nivel eurpean liberi ca piaţă. Vin produse cu un anumit preţ. Dacă cel care exportă în România are un preţ mic şi noi avem un preţ mare, avem o problemă. Şi atunci şi producătorul   european, când se uită aici, are o problemă de preţ pe care nu-l poate mări când vrea şi cum vrea pentru că suntem legaţi de supermarket. Dacă tu ai o carne mai scumpă în România şi una mai scumpă   în Polonia, ai o problemă. Pentru că nu pot să merg la supermarket să-i spun că s-a scumpit carnea, pentru că îmi vor spune să fii sănătos, găseşte-ţi carne. Nu poţi să joci că ai un interes   naţional, că eşti patriot sau că vrei să iei carne din România. Românii care sunt în zona de creştere a porcului, care au ferme şi fac abatorizare, tranşare, aşa cum noi o mare parte din   business-ul nostru l-am integrat, oare de ce nu fac şi ei acelaşi lucru?”, spune directorul Cris-Tim.
Radu Timiş a mai precizat că în sectorul procesării cărnii competiţia este forte mare, iar în faţa multinaţionalelor întreprinderile mici şi mijlocii nu pot să rămână pe piaţă decât prin obţinerea   unor produse de calitate superioară.
„Acum, când multinaţionalele sunt aici, facem de 10 ori mai mult decât ele. N-ai decât o şansă. Să fi de 10 ori mai combatant în ceea ce faci. Una din strategiile pentru viitorul industriei cărnii   este să facem produse foarte bune, de bună calitate, produse sigure. Acum 18 ani, chioşcul pe care îl aveam vindea o tonă de mezel pe zi, astăzi dacă avem clienţi care vând într-o lună o tonă este   extraordinar”, a mai adăugat Radu Timiş.
Preşedintele Cris-Tim a mai menţionat că se aşteaptă la o creştere a vânzărilor de 10% în 2018.
Cris-Tim are 2.600 de angajaţi şi o cifră de afaceri de 145 de milioane de euro. Compania are mai multe divizii: de procesare a cărnii, ready meal, business-ul de lactate şi cel de vin cu care   compania se aşteaptă să intre pe piaţă anul viitor.
