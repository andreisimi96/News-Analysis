de: Dan Straut, Mediafax
Compania Naţională Poşta Română informează că directorul general interimar, Costin Tudor, şi-a înaintat miercuri demisia de la conducerea operatorului naţional de servicii poştale.
„A fost o onoare, şi o provocare uriaşă activitatea mea scurtă, dar intensă, în cadrul companiei. În doar două luni, am pus bazele unor demersuri concrete pentru ca Poşta Română să intre într-un   proces real de modernizare şi dezvoltare şi cred că acest proces trebuie să continue, pentru ca dezideratul de a redeveni o companie credibilă şi respectată să fie atins”, a declarat Costin Tudor.
La data de 2 aprilie, Ministerul Comunicaţiilor şi Societăţii Informaţionale - MCSI - a anunţat că în şedinţa Consiliului de Administraţie al Poştei Române s-a votat în unanimitate numirea lui   Costin Tudor în funcţia de director provizoriu al companiei.
„În decursul zilei de astăzi, 2 aprilie, a avut loc şedinţa Consiliului de Administraţie al Companiei Naţionale Poşta Română SA, în care s-a hotărât numirea ca director general provizoriu a lui   Costin Tudor”, se arăta în comunicat.
Această decizie „a fost luată prin votul unanim al membrilor Consiliului de Administraţie al Companiei Naţionale Poşta Română SA”, precizează MCSI.
