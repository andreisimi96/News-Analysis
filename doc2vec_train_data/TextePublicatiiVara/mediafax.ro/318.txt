LIFE-INEDIT astăzi, 11:17
de: Ana Obretin - Mediafax
Cântăreţul britanic Robbie Williams, care se afla, miercuri, împreună cu soţia sa, Ayda Field, în Hotelul "Mandarin Oriental" din Londra, când a izbucnit un incendiu de amploare, a reuşit să scape cu viaţă şi a povestit apoi pe platforma online Instagram despre clipele critice prin care a trecut.
Williams, în vârstă de 44 de ani, s-a numărat printre cele câteva sute de persoane evacuate din hotel, potrivit tmz.com.
Robbie, soţia sa şi prietenii lor cazaţi în hotel au reuşit să scape nevătămaţi coborând pe o scară de incendiu.
"M-am dus pe balcon, m-am uitat în sus şi erau valuri şi valuri de fum", a povestit Robbie Williams.
"M-am întors de pe balcon şi am spus «hotelul a luat foc» şi apoi s-a auzit cineva ciocănind la uşă, era un angajat care ne-a spus să ieşim", a mai povestit cântăreţul.
Aproximativ 120 de pompieri au intervenit, miercuri după-amiază, pentru stingerea incendiului izbucnit la acest hotel de lux, vechi de 115 ani, dar renovat recent, din centrul Londrei. Douăzeci de   maşini de pompieri au fost trimise la locul incidentului.
Autorităţile încearcă să afle cauzele producerii incendiului.
