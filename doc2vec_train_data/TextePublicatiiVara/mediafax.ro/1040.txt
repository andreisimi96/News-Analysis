de: Ana Petrescu
Preşedintele ALDE Călin Popescu Tăriceanu a declarat vineri, că nu a discutat, nici oficial, nici neoficial, cu social-democraţii sau cu liderul PSD Liviu Dragnea despre intenţia de a îl suspendata din funcţie pe preşedintele Klaus Iohannis.
"Eu nu am auzit de astfel de planuri şi nu am făcut o discuţie, nici oficială, nici neoficială, cu liderii PSD, cu preşedintele Liviu Dragnea, cu care de altfel m-am întreţinut şi ieri şi   alaltăieri, dar un astfel de subiect nu a intervenit în discuţia noastră. Aşa încât, sigur că s-ar putea ca şi de la ALDE cineva să considere public punctul lui de vedere personal, fără ca el să   angajeze partidul, că e bine să facem aşa sau poate cineva o să spună că nu e bine. Cred că trebuie să respectăm dreptul fiecăruia de a-şi exprima opinia. Până la urmă, ceea ce contează este   decizia finală şi decizia partidului, nu putem să ne orientăm după luări de poziţii individuale", a afirmat liderul ALDE, Călin Popescu Tăriceanu, la Parlament.
Şeful Senatului a mai precizat că în ceea ce priveşte suspendarea şefului statului coaliţia de guvernare va lua o decizie care va fi anunţată public, dar că preşedintele trebuie să spună la rândul   său ce decizie va lua în legătură cu revocarea şefei DNA.
"Când preşedintele o să anunţe, atunci sigur că o să fim în faţa unei situaţii care o să impună o anumită decizie, dar până atunci, daţi-i voie şi preşedintelui, bănuiesc că week-end-ul o să-i fie   un sfetnic bun şi o să aflăm săptămâna viitoare, nu ştiu cred că ar fi normal. N-am niciun fel de informaţii, pentru că eu nu am niciun fel de comunicare cu preşedintele, să zic aşa, în particular.   Nici măcar oficială nu avem, că ştiţi bine că preşedintele a fost de curând în Polonia la reuniunea B9, care s-a ţinut la Varşovia, la nivel de preşedinţi şi n-am primit nicio informare despre ce a   discutat cu preşedintele Poloniei, ce s-a discutat la acea reuniune, cum ar fi fost poate firesc.", a susţinut Tăriceanu.
Liderul ALDE a adăugat că, în cazul în care Klaus Iohannis nu respectă Constituţia şi decizia CCR, atunci sancţiunea extremă este suspendarea.
"Suspendarea nu este o acţiune pe care o iei ca şi când ai un vot la legea privind circulaţia bicicletelor pe trotuarele de la periferie. Ştiţi foarte bine că, din păcate, în Constituţie nu există   decât o singură sancţiune la preşedinte şi aceasta este sancţiunea extremă, suspendarea. Dar eu mă aştept la altceva, eu mă aştept ca preşedintele, care prin Constituţie are un rol bine definit, şi   anume, de garant al respectării Constituţiei, să respecte decizia CCR". a completat Tăriceanu.
Preşedintele Klaus Iohannis a spus recent că va mai analiza şi citi decizia şi motivarea CCR care a stabilit că există un conflict între Ministerul Justiţiei şi Preşedinţie şi că şeful statului   este obligat să o revoce din funcţia de procuror şef al DNA pe Laura Codruţa Kovesi. Iohannis a adăugat că este nevoie de o amplă dezbatere în societate, care ar putea avea ca finalitate un   referendum, explicând că poate ar fi necesară schimbarea Constituţiei.
