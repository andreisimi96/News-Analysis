de: Tudor Ionescu
Germania, Italia şi Ungaria au fost principalele trei surse de importuri ale României în 2016, în condiţiile în care 38,27% din totalul importurilor au provenit din aceste ţări, arată un studiu al World Integrated Trade Solutions.
Importurile din Germania au totalizat 15,2 milioane de dolari şi au avut o pondere de 20,5%, cele din Italia au totalizat 7,6 miliarde de dolari şi au avut o pondere de 10,25%, iar cele din Ungaria   au totalizat 5,6 miliarde de dolari şi au avut o pondere de 7,51%.
Cifrele anunţate de World Integrated Trade Solutions coincid, în linii mari, cu cele ale Diviziei Statistice a ONU. De exemplu, conform celei din urmă, importurile din Germania au totalizat 15,3   miliarde de dolari, cele din Italia au însumat 7,7 miliarde, iar cele din Ungaria 5,6 miliarde. Şi Divizia Statistică a ONU pune cele trei state pe primele trei locuri în rândul principalelor surse de importuri ale României.
Alte surse importante de importuri au fost Franţa, cu un total de 4,1 miliarde de dolari şi o pondere de 5,54%, Polonia - cu un total de 3,85 miliarde de dolari şi o pondere de 5,14% - şi China, cu   un total de 3,82 miliarde de dolari şi o pondere de 5,12%.
Printre cele mai mici surse de import se numără Islanda, cu un total de 161.968 de dolari, Israel cu 158.727 de dolari, Kenya cu 147.813 dolari şi Bahrain cu 123.832 de dolari.
Conform datelor centralizate de The Observatory of Economic Complexity, totalul importurilor a fost de 173 de miliarde de dolari, cu 73 de miliarde de dolari mai mare decât cel al exporturilor.
World Integrated Trade Solutions este o platformă a Băncii Mondiale care combină informaţii ale Diviziei Statistice a ONU, ale Organizaţiei Mondiale a Comerţului şi ale Băncii Mondiale.
