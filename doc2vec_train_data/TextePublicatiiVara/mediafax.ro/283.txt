de: Diana Grigore
Comisia pentru Codul administrativ a dat raport favorabil, prin care aleşii locali vor beneficia de indemnizaţie specială la încheierea mandatului şi primarii locali pot avea întreprinderi. Deciziile nu sunt afectate de hotărârea CCR de miercuri care prevede că forul nu poate iniţia proiecte.
Printre articolele Codului administrativ adoptate de forul de specialitate se numără cele referitoare la indemnizaţiile pentru aleşii locali care şi-au încetat mandatul şi posibilitatea edililor şi   primarilor generali de a avea calitatea de persoană fizică autorizată sau de persoană care exploatează o întreprindere individuală sau o întreprindere familială.
Prin eliminarea literei f din articolul 262 al Codului administrativ, primarii şi primarii generali nu mai sunt declaraţi incompatibili în exercitarea calităţii de persoană fizică autorizată sau de   persoană care exploatează o întreprindere individuală sau o întreprindere familială. Astfel, aceştia pot avea întreprinderi individuale sau de familie, însă, ei nu pot să facă afaceri cu   instituţiile publice, inclusiv cu primăriile, potrivit preşedintelui Comisiei speciale pentru elaborarea Codului administrativ, Marcel Ciolacu.
"Nu fac nicio afacere cu statul (...) Nu au cum să facă afaceri cu statul, sunt alte legi care reglementează acest lucru. (..) Sunt sute de cazuri în care primarii care au avut PFA, au accesat   fonduri europene, au candidat la primărie şi au fost aleşi primari.
După a trebuit să aleagă. Ori înstrăinau PFA-ul (...) sau îşi pierdeau calitatea de primar", a declarat miercuri deputatul PSD,   Marcel Ciolacu, după şedinţă.
Un alt articol din actul normativ adoptat de comisia de specialitate prevede ca aleşii locali să primească indemnizaţii speciale după ce îşi încheie mandatul, Ministerul Finanţelor urmând să   stabilească impacul bugetar. Prin urmare, un primar de comună va primi o indemnizaţie de 800 de lei, în timp ce primarul general al Capitalei va primi o indemnizaţie de 1.400 de lei. Edilii care au   avut trei mandate vor primi, la încetarea acestora, suma propusă pentru un mandat înmulţită cu trei.
"Impactul urmează să fie făcut de Ministerul Finanţelor. La primarii de comună în jur de 800 de lei înseamnă această indemnizaţie, iar primarul Capitalei de 1.400 de lei pentru un mandat. Sunt vreo   200 de cazuri de primari de comune cu peste trei mandate'', a menţionat preşedintele Comisiei speciale, Marcel Ciolacu.
Printre articolele adoptate cu amendamente se numără art. 250, la care parlamentarii PSD-ALDE au modificat sintagma "indemnizaţie de şedinţă" cu sintagma "indemnizaţie lunară". Astfel, modificată   prevede acum că: “Pentru participarea la şedinţele consiliului şi ale comisiilor de specialitate, consilierii locali, respectiv consilierii judeţeni au dreptul la o indemnizaţie lunară". De   asemenea, indemnizaţia lunară pentru consilieri locali şi judeţeni care participă la şedinţele ordinare sau extraordinare ale consiliului local şi ale "consiliului judeţean şi ale comisiilor de   specialitate este în cuantum de până la 10% din indemnizaţia lunară a primarului, respectiv a preşedintelui consiliului judeţean" şi nu de 5%, cum este în varianta actuală.
Comisia pentru elaborarea Codului administrativ a dat raport favorabil cu 12 voturi "pentru", nicio abţinere şi o singură împotrivire, cea a deputatei USR, Florina Presadă. Astfel Codul   administrativ va fi votat lunea viitoare de către Senat, primă cameră sesizată, for decizional fiind Camera Deputaţilor.
Curtea Constituţională a României (CCR) a admis, miercuri, sesizarea de neconstituţionalitate formulată de USR cu privire la constituirea Comisiei pentru elaborare a Codului administrativ, în   sensul că forul de specialitate nu "poate avea rol de iniţiator al propunerilor legislative" în domeniu.
Cu toate acestea, proiectul de lege privind Codul administrativ nu va fi afectat de decizia CCR, iniţiativa legislativă aparţinând PSD şi nu forului de specialitate.
