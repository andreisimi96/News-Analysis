de: Razvan Tupa
Românii sunt mai expuşi la ştirile false decât americanii, potrivit unui raport al Institutului Reuters prezentat în timpul unei dezbateri la Interactive Central and Eastern Europe Festival (iCEE.fest) 2018, care a vizat "Provocările industriei media în era post-adevăr".
Românii sunt mai expuşi decât americanii la ştirile inventate, arată raportul Institutului Reuters pentru ştirile digitale pe anul 2018.
"În unele ţări, expunerea la ştiri inventate este mai mare decât în Statele Unite. Luând în considerare expunerea la ştiri complet inventate, cifra de 31% din SUA este destul de ridicată, dar   expunerea este şi mai mare în ţări est-europene ca Ungaria (42%) şi România (38%) ori în ţări mediteraneene precum Grecia (44%) sau Turcia (49%)", potrivit documentului.
Raportul mai arată că, în ţările din nordul şi vestul Europei, rata expunerii publicului la ştiri false este de 9% (Germania, Danemarca) - 10% (Olanda).
Accesarea ştirilor pe reţelele de socializare online în România este dominată de Facebook şi Youtube. Însă se poate vorbi despre o tendinţă ascendentă în folosirea aplicaţiilor WatsApp şi Messenger   pentru accesarea şi distribuirea ştirilor, arăta Raluca Radu, de la Universitatea din Bucureşti, în studiul citat.
Reprezentanţi ai unor giganţi globali ca Google, NY Times, CNN, dar şi profesionişti de la companii media de tradiţie, precum El Mundo şi Aller Media As, au prezentat importanţa concentrării pe   raporturile posibile dintre conţinutul de valoare şi instrumentele digitale, totul în contextul inflaţiei de ştiri false şi de acuzaţii de ştiri false.
"De câte ori spune Donald Trump pe Twitter că suntem printre cei care publică ştiri false, ne creşte numărul de abonaţi", a spus Jean-Christophe Demarta, vicepreşedinte Global Advertising la The   New York Times, în prezentarea sa de la iCEE.fest.
Cel mai mare eveniment din sud-estul Europei dedicat tendinţelor la zi din lumea internetului, comunicării, marketingului digital şi tehnologiilor din domeniu, iCEE.fest, a debutat joi şi continuă   vineri, la Grand Cinema Digiplex din cadrul Băneasa Mall din Bucureşti. Evenimentul este organizat de ThinkDigital România, cu sprijinul Orange.
