Departamentul Corespondenţi - Mediafax
Ploile şi vijeliile din ultimele 24 de ore au afectat 12 localităţi din opt judeţe. În Prahova, un bărbat a fost luat de viitură, fiind salvat în timp util.
Opt judeţe au fost afectate de ploi abundente în ultimele 24 de ore
În ultimele 24 de ore, vremea nefavorabilă - caracterizată de intensificări ale vântului, ploi abundente şi scurgeri de pe versanţi - a produs efecte în 12 localităţi din 8 judeţe: Argeş,   Maramureş, Mureş, Prahova, Satu Mare, Sălaj, Timiş, şi Vâlcea.
Totodată, în această perioadă au fost emise 65 de atenţionări şi avertizări hidro-meteorologice, care au vizat manifestarea fenomenelor periculoase imediate.
În urma ploilor abundente, pompierii au acţionat pentru evacuarea apei din 7 case, 18 curţi, şi 10 subsoluri. De asemenea, în judeţele Mureş, Prahova şi Timiş s-a intervenit cu accesorii grele de   descarcerare pentru îndepărtarea a 3 arbori căzuţi pe căile de transport.
O situaţie deosebită s-a înregistrat în localitatea prahoveană Bobolia, unde în urma unei viituri produse pe pârâul Tisa, un bărbat de 65 de ani a fost surprins de viitură, însă a fost recuperat   imediat de către localnici. Ulterior sosirii la faţa locului a pompierilor militari, bărbatul a fost asistat medical de către un echipaj SMURD şi a fost transportat la spital.
La această oră nu sunt persoane blocate, evacuate sau rănite din cauza manifestării fenomenelor meteorologice periculoase.
Având în vedere că prognozele meteorologilor rămân în vigoare pentru perioada următoare, inspectoratele pentru situaţii de urgenţă rămân mobilizate pentru a interveni, în cel mai scurt timp, în   zonele unde se pot produce situaţii de urgenţă.
GALERIE FOTO Ploi abundente
