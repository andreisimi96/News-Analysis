Ministrul Justiţiei, Tudorel Toader, a anunţat, sâmbătă, pe Facebook, că luni se va adresa Organizaţiei pentru Cooperare şi Dezvoltare Economică (OECD), ca să i se comunice dacă declaraţiile lui Drago Kos, care a criticat decizia CCR, au fost făcute în nume propriu sau în numele Organizaţiei.
"Ameninţări de la OECD sau manipulări interne ? Luni dimineaţă, mă voi adresa OECD pentru a comunica în mod oficial dacă afirmaţiile dlui Drago Kos au fost făcute în nume propriu sau în numele   OECD, aşa cum acreditează titlul materialului întocmit de Ziare.com. Într-un articol publicat în data de 1 iunie, se afirmă faptul că în numele OECD, dl Drago Kos a făcut o serie de afirmaţii, de o   mare gravitate, la adresa instanţei de contencios constituţional române. Totodată, aceeaşi publicatie, citează, atribuind aceleiaşi surse, de asemenea în numele OECD, afirmaţiile potrivit cărora   ”Ministrul vostru al Justiţiei va învaţa curând, într-un mod dur, că este într-o mare eroare.”, a scris Tudorel Toader, pe Facebook.
Ministrul Justiţiei consideră "absolut necesar" să se facă această lămurire "dată fiind gravitatea acestor afirmaţii, precum şi experienţe similare, când s-au atribuit unor organizaţii, precum   GRECO, luări de poziţie care ulterior nu au fost confirmate, pentru corecta informare a opiniei publice".
În interviu, şeful structurii anticorupţie din cadrul Organizaţiei pentru Cooperare şi Dezvoltare Economică, Drago Kos, este citat declarând că ”recenta decizie a CCR contravine în mod evident   echilibrului puterilor în stat în ţara dvs şi independenţei sistemului judiciar”.
Curtea Constituţională a arătat, în comunicatul oficial privind decizia de existenţă a conflictului instituţional între preşedinte şi ministrul Justiţiei, că şeful statului urmează să emită   decretul de revocare din funcţie a procurorului-şef al Direcţiei Naţionale Anticorupţie, Laura Codruţa Kovesi.
Curtea Constituţională a României a stabilit, cu majoritate de voturi, existenţa unui conflict juridic de natură constituţională între Ministrul justiţiei şi Preşedintele României, generat de   refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi.
"Preşedintele României urmează să emită decretul de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kövesi. Decizia este definitivă şi general   obligatorie şi se comunică, potrivit art.36 din Legea nr.47/1992, Preşedintelui României, prim-ministrului Guvernului României şi Ministrului Justiţiei şi se publică în Monitorul Oficial al   României, Partea I", se arată în comunicatul Curţii Constituţionale.
