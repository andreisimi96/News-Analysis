SOCIAL astăzi, 10:47
de: Departamentul Corespondenţi - Mediafax
Zeci de locuinţe, anexe gospodăreşti, beciuri şi subsoluri din 31 de localităţi au fost inundate, în ultimele 24 de ore, în urma ploilor torenţiale şi a vijeliilor. În Vrancea, pompierii au salvat un cioban cu 200 de animale rămase blocate pe insulă în mijlocul râului.
Potrivit IGSU, în urma ploilor abundente din ultimele 24 de ore, au fost înregistrate efecte la nivelul a 31 localităţi din judeţele Alba, Argeş, Arad, Bacău, Dâmboviţa, Dolj, Galaţi, Iaşi, Neamţ,   Prahova, Teleorman, Timiş, Vâlcea şi Vrancea.
Ploile torenţiale au dus la inundarea a 56 locuinţe, 30 anexe gospodăreşti, 10 beciuri şi subsoluri, 87 curţi. Totodată, au fost afectate 30 fântâni, 7 tronsoane de drum şi un tronson de cale   ferată.
Pe timpul acţiunilor de intervenţie nu au fost înregistrate victime şi nu s-au impus măsuri speciale de protecţie prin evacuare sau relocare a populaţiei.
Pompierii au acţionat cu tehnică specifică pentru evacuarea apei din gospodării, decolmatarea podeţelor afectate şi înlăturarea aluviunilor de pe carosabil sau a arborilor căzuţi din cauza   vântului.
O situaţie de urgenţă deosebită a fost înregistrată în localitatea Adjud din judeţul Vrancea, unde pompierii militari au acţionat pentru salvarea unui cioban cu 200 de animale rămase blocate pe   insulă în mijlocul râului Siret.
Militarii au intervenit cu bărciile pentru preluarea animalelor, iar ulterior le-au transportat spre malul râului unde au fost evacuate în siguranţă.
Un alt eveniment important a avut loc în judeţul Teleorman, pe raza localităţii Vârtoapele, unde circulaţia feroviară a fost temporar blocată din cauza unui incendiu provocat de un fulger la   locomotiva unui tren care transporta aproximativ 100 persoane. Evenimentul nu s-a soldat cu victime, iar circulaţia feroviară a fost reluată imediat după înlocuirea locomotivei.
Din punct de vedere al alimentării cu energie electrică, au fost înregistrate întreruperi în 11 localităţi din judeţele Bacău, Iaşi şi Vaslui.
Judeţele Suceava, Botoşani, Neamţ şi Iaşi se află până duminică la ora 21.00 sub cod portocaliu de ploi torenţiale, în intervale scurte de timp sau prin acumulare urmând să se înregistreze   cantităţi de apă ce vor depăşi pe arii extinse 40 l/mp şi local 60 -70 l/mp.
Alte 24 de judeţe, respectiv Maramureş, Bistriţa-Năsăud, Alba, Arad, Argeş, Bacău, Bihor, Braşov, Buzău, Caraş Severin, Cluj, Covasna, Dâmboviţa, Gorj, Mehedinţi, Harghita, Hunedoara, Mureş,   Prahova, Sibiu, Timiş,Vâlcea, Vaslui şi Vrancea sunt, tot până duminică la ora 21.00, sub cod galben de ploi torenţiale, vijelii, descărcări electrice şi grindină. Cantităţile de apă vor depăşi 25   l/mp şi pe arii restrânse 40 - 50 l/mp.
De altfel până luni la ora 10.00 este în vigoare o informare meteo pentru toată ţara, potrivit căreia se vor înregistra perioade scurte de timp cu instabilitate atmosferică accentuată, cu ploi   torenţiale, frecvente descărcări electrice, intensificări ale vântului şi căderi de grindină.
