Trei fraţi în vârstă de 3, 4 şi 8 ani din comuna Voineşti, judeţul Vaslui, au ajuns în noaptea de miercuri spre joi în comă alcoolică la Spitalul de Urgenţă ”Elena Beldiman“ din Bârlad, după ce ar fi mâncat vişine din vişinată, transmite corespondentul MEDIAFAX.
Conform autorităţilor, cei trei copii ar fi consumat vişine cu alcool.
"Am primit iniţial o sesizare a unui cetăţean care a observat o fetiţă de 8 ani căzută pe uliţă cu faţa în jos. Cel care a făcut sesizarea a crezut că minora era moartă. Apoi am mai primit o   sesizare telefonică din partea naşei unuia dintre cei trei copii, care a precizat că aceştia erau în stare gravă. Toţi cei trei copii erau în comă alcoolică, ei fiind duşi la spitalul din Bârlad,   pentru evaluare", a declarat joi, corespondentului MEDIAFAX, purtătorul de cuvânt al Serviciului de Ambulanţă Judeţean Vaslui, Daniel Ungureanu.
Reprezentanţii Serviciului de Ambulanţă au sesizat Direcţia de Protecţie a Copilului Vaslui, care va stabili ce se va întâmpla cu copiii şi dacă se impune scoaterea lor din familie.
De asemenea, Inspectoratul de Poliţie Judeţean (IPJ) Vaslui a început cercetările în acest caz.
"Se efectuează verificări pentru a vedea ce s-a întâmplat. Dacă se constată comiterea vreunei infracţiuni, se va întocmi un dosar penal. Din informaţiile pe care le deţinem, copiii ar fi mâncat   nişte vişine din vişinată, acesta fiind motivul intoxicaţie cu alcool", a declarat, corespondentului MEDIAFAX, purtătorul de cuvânt al IPJ Vaslui, Silvia Manta.
