de: Departamentul Social - Mediafax
Ministrul Justiţiei a calificat drept "cel mai periculos precedent pentru statul de drept ceea ce preşedintele Iohannis face azi", Toader precizând că e prima dată când un demnitar de rang înalt pune în discuţie respectarea şi aplicarea legii fundamentale şi respectarea unei decizii CCR.
"În lunga mea experienţă în sistemul judiciar, cred că ce face preşedintele astăzi este cel mai periculos precedent pentru statul de drept. Este cel mai periculos precedent pentru că este prima   dată când un demnitar de rang înalt, să nu spun de cel mai înalt nivel, pune în discuţie respectarea şi aplicarea legii fundamentale şi aplicarea şi respectarea şi unei decizii a Curţii   Constituţionale. Ministrul Justiţiei reprezintă o autoritate în sens constituţional, dar de data aceasta nerespectarea Constituţiei capătă dimensiunea unui diferend de rang constituţional între   puterile statului şi puterile statului urmează să caute soluţie acestei nerespectări a deciziei", a declarat, miercuri dimineaţă, ministrul Justiţiei.
Tudorel Toader a precizat, tot referitor la declaraţiile şefului statului, că avizul Consiliului Superior al Magistraturii este unul consultativ, ceea ce înseamnă că rolul CSM nici nu a crescut,   nici nu a scăzut.
Precizările vin după ce, marţi, preşedintele Klaus Iohannis a spus că a citit motivarea Curţii Constituţionale referitoare la revocarea Codruţei Kovesi, precizând că mai are "un pic" de citit.   Şeful statului a anunţat că, la o primă lectură, motivarea aduce la suprafaţă mai multe întrebări decât clarificări.
"Am citit motivarea deciziei CCR. Ca să nu apară aşa o confuzie în spaţiul public. Eu am spus de prima dată că voi citi această motivare până când o înţeleg foarte bine. Deci mai avem un pic de   citit, însă citind această motivare au apărut câteva chestiuni care m-au făcut să evaluez anumite demersuri într-o nouă lumină. Două, trei chestiuni aş sublinia, după o primă citire foarte atentă a   deciziei şi a motivării. Vreau să spun că, în această etapă, recunosc că motivarea aduce la suprafaţă mai multe întrebări decât clarificări, dar o aprofundare ulterioară ne poate aduce mai aproape   de adevăr. Vom vedea", a declarat, marţi, preşedintele Klaus Iohannis, după întrevederea cu delegaţia Comisiei de la Veneţia
Preşedintele a mai acuzat PSD că "încearcă să amputeze puterile preşedintelui pentru că preşedintele are altă părere" şi că este evident că decizia CCR "vine exact în linia PSD de amputare a   puterilor preşedintelui".
