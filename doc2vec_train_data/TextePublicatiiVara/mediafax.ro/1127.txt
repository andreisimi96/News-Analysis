SOCIAL astăzi, 10:58
de: Ciprian Nedelcu
Un tânăr de 23 de ani a murit după ce a fost înjunghiat în noaptea de sâmbătă spre duminică, într-o discotecă din judeţul Iaşi. Principalul suspect a fost dus la audieri, transmite corespondentul MEDIAFAX.
În urma unui conflict spontan care a avut loc în noaptea de sâmbătă spre duminică, la o discotecă din localitatea Gura Bohotin, judeţul Iaşi, un tânăr de 23 de ani a fost înjunghiat în inimă de un   altul.
"Am fost solicitaţi cu privire la un incident, în urma căruia un bărbat de 23 de ani a suferit o plagă înjunghiată precordial, plagă ce ar fi fost făcută cu un cuţit.
Iniţial, la faţa locului a   fost dirijat un echipaj de prim-ajutor din Răducăneni, dar victima a fost găsită în stop cardio-respirator. Din acest motiv a fost solicitat sprijinul unui echipaj de ambulanţă C2, dar personalul   medical nu a putut face altceva decât să constate decesul", a declarat duminică prof.univ.dr. Diana Cimpoeşu, şefa UPU-SMURD Iaşi.
Anchetatorii spun că deocamdată nu este cunoscut motivul conflictului, dar că a fost identificat principalul suspect şi a fost dus la audieri.
