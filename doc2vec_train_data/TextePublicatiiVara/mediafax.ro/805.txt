SOCIAL astăzi, 11:32
de: Cătălin Legănel
Trupul copilului de 14 ani care duminică a intrat în mare pe plaja de la Corbu şi a dispărut a fost descoperit miercuri, scos de valuri la mal, pe plaja de la Vadu. La câteva sute de metri, a fost găsit şi trupul militarului dispărut tot de pe plaja de la Corbu. Şase oameni au murit înecaţi în mare.
Alerta a fost dată miercuri dimineaţă de un cuplu care se plimba pe plaja de la Vadu şi a observat pe plajă trupul fără viaţă al unei persoane, în zona unei cherhanale. Iniţial, în apelul dat de   către cei care au găsit trupul pe plajă, se menţiona că este vorba despre un bărbat în slip, dar când au ajuns în zonă, cadrele medicale de la Ambulanţă au dat de trupul unui copil, care era   complet dezbrăcat.
Autorităţile au continuat căutările, presupunând că s-ar putea să mai existe şi trupul unui bărbat, mai ales pentru că, tot duminică, de pe plaja de la Corbu a dispărut şi un militar.
Colegii acestuia au găsit pe plajă numai hainele lui şi telefonul mobil, semnalându-i dispariţia în cursul zilei de luni. În scurt timp, a fost descoperit şi trupul fără viaţă al militarului, la   mai mult de un kilometru distanţă de locul unde era corpul copilului.
Trupurile celor doi vor fi duse la morgă, urmând să le fie stabilită cu exactitate identitatea, dar şi cauzele morţii.
Numărul persoanelor care s-au înecat în mare în acest sezon ajunge astfel la şase.
Zeci de scafandri au căutat, timp de două zile, în zona plajei de la Corbu copilul dispărut, Ulterior, salvatorii au extins căutările după ce s-a aflat că şi un bărbat, militar la o unitate din Dej   dar care se afla la Constanţa pentru un exerciţiu, ar fi dispărut din aceeaşi zonă.
Autorităţile nu ştiu dacă bărbatul a murit încercând să salveze copilul.
Băiatul în vârstă de 14 ani dispărut, duminică, în apele mării, în zona plajei de la Corbu, din judeţul Constanţa, era în plasament, de patru luni, la o familie din localitate, fiind părăsit de   mama sa la naştere, în Spitalul de Urgenţă din Tulcea. A ajuns ulterior la Centrul Maternal din Mangalia, apoi s-a instituit măsura plasamentului la un asistent maternal profesionist. Copilul nu a   ţinut legătura cu mama lui, aceasta schimbându-şi des domiciliul, iar despre tatăl său nu există informaţii.
La nivelul Direcţiei s-a constituit, încă de duminică, o comisie de cercetare disciplinară, care va stabili modul în care au decurs evenimentele din 10 iunie.
”Din primele discuţii purtate de echipa DGASPC cu asistentul maternal profesionist, băiatul a plecat de acasă ieri (duminică - n.r.) după-amiază. I-a spus asistentului maternal că se duce la o sală   de calculatoare şi era însoţit de un prieten. Nu a spus însă că ar avea de gând să coboare şi pe plaja de la Corbu”, declarau reprezentanţii DGASPC Constanţa.
În ce-l priveşte pe militar, potrivit Statului Major al Forţelor Aeriene, caporalul Petru Cosma făcea parte dintr-un detaşament dislocat de Batalionul 55 Apărare Antiaeriană din Dej la Centrul   Naţional de Instruire pentru Apărare Antiaeriană, de la Capu Midia, unde desfăşoară, în perioada 4 - 15 iunie, activităţi de instruire cu trageri de luptă.
”Militarul s-a aflat în învoire legală duminică, 10 iunie, între orele 13.00 şi 19.30, şi nu s-a prezentat la unitate la expirarea perioadei de învoire. Conducerea batalionului a luat de urgenţă   măsurile prevăzute de proceduri în astfel de situaţii. Toate încercările de contactare şi de căutare a militarului au fost fără succes”, au declarat reprezentanţii SMFA.
Conform procedurilor legale, la împlinirea a 24 de ore de la ora prevăzută pentru întoarcerea la unitate, a fost raportată absenţa nejustificată a militarului şi a fost sesizat Parchetul Militar.
