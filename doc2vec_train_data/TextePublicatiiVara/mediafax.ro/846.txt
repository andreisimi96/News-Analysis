SOCIAL astăzi, 17:12
de: Laura Petrescu
Pilonul unui pod CFR care lega Câmpina de Poiana Câmpina şi traversează DN 1 se afundă tot mai mult din cauza blocului de sare pe care stă, punând în pericol siguranţa circulaţiei rutiere. Din 2013, circulaţia feroviară a fost oprită, transmite corespondentul MEDIAFAX.
Podul CFR care lega Câmpina de Poiana Câmpina din Prahova a fost ridicat în 1974. În timp, pilonul care se află în mijlocul DN 1 a început să se afunde, practic, din cauza blocului de sare pe care   stă. Primarul din Poiana Câmpina, Alin Moldoveanu, a declarat, miercuri, că această construcţie este un pericol şi nu mai poate fi consolidată.
“Încă din 2013 am făcut demersuri către CFR, atunci când s-au făcut primele constatări. Au constatat că se află pe un filon de sare şi s-a interzis circulaţia pe el, din septembrie 2013. De atunci,   lunar, până în mai anul acesta, în fiecare lună s-au făcut măsurători optice, milimetrice, în aşa fel încât să-l ţină sub observaţie. De la sfârşitul lunii trecute, din două în două săptămâni au   început să facă aceste măsurători. Este un mare pericol pentru circulaţia rutieră (….) El nu se mai poate repara, sub nicio formă”, a declarat Moldoveanu.
La rândul său, şeful Inspectoratului de Stat în Construcţii Prahova, Gelu Paraschiv, a afirmat că urmează să se decidă dacă podul “se consolidează sau se dezafectează”.
“Pericolul este controlat, este adevărat că este o etapă în care construcţia nu mai corespunde sută la sută. Noi am efectuat un control în 2015, am dispus o expetriză, am dispus să fie urmărită   starea tehnică. După ultima verificare, în 2018, secţia a înaintat către Bucureşti o situaţie, urmează să se decidă dacă se consolidează sau se dezafectează. Important e să se ia măsuri să fie în   siguranţă circulaţia pe DN1”, a declarat Paraschiv.
Primele rotiri ale pilonului respectiv au fost constatate în anul 1985, după 11 ani de când fusese ridicat.
