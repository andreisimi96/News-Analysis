de: Departamentul Social - Mediafax
Procurorul general, Augustin Lazăr, s-a întâlnit, în cursul zilei de luni, la sediul Parchetului, cu delegaţia Comisiei de la Veneţia, pentru a discuta despre modificările aduse legilor justiţiei, fiind abordate subiecte privind independenţa procurorilor şi statutul magistraţilor.
„Procurorul general Augustin Lazăr a avut o întâlnire, la sediul instituţiei, cu o delegaţie a Comisiei de la Veneţia, din care au făcut parte doamna Hanna Suchocka (Polonia), preşedinte de onoare   al Comisiei de la Veneţia, domnul director Thomas Markert, secretar al Comisiei de la Veneţia, doamna Artemiza-Tatiana Chisca, şefa Diviziei Instituţii Democratice şi Drepturi Fundamentale a   Comisiei de la Veneţia, domnul Kaarlo Tuori, membru al Comisiei de la Veneţia (Finlanda), domnul Nicolae Esanu, membru supleant al Comisiei de la Veneţia (Republica Moldova), domnul Jean-Claude   Scholsem, membru supleant al Comisiei de la Veneţia (Belgia). Din partea Ministerului Public, la întâlnire au mai participat prim-adjunctul procurorului general al Parchetului de pe lângă Înalta   Curte de Casaţie şi Justiţie, doamna Laura Oprean, consilierii procurorului general ai Parchetului de pe lângă Înalta Curte de Casaţie şi Justiţie, respectiv domnul Ovidiu Predescu, domnul procuror   Ionel Senteş şi doamna procuror Cornelia-Adriana Şandru, precum şi doamna procuror Irina Kuglay, din cadrul Secţiei judiciare a Parchetului de pe lângă Înalta Curte de Casaţie şi Justiţie”, se   arată într-o informare a Parchetului General.
De asemenea, sursa citată a mai precizat că în cadrul întâlnirii au fost abordate aspecte referitoare la modificările şi „completările recente aduse legilor justiţiei, discuţiile vizând   independenţa procurorilor, statutul acestora şi răspunderea magistraţilor”.
Tot luni, membrii Consiliului Superior al Magistraturii s-au întâlnit cu reprezentanţi ai Comisiei de la Veneţia pentru a discuta tot despre legile justiţiei. De asemenea, şi ministrul Justiţiei a   avut luni o întâlnire cu delegaţia Comisiei de la Veneţia, Tudorel Toader prezentându-le membrilor comisiei parcursul legilor justiţiei, modificările aduse codurilor după transpunerea în legislaţie   a directivei europene privind prezumţia de nevinovăţie şi modificările din legislaţie pentru punerea în acord cu decizii ale Curţii Constituţionale.
Delegaţia Comisiei de la Veneţia va fi primită, marţi, la ora 12.00, la Palatul Cotroceni de preşedintele Klaus Iohannis. Discuţiile între şeful statului şi forul european se vor axa pe Legile   Justiţiei adoptate de Parlament.
La începutul lunii mai, Comisia de la Veneţia a anunţat că a înregistrat solicitarea adresată de şeful statului român prin care Klaus Iohannis cere un punct de vedere forului european pe marginea   pachetului Legilor Justiţiei adoptate de Parlamentul României. De asemenea, pe 26 aprilie, Comisia de Monitorizare a Adunării Parlamentare a Consiliului Europei a aprobat, solicitarea PNL,   sesizarea Comisiei de la Veneţia pentru exprimarea unui punct de vedere cu privire la modificările Legilor Justiţiei propuse de PSD şi ALDE.
