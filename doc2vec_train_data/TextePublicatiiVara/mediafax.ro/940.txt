SOCIAL astăzi, 07:46
de: Florin Zafiu
Doi dintre tinerii de la centrul de plasament din localitatea Periş, judeţul Ilfov, acuzaţi că au abuzat sexual doi băieţi tot din acelaşi centru, au fost arestaţi preventiv în noaptea de joi spre vineri.
Mandatele au fost emise de către Judecătoria Buftea.
Poliţiştii din Snagov au audiat, în cursul nopţii de miercuri spre joi, cinci minori din Centrul de Plasament din localitatea Periş, aceştia fiind suspecţi de săvârşirea infracţiunilor de viol,   instigare şi complicitate la viol. Ancheta este realizată de către procurorii Parchetului de pe lângă Judecătoria Buftea.
Victimele ar fi doi minori, tot din centrul de plasament.
„Au fost nişte copii agresaţi sexual, sunt nişte cercetări în cauză. Agresiunile au avut loc exact în Centrul de la Periş. Agresorii sunt alţi copii, adolescenţi un pic mai mari decât victimele din   centru”, a declarat, pentru MEDIAFAX, avocatul unuia dintre copiii agresaţi, Alexandru Enache.
De asemenea, directoarea instituţiei nu a fost audiată, în acest moment neavând nicio calitate, au precizat surse apropiate anchetei, care mai au subliniat că ea ar fi ştiut de abuzuri, dar ar fi   încercat să muşamalizeze faptele. Ulterior, cineva din interiorul instituţiei a făcut un denunţ. Agresiunile ar fi avut loc în urmă cu două săptămâni, pe perioada a câteva zile.
