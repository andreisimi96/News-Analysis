Mihai Draghici - Mediafax
BREAKING Premierul Japoniei, Shinzo Abe, s-ar putea întâlni cu liderul Coreei de Nord, Kim Jong-Un
Japonia depune eforturi pentru organizarea unei întrevederi a premierului Shinzo Abe cu liderul Coreei de Nord, Kim Jong-Un, afirmă surse guvernamentale nipone citate de cotidianul Yomiuri.
Premierul Japoniei, Shinzo Abe, s-ar putea întâlni cu liderul Coreei de Nord, Kim Jong-Un
Potrivit cotidianului Yomiuri, citat de site-ul Axios.com şi de agenţia Reuters, Shinzo Abe s-ar deplasa la Phenian pentru întrevederea cu Kim Jong-Un.
O altă opţiune ar fi ca întrevederea lui Shinzo Abe cu Kim Jong-Un să aibă loc cu ocazia Forumului Economic Estic, programat în septembrie în oraşul rus Vladivostok.
Preşedintele SUA, Donald Trump, a avut o întrevedere cu liderul Coreei de Nord în Singapore.
În acest context, Japonia a lansat un apel la prudenţă, cerând menţinerea sancţiunilor internaţionale contra Coreei de Nord şi a prezenţei militare americane în Asia de Est.
"Considerăm exerciţiile militare americano - sud-coreene şi prezenţa militară americană în Coreea de Sud ca fiind vitale pentru securitatea în Asia de Est. Este decizia Statelor Unite şi Coreei de   Sud în privinţa manevrelor militare comune. Noi nu avem intenţia de a modifica programul exerciţiilor comune cu Statele Unite", a declarat miercuri Itsunori Onodera, ministrul nipon al Apărării.
