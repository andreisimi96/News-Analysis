SOCIAL astăzi, 13:53
de: Nicolae Oprea
Preşedintele Senatului, Călin Popescu Tăriceanu, a declarat, miercuri, la o conferinţă pe tema traficului, că ministrul Mediului i-a transmis că staţiile de măsurare a calităţii aerului din Bucureşti sunt stricate.
„Facem în Bucureşti o mare greşeală. Vorbim de maşini electrice, dar nu vorbim deloc de mijloacele de transport public. Vă gândiţi că cea mai mai mare parte dintre cei care ne aflăm aici   folosim o maşină de patru, cinci locuri, ca să ne deplasăm o singură persoană? Nu vi se pare că este o risipă? Nu vi se pare că dacă înlocuim o maşină de patru metri patruzeci cu o maşină de doi   metri lungime vom avea mai multe locuri de parcare şi circulaţia se va desfăşura mai uşor?
”, a declarat, miercuri, preşedintele Senatului, Călin Popescu Tăriceanu, în cadrul unui summit   privind traficul.
Preşedintele Senatului a mai declarat că i-a cerut ministrului Mediului să înceapă măsurători privind calitatea aerului în Bucureşti.
„Cealaltă mare problemă este sănătatea cetăţeanului şi nu prea vorbim de poluare. Am întrebat-o pe doamna Graţiela Gavrilescu, ministrul Mediului, şi am rugat-o să înceapă să facă măsurători   pentru calitatea aerului în Bucureşti. Mi-a spus că staţiile de măsurare a aerului sunt stricate. Sper să le pună în funcţiune. Aşa cum apar zilnic buletine de meteo, aşa trebuie să apară şi   buletine de calitate a aerului, care ne vor speria”, a mai declarat Tăriceanu, care a fost speaker la summitul organizat, miercuri, la Camera de Comerţ.
