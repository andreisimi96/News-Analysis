POLITIC astăzi, 16:30
de: Ana Petrescu
Editorialistul politic american Colin Delany a vorbit, într-un interviu acordat MEDIAFAX, despre fake news, spunând că oamenii au tendinţa să creadă că unele ştiri sunt adevărate, pentru că acest lucru le reconfirmă prejudecăţile pe care le au asupra lumii.
Fondatorul şi editorul epolitics.com, Colin Delany, a precizat în interviul acordat MEDIAFAX, la Interactive Central and Eastern Europe Festival (iCEE.fest), care a avut loc în Capitală, că pentru   ca oamenii să evite manipularea prin fake news, aceştia trebuie să înceteze să creadă tot ceea ce citesc online, să îşi pună mai multe întrebări şi să aibă mai multe surse de informare.
Colin Delany, care are o experienţă în strategie politică de 20 de ani, a vorbit şi despre "deep state", cunoscut la noi ca statul paralel, explicând că este un lucru periculos pentru democraţie,   pentru că "oamenii care îşi exercită puterea în spatele cortinei, confiscă puterea poporului".
Acesta a adăugat că SUA s-a confruntat cu acest fenomen în perioada când FBI era condus de J. Edgar Hoover şi că, în opinia sa, transparenţa guvernamentală este esenţială pentru evitarea apariţiei   unui stat paralel.
Referitor la combaterea influenţei Rusiei asupra României, strategul politic a afirmat că românii trebuie să aibă o atitudine democratică, să iasă la vot, fiindcă democraţia “este un lucru foarte   fragil şi sunt destui politicieni în această lume care vor s-o confişte”.
Redăm interviul acordat agenţiei de presă MEDIAFAX de către Colin Delany.
Reporter: MEDIAFAX: Vorbiţi-ne despre politica digitală, care ar fi impactul, efectele ei şi ce presupune aceasta?
Colin Delany: Politica digitală este folosirea unor instrumente digitale precum Facebook, e-mail, clipuri pe Youtube, în procesul politic pentru a-i încuraja pe oameni să participe, pentru a-i   convinge, pentru a-i implica şi pentru a-i determina să voteze. Este acelaşi proces pe care îl putem vedea în fiecare alt aspect al vieţii noastre, unde telefoanele sunt tot timpul în mâinile   noastre şi politica se adaptează acum la această lume.
Reporter MEDIAFAX: Credeţi că lumea politică ţine pasul cu evoluţia tehnologiei?
Colin Delany: Cred că nimeni nu poate ţine pasul. Este foarte dificil. În realitate, campaniile politice sunt în urma publicitarilor, în parte deoarece aceştia au timp să   experimenteze. Pot încerca multe lucruri în multe locuri diferite. Campaniile politice trebuie să câştige într-o singură zi şi dacă fac experimente din cauza aceasta riscă să piardă. Deci   campaniile politice sunt conservatoare, nu conservatoare politic, dar precaute în a-şi asuma riscuri.
Reporter: Dar cum rămâne cu dezavantajele? De exemplu fake news este un subiect general dezbătut, inclusiv în România. Cum vedeţi lupta împotriva campaniilor fake news, cum pot   oamenii evita sau filtra informaţia?
Colin Delany: În primul rând, ar trebui să încetăm să credem toate lucrurile pe care le vedem. Trebuie să ne punem întrebări, în special dacă este ceva ce vrem să credem, dacă ne   reconfirmă prejudecăţile, ideile preconcepute asupra lumii. Dacă este perfectă, atunci s-ar putea să fie falsă, s-ar putea să încerce să ne manipuleze. Aşadar, trebuie să ne punem întrebări,   trebuie să ne luăm ştirile din mai multe surse, nu ne putem baza doar pe un singur lucru pe care îl auzim. Asta necesită ca cetăţenii să fie activi. Aceştia nu pot sta deoparte şi îi lasă pe alţii   să ia decizii în locul lor. Din punctul de vedere al unui partid sau al unui politician, în opinia mea, este foarte periculos să cataloghezi o ştire cu care nu eşti de acord ca fiind fake news,   pentru că asta distruge credibilitatea tuturor surselor de informare. Marele pericol al fake news este că subminează ideea în sine a adevărului. O să ajunge să trăim într-o lume în care nu avem   aceeaşi noţiune asupra a ceea ce este real şi acest lucru este foarte periculos pentru că dezbină oamenii. Puterea Internetului este de a uni oamenii. Pericolul este atunci când acesta este folosit   să uneşti un grup de oameni şi să-i întorci împotriva altui grup.
Reporter: Politica regională în zona noastră, cum vedeţi acest lucru, având în vedere că România e la câţiva paşi de Rusia?
Colin Delany: Cred că aduce o răspundere suplimentară pentru votanţi, deoarece sunt forţe externe care încearcă să vă influenţeze alegerile şi direcţia ţării voastre. Românii   trebuie să intre în posesia democraţiei. În Statele Unite, Donald Trump i-a făcut pe mulţi oameni care nu au votat să realizeze cât de important este să votezi. Cred că în toată Europa de Est şi   Europa Centrală oamenii trebuie să îşi aprecieze democraţia, deoarece este un lucru foarte fragil şi sunt destui politicieni în această lume care vor s-o confişte.
Reporter: Vorbeaţi despre influenţă externă. Care ar fi această influenţă?
Colin Delany: Este influenţa pe care o alegi. România a ales să fie în Uniunea Europeană, România a ales să fie în NATO. De asemenea, UE şi NATO sunt deschise, te anunţă în   legătură cu ceea ce fac. Ruşii nu îţi spun ce fac, ei încearcă să te manipuleze, nu încearcă să te determine să fii un participant la sistem.
Reporter: La noi există discuţii despre statul paralel. Cât de dăunătoare sau toxică este implicarea serviciile secrete în instituţiile din justiţie? Este o ameninţare la   democraţia din România, a independenţei sistemului judiciar?
Colin Delany: Da, e o întrebare foarte bună. Noi am mai trecut prin asta în Statele Unite. în diferite timpuri, poliţia era extrem de politizată. FBI a fost condus de J. Edgar   Hoover din anii 1930 până în 1970. A păstrat dosare despre politicieni. Am încercat să oprim asta, pentru că, în esenţă, este antidemocratic. Dacă vrei să îndepărtezi pe cineva dintr-o funcţie de   conducere, atunci trebuie să-i convingi pe oameni, cu argumente legitime, să voteze împotriva acelei persoane. Oamenii care îşi exercită puterea în spatele cortinei, confiscă puterea poporului.   Aşadar, eu cred în transparenţă guvernamentală. Fără transparenţă, fără a putea vedea ce fac politicienii şi motivele reale din spatele deciziilor acestora, aceasta nu este o democraţie adevărată.
Reporter: Care ar fi efectele summitului istoric Donald Trump-Kim Jong-un?
Colin Delany: Depinde dacă din asta va rezulta ceva practic. Cred că Kim Jong-un a obţinut tot ce şi-a dorit, iar tot ceea ce a obţinut Trump a fost o fotografie. Ne-au fost   dejucate planurile de către oameni care îşi înţeleg mult mai bine propriile nevoi şi strategii, decât cei care conduc guvernul SUA.
