de: Departamentul Social - Mediafax
Organizaţia magistraţilor europeni MEDEL condamnă, prin intermediul unei rezoluţii transmise la Bruxelles, încheierea protocoalelor secrete între SRI şi instituţiile române deoarece, arată asociaţia, subminează statul de drept, independenţa sistemului judiciar şi dreptul la proces echitabil.
„Organizaţia magistraţilor europeni MEDEL condamnă cu fermitate încheierea de protocoale secrete între institutile din cadrul autorităţii judecătoreşti şi Serviciul Român de Informaţii, ce   subminează statul de drept, democraţia, independenţa sistemului judiciar şi dreptul la un proces echitabil, încălcând astfel drepturile fundamentale ale românilor protejate de Constituţie şi de   Convenţia Europeană a Drepturilor Omului”, se afirmă într-o Rezoluţie adoptată în plenară de la Bruxelles din dată de 24 mai 2018. Prin aceeaşi Rezoluţie, organizaţia îndeamnă la încetarea   atacurilor împotriva Curţii Constituţionale şi solicită Preşedintelui României Klaus Iohannis să denunţe public aceste protocoale şi totodată, în calitate de preşedinte al CSAT, să se asigure că   serviciile secrete nu mai intervin în niciun mod în procesul judiciar”, au informat reprezentanţii Uniunea Naţionale a Judecătorilor din România (UNJR).
Sursa citată mai precizează că rezoluţia menţionată a fost adoptată de MEDEL în urma unei întâlniri avute de conducerea asociaţiei cu Emmanuel Crabit, directorul Drepturi Fundamentale şi Statul de   Drept DG – JUST din cadrul Comisiei Europene. În cadrul întâlnirii, reprezentanţii MEDEL i-au înaintat lui Crabit un raport din partea UNJR privind ingerinţa serviciilor de informaţii în justiţia   din România
„MEDEL (...) Cere autorităţilor Uniunii Europene să afirme cu fermitate că lupta împotriva corupţiei nu poate fi realizată prin utilizarea de metode nedemocratice de investigare penală, similare   celor sovietice; Solicită publicarea tuturor protocoalelor încheiate între instituţiile din cadrul autorităţii judecătoreşti şi serviciile secrete româneşti, astfel încât acestea să poată fi   evaluate de către societate, magistraţi şi avocaţi; Cere Preşedintelui României Klaus Iohannis să adopte o poziţie publică fermă în sensul denunţării acestor protocoale şi să ia măsuri concrete, în   calitate de preşedinte al Consiliului Suprem de Apărare a Ţării (CSAT), pentru a se asigura că serviciile secrete nu mai intervin în niciun mod în procesul judiciar; Solicită încetarea atacurilor   împotriva Curţii Constituţionale din România, care subminează încrederea într-o instituţie fundamentală ce protejează statul de drept şi drepturile omului”, se mai arată în rezoluţia prezentată de   către reprezentanţii MEDEL la Bruxelles.
În documentul menţionat mai este precizat faptul că organizaţia „salută” decizia CSM de a protocolul secret încheiat de Consiliul precedent cu SRI şi încurajează Consiliul să ia toate măsurile   necesare pentru a clarifica pe deplin modul, metodele şi amploarea implicării SRI în procedurile judiciare.
MEDEL este o asociaţie profesională a judecătorilor şi procurorilor europeni formată din 22 de asociaţii naţionale din 15 state europene. UNJR este membră a MEDEL din anul 2008.
