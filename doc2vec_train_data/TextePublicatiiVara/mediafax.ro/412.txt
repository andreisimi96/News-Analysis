EXTERNE astăzi, 11:16
de: Teodora Marinescu
Ambasada Statelor Unite din China a emis o nouă alertă, vineri, privind apariţia unor probleme inexplicabile de sănătate care au dus la evacuarea a mai mulţi angajaţi americani care lucrau la un consulat dintr-un oraş aflat în sudul ţării, relatează site-ul postului ABC.
Angajaţii americani din China au fost încurajaţi să se prezinte de urgenţă la medici, în cazul în care prezintă "simptome neobişnuite, inexplicabile, probleme ale simţurilor sau alte probleme   medicale".
Alerta a fost emisă după ce mai mulţi angajaţi care lucrau la consulatul SUA din Guangzhou au prezentat probleme de sănătate.
Autorităţile sunt îngrijorate că problemele medicale care au început în Cuba, în anul 2016, s-ar fi putut extinde spre alte ţări. China susţine că nu deţine nicio informaţie privind cauza.
Purtătoarea de cuvând al Departamentului de Stat, Heather Nauert, a declarat că "mai mulţi indivizi" au fost aduşi înapoi în Statele Unite, fără a specifica numărul de persoane afectate.
Alerta de vineri avertizează oamenii să fie atenţi la simptome de "ameţeală, dureri de cap, tinitus, oboseală, probleme cognitive, probleme vizuale, pierderea auzului sau insomnie".
În urmă cu doi ani, angajaţii americani din Cuba au început să se plângă că auzeau sunete ciudate şi inexplicabile, ceea ce a făcut autorităţile americane să se teamă că ar putea fi vorba de un   atac sonic.
Întrebată de recentele incidente, purtătoare de cuvânt al Ministerului chinez de Externe, Hua Chunying, a declarat joi că Statele Unite nu au discutat prezentat problema Beijingului.
"Dacă SUA ne va contacta în mod formal, China va continua investigaţiile necesare într-o manieră responsabilă şi va menţine comunicarea şi cooperarea cu SUA", a declarat Hua Chunying.
Incidentele din China afectează unul dintre cele mai importante consulate ale Statelor Unite în regiune. Consulatul din Guangzhou a fost deschis la câteva luni după stabilirea relaţiilor   diplomatice între Washington şi Beijing, în anul 1979.
