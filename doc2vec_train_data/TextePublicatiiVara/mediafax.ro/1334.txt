Ana Obretin - Mediafax
Actriţa americană Eva Longoria, vedetă a serialului de succes "Neveste disperate/ Desperate Housewives", a născut primul ei copil, un băieţel care a primit numele de Santiago Enrique, informează voici.fr.
Informaţia a fost făcută publică în exclusivitate de revista Hola USA !, care a scris că actriţa în vârstă de 43 de ani a născut băieţelul marţi, la centrul medical Cedars-Sinai din Los Angeles.
Eva Longoria a făcut publică şi o fotografie a ei cu băieţelul ei.
Acesta este primul copil al actriţei şi al cincilea al soţului său, José Antonio "Pepe" Bastón, în vârstă de 49 de ani.
Bastón, preşedinte al Televisa, cea mai mare companie de media din America Latină, a mai avut patru copii cu fosta sa soţie, Natalia Esperón: Natalia şi tripleţii Mariana, Jose şi Sebastian, însă   acesta din urmă a murit la câteva zile de la naştere.
Eva Longoria şi mogulul media mexican Jose Bastón s-au căsătorit în mai 2016.
Aceasta este cea de-a treia căsătorie a actriţei după eşecul mariajelor cu actorul Tyler Christopher şi jucătorul de baschet Tony Parker.
Eva Longoria a devenit celebră graţie personajului Gabrielle Solis din serialul de televiziune "Neveste disperate/ Desperate Housewives", pentru care a obţinut nominalizări la Globurile de Aur şi   premiile Sindicatului actorilor americani. Eva Longoria a mai jucat în filme precum "Numai peste cadavrul ei/ Over Her Dead Body" (2008) şi "For Greater Glory: The True Story of Cristiada" (2012).   De asemenea, actriţa a dat voce unui personaj din animaţia "Arthur Christmas" (2011). În perioada 2015 - 2016, Longoria a jucat în sitcom-ul NBC "Telenovela" şi a fost producător executiv pentru   serialul "Devious Maids".
