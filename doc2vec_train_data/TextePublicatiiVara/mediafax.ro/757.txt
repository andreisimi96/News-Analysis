Preşedintele României, Klaus Iohannis, a declarat marţi, la recepţia organizată cu ocazia zilei Reginei Elisabeta a II-a a Marii Britanii, că relaţia dintre Marea Britanie şi România este foarte bună, menţionând de cooperarea din domeniile apărării, securităţii, dar şi cel comercial.
"Relaţiile româno-britanice sunt foarte bune. Aniversăm în 2018 15 ani de la crearea Parteneriatului Strategic stabilit în 2003, care s-a dezvoltat puternic în special în domeniul apărării şi   securităţii, dar şi în cel comercial. Apărarea şi securitatea se evidenţiază ca domeniu esenţial al relaţiilor româno-britanice. Trupele noastre au luptat alături în Afganistan şi in Irak şi   împărtăşim aceleaşi preocupări cu privire la securitatea şi stabilitatea pe Flancul Estic al NATO, inclusiv în regiunea Mării Negre. Anul acesta se dovedeşte a fi unul dintre cei mai dinamici în   ceea ce priveşte cooperarea româno-britanică în domeniul apărării. Vase ale Marinei Regale servesc drept nave-amiral pentru două dintre Grupările maritime permanente ale NATO prezente în Marea   Neagră. Cooperarea comercială româno-britanică este şi ea foarte bună, anul trecut schimburile înregistrând cel mai ridicat nivel din istorie, în valoare de peste 4 miliarde de euro.Cu toate   acestea, investiţiile britanice în România ar putea fi mai substanţiale şi trebuie să găsim modalităţi de a diversifica în continuare legăturile bilaterale în domeniul afacerilor", a susţinut Klaus   Iohannis cu prilejul recepţiei oferit de ziua Reginei Elisabeta.
De asemenea, preşedintele a vorbit despre Centrul Cultural al Mării Britanii, British Council, care a adus o contribuţie în domeniul educaţiei din România şi al promovării limbii engleze.
"Anul 2018 este, după cum ştiţi, un punct de referinţă în istoria modernă a României, prin sărbătorirea a 100 de ani de la Marea Unire, la care şi Regatul Unit şi-a adus contribuţia. Timp de 80 de   ani din acest interval, începând din 1938, o instituţie de prestigiu a contribuit, în domeniul educaţiei, al promovării limbii engleze, al societăţii civile şi al artei, la consolidarea relaţiilor   româno-britanice. Mă refer, desigur, la Centrul Cultural al Marii Britanii sau British Council, cum este foarte binecunoscut, care şi-a deschis sediul din România printre primele patru în lume. În   cei 80 de ani de activitate în ţara noastră, British Council a colaborat cu mii de români – studenţi, profesori, cercetători, artişti, oameni de afaceri şi chiar factori de decizie – promovând   înţelegerea şi preţuirea diversităţii culturale şi facilitând conectarea lor cu realităţile spaţiului occidental. Salut călduros această contribuţie şi îi urez realizări cel puţin la fel de   remarcabile şi în anii ce vor urma!", a mai precizat preşedintele.
Preşedintele României, domnul Klaus Iohannis, a susţinut marţi, la Arenele BNR, o alocuţiune în cadrul recepţiei oferite cu prilejul Zilei de naştere a Majestăţii sale Regina Elisabeta a II-a.
