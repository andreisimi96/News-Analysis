Mihai Draghici - Mediafax
Preşedintele SUA, Donald Trump, a postat, sâmbătă, pe Twitter mai multe imagini de la întâlnirea pe care a avut-o cu liderii din Grupul ţărilor puternic industralizate (G7), afirmând că, în pofida "ştirilor false", s-a înţeles foarte bine cu omologii lui.
"Presa Ştirilor False susţine că nu m-am înţeles cu liderii ţărilor din G7 la summitul din Canada. Se înşeală din nou!", a afirmat Donald Trump prin Twitter.
The Fake News Media said that I did not get along with other Leaders at the #G7Summit in Canada. They are once     again, WRONG! pic.twitter.com/I6eEKEZV6z
— Donald J. Trump (@realDonaldTrump) June 15, 2018
Preşedintele Statelor Unite a postat mai multe fotografii în care apare alături de liderii care au participat la summitul Grupului ţărilor puternic industralizate (G7). Din organizaţia G7 fac parte   Canada, Franţa, Germania, Italia, Japonia, Marea Britanie şi Statele Unite. La reuniune au fost prezenţi şi preşedinţii Consiliului European şi Comisiei Europene, Donald Tusk şi Jean-Claude   Juncker.
"Am avut discuţii extraordinare cu preşedintele Comisiei Europene, Jean-Claude Juncker, şi cu preşedintele Consiliului European, Donald Tusk, la summitul G7 desfăşurat săptămâna trecută în   Canada", a precizat Donald Trump.
"Am o relaţie foarte bună cu Angela Merkel din Germania, dar presa ştirilor false arată doar imagini negative (sugerând supărare), de la negocierea acordului - unde solicit lucruri pe care nu   le-ar cere niciun alt preşedinte american!", a subliniat Donald Trump.
Presa a relatat că Donald Trump a avut discuţii tensionate la summitul G7, desfăşurat sâptămâna trecută în apropierea oraşului canadian Quebec, pe fondul disensiunilor generate de taxele vamale   impuse de preşedintele SUA asupra importurilor de oţel şi aluminiu din Canada şi din statele Uniunii Europene.
