Ministrul Muncii, Lia Olguţa Vasilescu, a anunţat că Pilonul II de pensii va fi opţional.
"Noi ne-am hotărât ce vrem să facem. Şi este ceea ce am comunicat de anul trecut, şi anume să fie opţional acest Pilon II. Fără doar şi poate este bătută în cuie varianta aceasta. Între timp am   aflat cu stupefacţie că sunt şi eu la Pilonul II de pensii cotizant, în condiţiile în care eu am fost absolut convinsă că fiind la limita de vârstă atunci mi s-a luat în considerare o cerere pe   care o depusesem la Camera Deputaţilor, unde lucram la vremea respectivă. Nu s-a luat în considerare, dar timp de 10 ani nu am primit nicio informare vizavi de valoarea unităţilor de fond pe care   le aveam la firma respectivă. Dar am fost absolut convinsă că timp de 10 ani, neprimind niciun fel de plic acasă, în condiţiile în care legea spune foarte clar că anual eşti obligat să-i spui   asiguratului care este valoarea şi numărul unităţilor de fond, neprimind nimic, am fost absolut convinsă că nu sunt. Eu vreau să optez. Vreau să am această posibilitate şi cred că oricine ar trebui   să aibă acest drept", a declarat Lia Olguţa Vasilescu la România Tv.
Ministrul Muncii susţine că în cursul verii se va face o prezentare clară a Pilonului II de pensii pentru informarea cetăţenilor.
"Nu-l naţionalizăm, dar vom explica foarte clar tuturor acestor persoane care sunt cotizante la Pilonul II cât va fi pensia lor, pentru că oamenii au aşteptări. Şi că am constatat stând de vorbă cu   foarte multe persoane care cred următorul lucru: că vor avea pensia de stat echivalentă cu a unor persoane care nu sunt la Pilonul II de pensii, la care suplimentar se va mai adăuga şi această   pensie. Nu. Se ia o parte din contribuţia la Pilonul I de pensie ca să se asigure această pensie de la Pilonul II. Deci sunt foarte multe lucruri care va trebui să le explicăm oamenilor ca să le   înţeleagă", a precizat ministrul.
Dancă (PNL): Pilonul II de pensii opţional este primul pas al PSD-ALDE de desfiinţare a acestuia
Purtătorul de cuvânt al PNL, Ionel Dancă, a afirmat că anunţul ministrului Muncii, Lia Olguţa Vasilescu, potrivit căruia Guvernul vrea să facă opţional Pilonul II de pensii, este doar un prim pas   dintr-un total de cinci făcut PSD-ALDE care va duce la desfiinţarea şi naţionalizarea Pilonului II.
"Guvernul, ne anunţă din nou Olguţa Vasilescu, s-a hotârât. Pilonul 2 nu se desfiinţează. Oficial nu se desfiinţează. Însă, aşa cum am mai spus, introducerea unui sistem opţional face parte din   planul PSD - ALDE în cinci paşi care duce practic la desfiinţarea Pilonului 2 şi naţionalizarea acestuia. Primul pas a fost reducerea contribuţiilor la Pilonul 2. Acum se vorbeşte deschis de un   mecanism optional care e posibil să fie însoţit şi de suspendarea plăţilor către Pilonul 2 pe perioada de exprimare a opţiunii. Apoi, vor stabili o contribuţie în sumă fixă la un nivel   nesemnificativ plus reducerea drastică a comisioanelor de administrare care să facă nerentabilă această activitate. În final, administratorii privaţi se vor retrage iar statul va naţionaliza   ”salvator” contribuţiile românilor din Pilonul 2. PNL continuă campania ”Opreşte furtul lor! Sunt banii tăi de pensie", prin care cerem românilor să semneze petiţia pentru creşterea contribuţiilor   la Pilonul 2 în prima etapă la 6%, conform legii în vigoare, şi ulterior la 8%, conform propunerii PNL", a scris miercuri, pe Facebook, purtătorul de cuvânt al PNL, Ionel Dancă.
