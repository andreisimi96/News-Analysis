Deputatul Nicuşor Dan acuză Primăria Capitalei că ar fi dat recent un aviz pentru defrişarea mai multor copaci din Parcul Tineretului, pentru construirea unor blocuri. Primăria Capitalei spune că nu este vorba de Parcul Tineretului, dar admite că a dat aviz pentru tăierea a 64 de arbori în zonă.
„Primăria Capitalei devine complice cu samsarii imobiliarii care se luptă pentru distrugerea spaţiilor verzi care au mai rămas în Capitală. Direcţia de Mediu din Primăria Capitalei a dat recent   un aviz de defrişare pentru un teren din Parcul Tineretului, teren pe care se vor ridica în curând blocuri de 14 etaje. Este vorba despre un hectar din parcul Tineretului, de pe care a început deja   defrişarea copacilor, deşi pe rolul Tribunalului Municipiului Bucureşti se află două dosare pentru salvarea acestui spaţiu verde”, a precizat, joi, deputatul Nicuşor Dan, printr-un comunicat   de presă.
Acesta mai susţine că Asociaţia Salvaţi Bucureştiul şi Eco-Civica vor face plângeri penale pentru abuz în serviciu Primarului General Gabriela Firea şi directorului Direcţiei de Mediu din Primăria   Capitalei.
Reprezentanţii Primăria Capitalei neagă toate aceste acuzaţii declarând că defrişarea copacilor s-a făcut în deplină legalitate.
„Primăria Municipiului Bucureşti a emis un aviz de defrişare în deplină legalitate. Terenul în cauză nu face parte din Parcul Tineretului, este proprietate privată şi nu este încadrat ca spaţiu   verde. În spaţiul public au circulat informaţii eronate sau insuficient documentate şi au fost atribuite Primăriei Capitalei etichete pe care le respingem ferm”, se arată într-un comunicat,   transmis, joi, de Primăria Capitalei.
Potrivit comunicatului, Direcţia de Mediu i-a solicitat proprietarului terenului de unde s-au defrişat 64 de arbori să achiziţioneze 640 de copaci.
„În compensarea celor 64 de exemplare de arbori defrişaţi s-au plantat/se vor planta un număr de 640 de arbori fapt ce conduce la creşterea semnificativă a numărului de arbori tineri din zonă,   înlocuind arborii bătrâni, supuşi degradării biologice. Direcţia de Mediu a solicitat proprietarului terenului dovada achiziţionării celor 640 de arbori, precum şi a serviciilor de întreţinere a   materialului dendrologic de către ADP sector 4 pe o perioadă de 6 luni. Cerinţa a fost îndeplinită - prin prezentarea facturii şi a protocolului de plantare”, se mai arată în comunicatul PMB.
