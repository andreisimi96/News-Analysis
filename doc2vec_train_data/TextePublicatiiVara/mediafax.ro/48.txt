ÎCCJ a decis condamnarea fostelor judecătoare Viorica Dinu şi Antonela Costache la 6 ani, respectiv 7 ani de închisoare cu executare, în dosarul în care acestea sunt acuzate de luare de mită şi trafic de influenţă în legătură cu soluţionarea favorabilă a unor dosare. Decizia este definitivă.
Magistraţii Înaltei Curţi de Casaţie şi Justiţie (ÎCCJ) au decis, miercuri, condamnarea fostei judecătoare Viorica Dinu la 6 ani de închisoare cu executare şi a fostei judecătoare Antonela Costache   la 7 ani de închisoare cu executare, în dosarul în care acestea sunt acuzate de luare de mită şi trafic de influenţă în legătură cu soluţionarea favorabilă a unor dosare.
Decizia instanţei supreme este definitivă.
În primă instanţă, Viorica Dinu şi Antonela Costache au fost condamnate la câte opt ani de închisoare de către magistraţii Curţii de Apel Bucureşti, în 2016.
Viorica Dinu şi Antonela Costache au fost trimise în judecată de procurorii Direcţiei Naţionale Anticorupţie (DNA), împreună cu alte 21 de persoane, în 5 iulie 2013. Antonela Anemary Costache, la   data faptelor judecător la Tribunalul Bucureşti - Secţia penală, a fost trimisă în judecată pentru constituire a unui grup infracţional organizat, luare de mită, trafic de influenţă, complicitate   la infracţiunea de trafic de influenţă şi alte trei infracţiuni informatice.
Viorica Dinu, care şi-a dat demisia din funcţia de judecător la Secţia penală a Tribunalului Bucureşti după ce a fost începută urmărirea penală în cazul ei, a fost judecată pentru constituire a   unui grup infracţional organizat, cinci infracţiuni de trafic de influenţă, dintre care una în formă continuată şi trei infracţiuni de luare de mită.
În acelaşi dosar au mai fost trimişi în judecată Marian Staicu, fratele lui Dinel Staicu (care a purtat numele Nuţu în perioada 8 martie 2011 - 09 aprilie 2013), avocatul Costel Daniel Petre, din   Baroul Bucureşti, soţia acestuia, Daniela Petre, avocata lui Dinel Staicu, Ileana Alina Răducanu, şi soţul acesteia, Bogdan Marian Bobocel. Alături de aceştia au fost judecaţi Sorin Vasilescu şi   Iulia Neamţu, grefieri la Tribunalul Bucureşti, Angela Cîrlan, Leon Marius Neagu, Marian Vasile Tudor, Marian Catrin, Carmen Ionela Dăncuţă, Nicolae Petrişor, fost Duduianu, zis "Cristofor", Ştefan   Mincă, zis "Rosovelt", Laurenţiu George Dinu, zis "Gore", Cornel Lucian Enculescu, Tony Viorel Iaparnicu, Dragoş Pandele şi Silviu Constantin Amza, Bogdan Petrică Bagoli şi Dragoş Dumitrescu.
Procurorii au arătat, la acel moment, că Viorica Dinu şi Antonela Costache se foloseau de calitatea de magistrat pentru a promite pronunţarea unor hotărâri judecătoreşti "dorite de mituitorii sau   cumpărătorii de influenţă", în cazurile în care erau învestite să judece respectivele cauze penale. Marian Staicu este acuzat că, în perioada august 2012 - februarie 2013, prin încercări repetate   de corupere a magistraţilor, a urmărit să obţină la Tribunalul Bucureşti o soluţie definitivă de punere în libertate a fratelui său, Dinel Staicu, judecat în stare de arest preventiv pentru   infracţiuni asimilate corupţiei.
La 14 ianuarie 2013, dosarul a fost repartizat la Secţia II-a penală a Tribunalului Bucureşti, la completul din care făceau parte judecătoarele Dinu şi Costache. Procurorii susţin că repartizarea a   fost efectuată fraudulos de magistratul Antonela Costache, pe atunci preşedinte al Secţiei Secţiei a II-a penale, care a introdus şi a modificat în sistemul ECRIS date informatice (complexitate şi   parametri de timp), "fără drept (cu depăşirea limitelor autorizării), astfel încât caracterul aleatoriu al distribuirii a fost eludat, iar dosarul a fost repartizat la singurul complet care devenea   în acest fel eligibil".
