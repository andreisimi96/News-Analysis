de: Loredana Ficiu
Un pilot de raliu a fost rănit, sâmbătă, după ce a pierdut controlul vehiculului în timpul antrenamentelor pentru cea de-a treia etapă a Campionatului Naţional de Viteză în Coastă din judeţul Braşov. Bărbatul a fost transportat la spital, transmite corespondentul MEDIAFAX.
Accidentul s-a produs, sâmbătă seara, pe Drumul Poienii, în judeţul Braşov, când unul dintre piloţi, originar din Timişoara, a pierdut controlul maşinii şi a lovit un stâp de iluminat de pe   marginea traseului.
"Evenimentul a avut loc în cadrul Raliului Braşov, pe DN 1E. În jurul orelor 18.00, un pilot de curse ar fi pierdut controlul asupra direcţiei într-o curbă la stânga şi a lovit un stâlp de   iluminat. Conducătorul auto nu a suferit răni grave, fiind condus la Spitalul Judeţean Braşov.
Poliţia a efectuat verificări la faţa locului, cercetările fiind continuate pentru stabilirea   împrejurărilor producerii evenimentului", a declarat, coreepondentului MEDIAFAX, Ionuţ Marin, purtătorul de cuvânt al IPJ Braşov.
La rândul său, Dan Terea, purtătorul de cuvânt al raliului, a declarat că în urma accidentului a fost anulată a treia manşă de antrenamente cronometrate.
"Ieşirea violentă în decor a lui Cosmin Gruba a dus la anularea celei de-a treia manşe de antrenamente cronometrate din cadrul Trofeului Total. Gruba a pierdut controlul maşinii de concurs, lovind   şi doborând un stâlp de iluminat stradal de pe marginea traseului. Pentru constituirea ordinii de start în manşele de concurs de duminica se vor lua în considerare rezultatele primelor două manşe   de antrenamente. Cosmin Gruba a reuşit un rezultat foarte bun în manşa a doua de antrenamente, clasându-se al 12-lea în clasamentul general, însă ultima urcare a zilei a fost una cu ghinion pentru   el. La o viteză mare, Gruba a părăsit traseul şi a lovit puternic un stâlp de pe margine", a spus Terea.
Pilotul a acuzat dureri la gleznă, a fost dus la spital.şi nu va mai intra în competiţie.
La concursul care se desfăşoară sâmbătă şi duminică participă peste 80 de piloţi din întreaga ţară.
