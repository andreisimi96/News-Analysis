Video Premierul Dăncilă, la Bacău: E nevoie de evaluarea pagubelor ca să ajutăm oamenii rapid | FOTO, VIDEO
Premierul Viorica Dăncilă a declarat, luni, la Bacău, că e nevoie de o evaluare rapidă a pagubelor produse de inundaţii, pentru a putea fi alocate fonduri în următoare şedinţă de Guvern, transmite corespondentul MEDIAFAX.
"Eu, joi, în şedinţă de Guvern, vreau să facem demersurile pentru a putea da fonduri, în aşa fel încât să ajutăm oamenii rapid. Dacă nu avem o evaluare, nu putem şti ce fonduri trebuie să alocăm.   Noi avem toată disponibilitatea de a vă ajuta, de aceea am şi venit aici, nu ca să facem act de prezenţă. A fost vorba despre o situaţie neprevăzută, rugămintea mea este să nu ne uităm în trecut,   important este ce facem de acum înainte!", a spus premierul Viorica Dăncilă.
De asemenea, premierul i-a cerut primarului din Slănic Moldova să se gândească la soluţii pentru a preîntâmpina astfel de situaţii, în zonă urmând să fie trimişi şi specialişti de la Apele Române.
„Vreau să trimitem specialişti de la Apele Române, pentru a vedea ce soluţii se găsesc, în aşa fel încât astfel de situaţii să nu se mai repete. Domnule primar, gândiţi-vă şi dumneavoastră la   eventuale soluţii. Trebuie să aveţi o viziune pentru localitate, astfel încât să putem şi preîntâmpina asemenea situaţii! Acum ajutăm, oamenii ajung la normalitate, dar peste o anumită perioadă   poate veni iar apa şi o luăm de la început! Gândiţi-vă cum putem să regularizăm apa râurilor. Noi, pentru localitate, putem acorda fonduri doar pe proiecte, nu avem alt temei legal. Avem nevoie de   proiecte şi, acum, cât mai curând de o evaluare finalizată. Pe lângă fonduri, vom acorda şi materiale de construcţii, pentru ca oamenii să fie ajutaţi", a solicitat premierul Viorica Dăncilă.
Primul ministru le-a promis localnicilor că, din fondul de rezervă al statului, va aloca fonduri pentru refacerea gospodăriilor.
„Vom aloca fonduri materiale ca să puteţi să vă refaceţi casele. Vom aloca din fondul de rezervă”, le-a spus Dăncilă localnicilor prezenţi la întâlnirea dintre autorităţile locale şi delegaţia de   la Guvern.
Primarul din Slănic Moldova, Gheorghe Baciu, a spus, la rândul său, că evaluarea pagubelor produse de inundaţii este în desfăşurare, oraşul său fiind unul dintre cele mai afectate din Bacău.
"Nu avem încă evaluarea, deoarece lucrăm la ea, este în desfăşurare. Cele mai mari probleme le avem la staţia de epurare a apei, care a fost afectată de inundaţii. Rugămintea noastră este să ne   ajutaţi cu fondurile necesare şi să nu mai dureze atât de mult procedurile", a spus primarul oraşului Slănic Moldova, Gheorghe Baciu.
Acesta a adăugat că, pentru bunurile afectate, evaluarea va fi trimisă către Guvern până joi.
Sute de gospodării şi locuinţe au fost inundate în Bacău, şapte maşini au fost luate de ape, iar pe un drum naţional care trece prin Slănic Moldova şi care a fost acoperit de aluviuni, iar cinci   autoturisme cu 22 de oameni au fost blocate.
Cele mai afectate localităţi de inundaţii în Bacpu au fost Slănic Moldova şi Oituz.
Viorica Dăncilă, despre zonele afectate de inundaţii: Avem diguri la care nu s-au făcut lucrări de consolidare de zeci de ani
Premierul Viorica Dăncilă a declarat, luni, la Covasna, în zonele afectate de inundaţii, că există diguri la care nu s-au mai făcut lucrări de consolidare de zeci de ani, precizând că a cerut   Apelor Române să facă verificări, transmite corespondentul MEDIAFAX.
Întrebată, luni, la Covasna, unde a fost să inspecteze zonele afectate de inundaţii, despre lipsa lucrărilor de consolidare la diguri, Viorica Dăncilă a spus: ”Da, aşa este, avem diguri la care nu   s-au făcut lucrări de consolidare de zeci de ani de zile. Am cerut Apelor Române să facă o verificare, să începem să facem consolidări. Din păcate a trebuit să ne confruntăm cu astfel de situaţii   pentru a vedea ceea ce se poate întâmpla atunci când aceste lucruri nu sunt puse la punct de-a lungul anilor”.
Premierul Viorica Dăncilă a spus că se fac evaluări anuale ale situaţiei digurilor.
”Probabil nu s-a luat în calcul că vor fi cantităţi atât de mari de apă. Am cerut din nou o evaluare”, a spus Dăncilă.
Ea a mai afirmat că a venit în teren pentru a vedea cum poate să-i ajute pe oameni.
La Covasna, Viorica Dăncilă s-a întâlnit cu prefectul judeţului, Sebastian Cucu, care i-a prezentat situaţia şi o parte din zonele afectate.
”Am cerut evaluarea situaţiei inclusiv din punct de vedere al infrastructurii, culturilor agricole, avem în plan să activăm şi fondul de solidaritate după ce vom termina evaluările. Poziţia mea şi   a întregului Guvern este ca aceste evaluări să se facă într-un timp cât mai scurt pentru a putea veni cu soluţii”, a mai spus Dăncilă.
Premierul a adăugat că pentru a activa fondul de solidaritate are nevoie de o evaluare.
”Îmi trebuie o evaluare pentru a putea activa fondul de solidaritate şi a rezolva toate aceste lucruri. Înainte de a activa fondul care, ştiţi foarte bine, procedurile durează, încercăm să acoperim   cu fonduri de la guvern ca oamenii să poată să-şi refacă gospodăriile, să încercăm să refacem infrastructura, să putem intra în normalitate”, a conchis Dăncilă.
Sute de gospodării din mai multe judeţe au fost inundate, sâmbătă, după ce digurile de protecţie ale râurilor fie au cedat, fie au fost depăşite de ape.
Premierul Viorica Dăncilă, alături de membri ai Executivului, se deplasează în mai multe zone afectate de inundaţii din judeţele Buzău, Bacău, Covasna, Braşov, pentru a evalua pagubele şi a   identifica cele mai rapide soluţii de sprijinire a oamenilor.
Premierul este însoţit de ministrul Afacerilor Interne, Carmen Dan, ministrul Transporturilor, Lucian Şova şi ministrul Agriculturii, Petre Daea.
