Departamentul Corespondenţi - Mediafax
Este mobilizare în organizaţiile PSD din ţară pentru mitingul care va avea loc sâmbătă la Bucureşti, mai mulţi lideri declarând, marţi, pentru MEDIAFAX, că vor aduce mii de oameni să protesteze împotriva abuzurilor. Cei mai mulţi vor pleca din judeţul Olt, 10.00 de persoane.
Mobilizare în ţară pentru mitingul PSD: Peste 30.000 de oameni pregătiţi să plece spre Capitală. Judeţul care promite cei mai muşi susţinători
Lideri din mai multe organizaţii PSD din ţară au declarat că au mobilizat mii de oameni pentru mitingul de sâmbătă, de la Bucureşti, cei mai mulţi urmând să plece din judeţul Olt – 10.000 de   persoane şi din Iaşi – 6.000 de susţinători.
Secretarul general al PSD Olt, Virgil Delureanu, a declarat că deplasarea celor 10.000 de oameni se va face atât cu autoturismele proprii ale membrilor şi simpatizanţilor, cât şi cu autocare şi   microbuze.
„PSD Olt va avea peste 10.000 de oameni la mitingul pe care partidul îl va organiza sâmbătă în Bucureşti. Ne vom deplasa cu mijloace de transport în comun şi cu autoturisme personale. Mergem acolo   să susţinem statul de drept, democraţia, manifestând împotriva abuzurilor de tot felul care au tot avut loc în ultimul timp în România”, a declarat secretarul general al PSD Olt.
O delegaţie numeroasă va deplasa la mitingul din Capitală şi organizaţiile PSD din Dolj, Teleorman şi Vâlcea, reprezentanţii acestora nu au înaintat însă o cifră exactă.
Surse politice au declarant, marţi, corespondentului MEDIAFAX, că Partidul Social Democrat (PSD) - filiala Iaşi va merge cu aproximativ 6.000 de persoane la mitingul de la Bucureşti. Este vorba   despre membri ai formaţiunii politice, precum şi de simpatizanţi.
Peste 2.500 de persoane din judeţul Alba merg la mitingul de sâmbătă de la Bucureşti, o parte cu microbuze, iar alţii cu maşini persoanele, au declarat, marţi, corespondentului MEDIAFAX,   reprezentanţii PSD Alba.
”Vor participa membri PSD, simpli simpatizanţi ai partidului, dar şi alte persoane care sunt împotriva abuzurilor”, au declarat surse din PSD.
Potrivit aceloraşi surse, la sediul partidului, au venit oameni care nu au nicio legătură cu politica însă sunt nemulţumiţi de abuzurile din România şi vor să participe la miting.
PSD Gorj merge la mitingul din Piaţa Victoriei cu 2.000 de membri, a anunţat, marţi, purtătorul de cuvânt al PSD Gorj, Anca Borduşanu.
”Mitingul se va desfăşura sâmbătă, începând cu ora 20.00, în Bucureşti, Piaţa Victoriei, acolo vor fi peste 100.000 de membri ai Partidului Social Democrat. Aşteptăm şi invităm pe orice cetăţean   care doreşte să participe la acest miting să ni se alăture, preţ de o oră, o oră şi jumătate. În ceea ce priveşte organizaţia de la Gorj, noi am stabilit că vom pleca cu două mii de membri, către   Bucureşti. (…) Nu a fost o cifră impusă de către Bucureşti. S-a lăsat la latitudinea fiecărei organizaţii să stabilească numărul de participanţi”, a declarat, corespondentului MEDIAFAX, Anca   Borduşanu, purtătorul de cuvânt al PSD Gorj.
Reprezentanţii PSD Gorj au anunţat că, în ceea ce priveşte costurile deplasării, ”acolo unde există această incapacitate de plată, conducerea centrală a partidului o să susţină integral sau o parte   din costurile deplasării spre Capitală”.
Deputatul Dorel Caprar, preşedintele PSD Arad, a declarat, la rândul său, că un număr de 1.500 de membri ai organizaţiei vor participa la mitingul PSD din data de 9 iunie, de la la Bucureşti.
"Vom merge 1.500 de membri din PSD Arad cu 20 de autocare, mai multe microbuze şi maşini", a afirmat Dorel Caprar.
Totodată, secretarul executiv al PSD Timiş, Adrian Negoita, a afirmat că vor participa la miting aproximativ 2.000 de persoane.
"Vor merge cu autocare, microbuze, maşini, chiar şi cu trenul. Noi nu obligam pe nimeni din partid, fiecare vine dacă vrea", a precizat Adrian Negoita.
Liderul PSD de Suceava, senatorul Ioan Stan, a declarant, corespondentului MEDIAFAX, că de la Suceava sunt pregătiţi să plece către Bucureşti pentru a patricipa la mitingul de sâmbătă, 3.000 de   oameni.
Din Bistriţa-Năsăud, sunt pregătiţi să plece 2.500 de oameni.
"Sunt mii de oameni - membri şi simpatizanţi care vor participa la acest miting şi eu voi fi în fruntea lor cu un steag”, a spus preşedintele organizaţiei judeţene a PSD, Emil Radu Moldovan.
De asemenea, preşedintele PSD Cluj, deputatul Horia Nasra, susţine că filiala va conta la mitingul de la Bucureşti pe "câteva mii de oameni", atât membri şi simpatizanţi, cât şi clujeni nemulţumiţi   de atacurile împotriva Guvernului.
"Fiecare preşedinte de organizaţie locală au libertate totală de organizare a deplasării la miting cu diverse mijloace de transport", a spus Nasra.
Preşedintele PSD Satu Mare, Aurelia Fedorca, a declarat că organizaţia pe care o conduce va trimite la miting 1.100 de persoane, la care se vor adăuga alte 400 din Satu Mare care trăiesc şi muncesc   în Bucureşti.
"Vom merge la Bucureşti cu autocare contractate de PSD Satu Mare, cu microbuze sau maşini personale", a spus Fedorca.
Preşedintele PSD Liviu Dragnea a anunţat luni că mitingul împotriva abuzurilor va avea loc sâmbătă, ora 20.00, în Piaţa Victoriei, în condiţiile în care "există o putere subterană care parazitează   deciziile importante".
"Un miting organizat împotriva abuzurilor care se întâmplă în România de mult timp, faptul că democraţia şi statul de drept sunt afectate de câţiva ani în România. Facem acest miting pentru a arăta   că suntem decişi să mergem până la capăt. Îi aşteptăm pe toţi acre vor să trăiască într-o ţară liberă, în care să nu mai fie instituţii aflate sub teroare, unde, din cauza unei propagande toxice   uriaşe se pune problema ca o putere subterană să paraziteze deciziile şi să influenţeze într-un mod ocult decizii importante, să permită instruziuni neconstituţionale, să permită ca cetăţeni   români, firme româneşti să fie închise, zeci, mii de destine să fie distruse", a declarat luni, după şedinţa PSD, Liviu Dragnea.
Mitingul organizat de PSD va avea loc sâmbătă, 9 iunie, începând cu ora 20.00, în Piaţa Victoriei.
