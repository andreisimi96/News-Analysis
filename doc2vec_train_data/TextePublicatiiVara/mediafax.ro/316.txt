SOCIAL astăzi, 11:06
de: Ciprian Nedelcu
Oameni săraci care ştiu că ajutoarele sociale pe care le primesc ”depind de primari” vor fi urcaţi în autocare ”precum vitele în vagoane şi duşi la mitingul PSD”, susţine europarlamentarul ieşean Cătălin Ivan. Potrivit acestuia, mitingul ar trebui să fie urmat de o avalanşă de dosare penale.
Europarlamentarul Cătălin Ivan scrie pe pagina sa de Facebook că mitingul programat pentru sâmbătă, în Bucureşti ar trebui să fie urmat de foarte multe dosare penale.
”Mitingul PSD, probabil ultimul care se va mai organiza în România în felul acesta, ar trebui să fie urmat de o avalanşă de dosare penale. Am putea spune fără să greşim că mitingul de sâmbătă   este un miting penal, pentru susţinerea celui mai corupt politician din istoria României. Vă asigur, ca fost membru al acestui partid care cunoaşte realitatea din interior în cele mai mici detalii,   că majoritatea covârşitoare a celor care vor participa la miting vor fi aduşi cu forţa”, afirmă Cătălin Ivan.
Potrivit acestuia, la mitingul PSD vor fi prezenţi oameni foarte săraci, care beneficiază de ajutor social şi care ştiu că ”depinde de primar” dacă mai primesc sau nu acel ajutor, dar şi angajaţi   din diferite regii aflate în subordinea primăriilor vor fi obligaţi să meargă la Bucureşti.
Ivan adaugă că societăţile private care au contracte cu statul vor fi obligate să susţină cheltuielile sau vor trimite oameni.
„Mitingul de sâmbătă este imaginea perfectă a regimului Liviu Dragnea. Are toate «ingredientele» pentru a înţelege perfect România lui Dragnea: oameni necăjiţi urcaţi în autocare precum vitele în   vagoane şi transportaţi la Bucureşti, toate companiile care «căpuşează» bugetul statului şi îngraşă conturile diferiţilor politiceni vor face un efort imens pentru a susţine această mascaradă,   ordinele de partid se vor transmite prin instituţiile publice controlate politic”, arată europarlamentarul.
Potrivit lui Ivan, pentru această demonstraţie, românii trebuie să îi mulţumească şefului PSD, Liviu Dragnea.
„E decizia fiecăruia dacă acceptă pasiv, resemnat, această situaţie sau face ceva. Eu cred că e timpul ca românii să ia atitudine. Cred că, după mitingul de sâmbătă, tot mai mulţi vom spune că este   prea mult!”, încheie europarlamentarul.
