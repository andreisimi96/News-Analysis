de: Mircea Olteanu
Disensiunile între preşedintele american Donald Trump şi ceilalţi lideri ai Grupului ţărilor puternic industrializate (G7) au fost evidente încă din prima zi a summitului, discuţiile fiind axate în special pe chestiunea taxelor vamale suplimentare impuse de SUA, relatează postul BBC News online.
Trump, care a avut o întrevedere cu preşedintele francez Emmanuel Macron ]n cursul summitului, a declarat că relaţia este specială, dar uneori se întâmplă să fie testată atunci când vine vorba de   comerţ.
La rândul său, Macron a declarat că este de părere că toate părţile încearcă să ajungă la o înţelegere.
Înainte de summit, liderul de la Casa Albă a avut un schimb dur de replici pe Twitter cu preşedintele francez Emmanuel Macron şi premierul canadian Justin Trudeau, în legătură cu decizia SUA de a   impune taxe vamale suplimentare şi celor mai importanţi aliaţi.
Potrivit agenţiei de ştiri Reuters, care citează un oficial francez, SUA au fost de acord să aibă un dialog cu UE pe tema comerţului în următoarele două săptămâni.
Disensiunile între Trump şi liderii celorlalte şase state G7 nu se limitează doar la comerţ, diferenţe majore fiind evidente în ceea ce priveşte chestiuni precum schimbările climatice, relaţiile cu   Iranul şi conflictul între israelieni şi palestinieni.
Donald Tusk, preşedintele Consiliului European, a avertizat că poziţia lui Trump privind comerţul, schimbările climatice şi Iranul reprezintă o ameninţare reală.
Preşedintele SUA urmează să plece mai devreme de la summitul G7 din Canada, urmând să se îndrepte spre Singapore pentru a se întâlni pe data de 12 iunie cu liderul nord-coreean Kim Jong-Un.
