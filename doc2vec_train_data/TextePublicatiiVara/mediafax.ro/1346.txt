Ministerul Afacerilor Interne, Carmen Dan, a anunţat, pe Facebook, că inundaţiile au afectat, în ultimele cinci zile, 285 de localităţi din 35 judeţe, cele mai dificile situaţii fiind înregistrate în judeţele Bacău, Botoşani, Covasna, Neamţ, Mureş, Suceava, Teleorman şi Vrancea.
"Timp de cinci zile, în perioada 27.06 - 01.07.2018, mai multe localităţi din estul, centrul şi sudul ţării au fost afectate de ploi torenţiale şi de viituri. Mai exact, fenomenele meteorologice au   produs efecte în 285 de localităţi din 35 judeţe, precum şi municipiul Bucureşti, cele mai dificile situaţii fiind înregistrate în judeţele Bacău, Botoşani, Covasna, Neamţ, Mureş, Suceava,   Teleorman şi Vrancea. În toată această perioadă aproximativ 20.000 de pompieri, jandarmi şi poliţişti au acţionat zilnic în sprijinul populaţiei afectate, fiind salvaţi şi evacuaţi peste 900 de   oameni. De asemenea, Ministerul Afacerilor Interne a scos din fondul rezervelor de stat apă potabilă, conserve de carne şi pate de ficat, saci de dormit, paturi, saltele, cearceafuri şi pături   pentru ajutorarea persoanelor evacuate şi a celor cu locuinţele afectate", a scris, pe Facebook, Carmen Dan.
Ministrul Afacerilor Interne a mai precizat că, în prezent, nu mai există localităţi izolate, la care să nu se poată ajunge, dar mai sunt încă evacuate 76 de persoane în judeţul Covasna, restul   dintre cele peste 900 evacuate în această perioadă întorcându-se deja la locuinţe.
În plus, potrivit ministrului, în localitatea Coşula din judeţul Botoşani, au fost evacuate preventiv 17 persoane, dintre care 7 copii, casele lor fiind în pericol de prăbuşire. Se vor solicita 6   locuinţe modulare pentru acestea.
