Peste 3.000 de elevi din Capitală au contestat, în cursul zilei de marţi, rezultatele de la evaluarea naţională, cei mai mulţi dintre aceştia fiind nemulţumiţi de notele de la matematică, au precizat, pentru MEDIAFAX, reprezentanţii Inspectoratului Şcolar Bucureşti.
CONTESTAŢII EVALUAREA NAŢIONALĂ | Peste 3.000 de elevi din Capitală au contestat notele de la Evaluarea Naţională. Cei mai mulţi, nemulţumiţi de rezultatele de la matematică
În Capitală, au fost înregistrate 3.174 de contestaţii, depuse de către elevi în cursul zilei de marţi, după afişarea rezultatelor la Evaluarea Naţională. Din acest număr, 1.186 de absolvenţi ai   clasei a 8-a au contestat notele la Limba şi Literatura Română şi 1.963 au fost nemulţumiţi de rezultatele de la Matematică obtinute la examenul de evaluarea naţională 2018, au precizat, pentru   MEDIAFAX, reprezentanţii Inspectoratului Şcolar al Municipiului Bucureşti.
Potrivit sursei citate, au fost înregistrate şi 25 de contestaţii la limba maternă. Rezultatele finale ale evaluării naţionale 2018 vor fi afişate în 23 iunie.
Ministerul Educaţiei e centralizat rezultatele la Evaluarea Naţională publicate marţi, iar statistica generală arată că puţin peste 70% dintre elevii care au susţinut probele au reuşit să obţină   medii mai mari sau egale cu 5, un număr de 319 candidaţi primind media 10.
„Situaţia statistică generală relevă că din cei 142.847 de candidaţi prezenţi, un număr de 104.972 de candidaţi a obţinut medii mai mari sau egale cu 5 (cinci) - 73,5%. Dintre aceştia, 319   candidaţi au încheiat examenul cu media generală 10 (zece). Rata de participare a fost de 94,8%: 142.847 de candidaţi prezenţi dintr-un total de 150.603 elevi înscrişi”, au precizat reprezentanţii   Ministerului Educaţiei Naţionale, printr-un comunicat de presă.
Potrivit sursei citate, la proba de Limba şi literatura română au obţinut note peste 5 (cinci) 118.969 de candidaţi (83%), în timp ce 2.089 de candidaţi au fost notaţi cu 10 (zece). La proba de   Matematică 87.577 de candidaţi (61,3%) au note peste 5 (cinci), iar 1.903 candidaţi au obţinut nota 10 (zece).
Media generală obţinută în cadrul Evaluării Naţionale are o pondere de 80% în calculul mediei pe baza căreia se realizează admiterea în clasa a IX-a.
