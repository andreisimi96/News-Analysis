SOCIAL astăzi, 14:28
de: Nicolae Oprea
În jur de 100 de persoane au plecat în Marşul Normalităţii pentru a protesta faţă de legalizarea parteneriatelor homosexuale, dar şi faţă de Parada Pride organizară de comunităţile LGBT, care va avea loc, sâmbătă după-amiază.
"Protestăm faţă de parada homosexualilor, o manifestare care considerăm că nu aduce niciun plus Bucureştiului, este o ruşine şi o palmă peste obrazul unei capitale creştine. De asemenea, protestăm   faţă de proiectul de lege iniţiat de PSD pentru legalizarea parteneriatelor homosexuale. Suntem aici pentru a spune "Ruşine, Liviu Dragnea". Suntem aici pentru a protesta şi faţă de preşedintele   Klaus Iohannis, care de trei ani de zile nu ştie ce să mai facă sa blocheze şi să amâne referendumul pentru familie, ultima oară trimiţând proiectul de lege al noii legi a referendumului la CCR.   Suntem aici pentru a spune "Ruşine" întregii clase politice, tuturor partidelor parlamentare care de trei ani ţin în loc această iniţiativă, îşi bată joc de 3 milioane de români", a declarat,   pentru MEDIAFAX, preşedintele Partidului Noua Dreaptă, Tudor Ionescu.
Acesta a precizat că legalizarea căsătoriilor între persoanele de acelaşi sex nu a adus niciun beneficiu altor ţări.
"Suntem aici pentru a apăra normalitatea, pentru a ne asigura că copiii noştri, copiii dumneavoastră vor avea şansa să se nască şi să crească într-o ţară normală. Suntem aici pentru a spune un nu   hotărât tentativei de legalizare a căsătoriilor şi adopţiilor homosexuale, lucruri care nu au adus niciun beneficiu în nicio ţară", a adăugat Tudor Ionescu.
Peste 100 de persoane au plecat în marş din Piaţa Victoriei către Patriarhia Română.
"Suntem aici să susţinem normalitatea. Homosexualii vor să se căsătorească între ei, ceea ce este o aberaţie. Mâine, poimâine vor cere aceste drepturi şi pedofilii, iar noi vrem să ne asigurăm că   nu se va ajunge la astfel de anomalii.
Nu avem nimic cu homosexualii, vrem doar să se manifeste la ei acasă, nu în public", a menţionat Ionuţ, membru al Partidului Noua Dreaptă.
Sâmbătă după-amiaza este programat şi Prada Pride sau Marşul Diversităţii, cel al comunităţilor LGBT, care se va desfăşura între Piaţa Victoriei şi Piaţa Universităţii, pe Calea Victoriei, fiind   aşteptate în jur de 4.000 de persoane.
