Liberalii au depus, miercuri, moţiunea de cenzură, intitulată "Demiterea Guvernului Dragnea-Dăncilă, o urgenţă naţională!", în timpul protestelor din Parlament. PNL critică Exectivul pentru rata record a inflaţiei, de 5.4%, creşterea ROBOR şi tentativă de subordonare politică a magistraţilor.
Ce conţine MOŢIUNEA  de cenzură depusă de PNL "Demiterea Guvernului Dragnea-Dăncilă, o urgenţă naţională!" | DOCUMENT
"Indicatorii statistici din acest an spun aproape totul despre incompetenţa vădită a acestui guvern! Guvernul Dăncilă poate fi numit, pe bună dreptate, guvernul scumpirilor! Inflaţia, adică ritmul   de creştere a preţurilor de consum, a ajuns la 5,4%, fiind la cel mai ridicat nivel din ultimii 5 ani. (...) ROBOR, indicatorul de referinţă pentru dobânzile la creditele bancare, a ajuns la   aproape 3%, adică la cel mai ridicat nivel din ultimii patru ani, determinând creşteri importante ale ratelor bancare pentru tinerii care au credite. În unele cazuri ratele au ajuns să fie mai mari   şi cu câteva sute de lei lunar", se arată în textul moţiunii de cenzură a PNL.
Liberalii mai susţin că, din cauza măsurilor Cabinetului Dăncilă, datoria publică a statului român a ajuns la 100 de miliarde de lei, doar în anul 2016 România împrumutând peste 24 miliarde lei.
"În plină creştere economică, cu o guvernare PSD-ALDE, România trăieşte ca ”săracul satului, cu datoria scrisă pe caiet”. Din anul 2012 şi până astăzi, datoria publică a statului român a crescut cu   100 de miliarde de lei! Numai de la ultimele alegeri din anul 2016, aţi îndatorat România cu peste 24 de miliarde. De asemenea, nu spuneţi nicio vorbă despre cât scot românii din buzunar pentru a   plăti dobânzi pentru datoria publică! Anul trecut s-au plătit dobânzi de 9,8 miliarde lei, iar anul acesta sunt programate dobânzi de peste 11,3 miliarde lei. Nu vă întrebăm ceea ce s-ar fi putut   construi cu aceşti bani, pentru că PSD nu a construit nimic în România! Nici nu ştie şi nici nu poate să construiască autostrăzi, şcoli şi spitale", potrivit sursei citate.
PNL mai spune că Executivul a încercat să subordoneze politic magistraţii, lucru care afectează în mod direct independenţa instituţiilor din sistemul judiciar şi statul de drept în România.
"Guvernul condus de dumneavoastră a pus sub semnul întrebării funcţionarea unor instituţii fundamentale într-un stat de drept. Mai întâi aţi încercat să discreditaţi funcţionarea independentă a   acestora, iar apoi aţi depus toate eforturile pentru a le subordona direct partidelor de guvernare şi forurilor de conducere ale acestora! Deşi nu aţi suflat un cuvânt, nici în campania electorală   şi nici în programele de guvernare, obiectele principale care vă călăuzesc la guvernare sunt: amputarea legilor din domeniul justiţiei şi reîntoarcerea în epoca subordonării politice a   magistraţilor. Din păcate, interesele reale ale românilor au trecut în plan secundar", îi transmite PNL premierului Viorica Dăncilă, conform documentului.
Liberalii mai acuză că guvernul PSD-ALDE ignoră investiţiile în educaţie şi cercetare, în condiţiile în care acestea ar duce la creşterea economică sustenabilă a României.
"Este bine că PSD a recunoscut, prin vocea unui fost ministru al educaţiei, acum câteva săptămâni, că: ”Statul, noi, am preferat să blocăm anumite reforme pentru că ne era mai comod”. Odată ce aţi   recunoscut că există problema, nu aţi făcut, însă, nimic să o îndreptaţi! În Programul de Guvernare nu aţi scris că veţi ”bloca reformele pentru că vă este mai comod aşa”! Din păcate nu v-aţi   limitat la a ”bloca” ci aţi pus în practică şi verbul ”a strica”. Când vine vorba despre educaţie, nu vorbim despre cifre goale, ci despre destinele a milioane de tineri şi despre viitorul nostru   ca popor. Ştiţi că din cei 270.000 de elevi înscrişi în clasa I în perioada 2003-2004, peste 65% nu au o diplomă de Bacalaureat. Mai grav este că aproximativ 20% din întreaga cohortă nu au absolvit   nici măcar ciclul gimnazial. La facultate au ajuns cu mult sub 30%, iar din aceştia, statistica ne spune că vor termina mai puţin de jumătate", precizează liberalii în moţiunea de cenzură.
PNL aminteşte şi despre reforma în domeniul sănătăţii, acuzând că majorările salariilor medicilor nu vpr rezolva "boala cronică" de care este cuprinsă sistemul public de sănătate.
"Majorările salariale pentru unii medici, nu pentru toţi, nu rezolvă în niciun fel boala cronică în care se zbate sistemul public de sănătate! De ce nu le spuneţi românilor faptul că majorările de   salarii s-au făcut, în cea mai mare parte, pe seama bugetelor spitalelor, lăsându-le fără resurse minimale de funcţionare? De ce nu spuneţi că reforma salarială din sănătate a condus la scăderi de   lefuri pentru personalul auxiliar de specialitate şi la discriminări între profesionişti cu pregătire similară, cum ar fi farmaciştii, biologii sau chimiştii. Aţi promis medicamente mai ieftine,   iar din cauza nepriceperii Guvernului, sute de medicamente nu vor mai fi deloc la dispoziţia pacienţilor. Ştim! Veţi analiza şi veţi evalua. Toate sunt la timpul viitor, poate după 2020! Pacienţii   continuă să moară cu zile, stocurile de vaccinuri sunt în continuare insuficiente, iar dotările din majoritatea unităţilor sanitare pun medicii în imposibilitatea de a-şi face meseria", explică   PNL.
După depunerea moţiunii de cenzură, liderul deputaţilor liberali, Raluca Turcan, a anunţat că documentul a fost semnat de 152 de parlamentari şi că partidul va avea negocieri pentru a avea o   susţinere cât mai mare la votul în plen al moţiunii.
Moţiunea de Cenzură Iniţiată de Pnl by Silvana Chiujdea on Scribd
Liderul de grup al PNL, deputatul Raluca Turcan a depus textul moţiunii de cenzură la adresa Gvernului Dăncilă în timpul protestelor din Parlament. De altfel, protestatarii i-au cerut Ralucăi   Turcan să ia toate măsurile să "oprească dictatura".
Preşedintele PNL, Ludovic Orban a declarat, marţi, că, în cazul în care moţiunea de cenzură va trece, el va fi propunerea partidului pentru funcţia de premier, partidul fiind pregătit să îşi asume   guvernarea.
