de: Razvan Tupa
Ministerul Culturii a decis ca agenda culturală pentru perioada exercitării de către România a Preşedinţiei Consiliului Uniunii Europene să fie coordonată de Mihai Constantinescu, şeful agenţiei de impresariat Artexim. "Problema este că venim după un eşec", a declarat Constantinescu pentru MEDIAFAX.
Mihai Constantinescu, managerul general al Artexim, societatea care organizează Festivalul Internaţional "George Enescu", a fost desemnat coordonator general al agendei culturale pentru preşedinţia   română a Consiliului European.
"Sunt copleşit. În momentul acesta, mă simt copleşit. E singurul lucru pe care vi-l pot spune, pentru că este foarte dificil şi îmi trebuie multe informaţii ca să pot să coordonez acest lucru. Şi   mult sprijin din partea instituţiilor şi al celor care urmează să decidă şi din partea celor care urmează să participe şi aşa mai departe. E ceva care, în momentul acesta, mă copleşeşte. Dar o să   supravieţuim", a declarat Mihai Constantinescu, miercuri, pentru MEDIAFAX.
Principala dificultate pe care o vede Mihai Constantinescu ţine de ezitările prin care s-au remarcat demersurile de până acum în ceea ce priveşte marile programe culturale anunţate.
"Problema este că venim după un eşec, părerea mea, cu coordonarea Centenarului. Nu ştiu cine s-a ocupat, ce s-a făcut, ce se face, ce nu se face în continuare şi toţi ochii sunt aţintiţi acum   asupra acestor acţiuni. Va trebui să fim foarte atenţi cum ne prezentăm şi în ţară şi afară. Din acest punct de vedere, există un precedent pe care nu l-am creat eu şi nu am răspuns de el, dar   trebuie cumva, prin acţiunile de anul viitor, trebuie să refacem o întreagă imagine a ceea ce se întâmplă şi ceea ce se va întâmpla", a mai spus managerul general al Artexim.
În acest context, succesul coordonării agendei depinde în foarte mare măsură de competenţa şi implicarea ministerelor vizate.
"Responsabilitatea este foarte mare. Coordonare este un lucru prea simplu spus, responsabilitate este cuvântul potrivit şi cel mai important lucru. Poţi să coordonezi ceva ce nu există şi nu s-a   propus în momentul acesta. Deocamdată suntem la faza de a aduna propuneri şi de a discuta despre idei, despre momente, despre oportunităţi. Faza de coordonare vine după ce va exista un program, o   concepţie generală, o idee generală, aprobări din partea tuturor celor care răspund la nivelul ministerelor. E mult! Eu aşa lucrez, cel puţin. Nu ştiu, dacă ar fi fost altcineva, care ar fi fost   alte sisteme de lucru", a explicat Mihai Constantinescu pentru MEDIAFAX.
Potrivit unui document al Ministerului Culturii şi Identităţii Naţionale prin care ministrul George Ivaşcu răspunde unei adrese privind procesul de pregătire a Preşedinţiei României la Consiliul   Uniunii Europene, responsabilităţile lui Mihai Constantinescu "vor fi acordate Deciziilor adoptate de Consiliul Interministerial pentru Pregătirea şi Exercitarea Preşedinţiei României la Consiliul   Uniunii Europene, care fac referire la stabilirea agendei culturale".
"În perioada imediat următoare veţi primi propuneri de momente culturale care să însoţească reuniunile informale organizate în România în primul semestru al anului 2019, dar şi pentru marcarea   Summit-ului informal al şefilor de stat şi/sau de guvern de la Sibiu, din 9 mai 2019", arată George Ivaşcu în răspunsul adresat ministrului delegat pentru Afaceri Europene, Victor Negrescu.
