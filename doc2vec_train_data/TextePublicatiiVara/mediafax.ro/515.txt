SOCIAL astăzi, 15:13
de: Dragos Suciu
Doi pui de urşi au fost duşi la Centrul de Reabilitare al urşilor orfani din judeţul Harghita, după ce mama lor a murit lovită de un tren, în Covasna. Ursuleţii erau foarte agitaţi şi speriaţi, iar capturarea lor în siguranţă a durat aproape două ore, fiind mobilizate mai multe forţe.
Purtătorul de cuvânt al Poliţiei Covasna, Nicoleta Tolvaj-Marin, a declarat, sâmbătă, corespondentului MEDIAFAX, că cei doi ursuleţi vor fi îngrijiţi în continuare la Centrul de Reabilitare al   urşilor orfani din judeţul Harghita.
”Cei doi ursuleţi au rămas orfani, după ce mama lor a fost accidentată mortal, joi, de o garnitură de tren, în localitatea Malnaş, judeţul Covasna.
Poliţiştii Serviciului Arme, Explozivi şi   Substanţe Periculoase Covasna şi ai Postului de Poliţie Micfalău au ajutat la salvarea şi capturarea în siguranţă a celor doi pui”, a spus Nicoleta Tolvaj-Marin.
Puii şi mama lor se aflau împreună în momentul în care s-a întâmplat accidentul. Ursuleţii au rămas în zona respectivă, iar operaţiunea de capturare a lor a fost îngreunată deoarece erau foarte   speriaţi şi agitaţi. Aceştia au în jur de 4-5 luni.
Pentru capturarea lor în condiţii de siguranţă au participat reprezentanţii unei asociaţii de vânătoare, ai agenţiei pentru Protecţia Mediului şi poliţişti. Operaţiunea a durat aproape două ore.
