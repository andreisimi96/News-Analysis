SOCIAL astăzi, 20:21
de: Vasile Magradean
Un bărbat în vârstă de 34 de ani, care conducea un autoturism pe DN 1 în localitatea Gheghie, judeţul Bihor, a murit, vineri, după ce maşina sa a intrat în coliziune frontal cu un autocar. Alte trei persoane, printre care două fetiţe, au fost rănite, transmite corespondentul MEDIAFAX.
Purtătorul de cuvânt al IPJ Bihor, Alina Dinu, a declarat, vineri, corespondentului MEDIAFAX că accidentul s-a produs din cauza neadaptării vitezei de deplasare într-o curbă la dreapta.
”Pe DN 1 în localitatea bihoreană Gheghie a avut loc vineri un acident rutier.
Un bărbat de 34 de ani din comuna Bratca, judeţul Bihor, în timp ce conducea un autoturism pe direcţia Oradea – Cluj   nu a adaptat viteza de deplasare într-o curbă la dreapta, a pătruns pe contrasens şi a intrat în coliziune frontală cu un autocar din Ungaria. Şoferul autoturismului a decedat în urma accidentului,   iar o femeie de 28 de ani şi două fetiţe de 5, respectiv 8 ani, pasagere în autoturismul respectiv, au fost rănite şi transportate la spital”, a spus Dinu.
Potrivit acesteia, niciun pasager din autocarul implicat în accident nu a fost rănit, poliţiştii continuând cercetările pentru stabilirea cu exactitate a cauzelor producerii accidentului.
