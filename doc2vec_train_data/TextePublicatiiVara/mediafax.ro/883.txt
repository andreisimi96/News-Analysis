SOCIAL astăzi, 08:40
de: Loredana Ficiu
Un tânăr de 22 de ani, din Petroşani, s-a aruncat, în noaptea de miercuri spre joi, de la etajul 10 al unui bloc din municipiu, dupa ce apartamentul în care locuia a fost cuprins de flăcări. Bărbatul a murit pe loc, transmite corespondetul MEDIAFAX.
Potrivit purtătorului de cuvânt al Inspectoratului pentru Situaţii de Urgenţa Hunedoara, Anemona Doda, un incendiu a cuprins, în noaptea de miercuri spre joi, un apartament al unui bloc din   Petroşani.
Ajunşi la faţa locului, pompierii au descoperit cadavrul unui tânăr de 22 de ani, în faţa blocului.
Primele verificări arată că bărbatul s-ar fi aruncat de la etaj de teama flăcărilor.
"Pompierii Detaşamentului Petroşani au intervenit pentru stingerea unui incendiu izbucnit într-un apartament situat la etajul 10 al unui bloc de pe strada Aviatorilor, din Petroşani. Ajunşi la   locul desfăşurarii incendiului, pompierii militari au constatat că focul se manifesta într-o cameră, iar în faţa blocului se afla o victimă decedată, cel mai probabil în urma traumatismelor   suferite prin cădere de la înălţime. Pompierii au stins rapid incendiul care se manifesta la obiectele textile şi materialul lemnos dintr-o cameră, dupa care au tras concluzia că, cel mai probabil,   focul a izbucnit de la o ţigară aprinsă", a declarat, corespondentului MEDIAFAX, Anemona Doda, purtătorul de cuvânt al ISU Hunedoara.
Poliţia a deschis o anchetă în acest caz.
