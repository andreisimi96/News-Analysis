SOCIAL astăzi, 18:13
de: Florin Zafiu
Ministrul de Interne, Carmen Dan, a declarat cu prilejul conferinţei Forumului de la Salzburg, susţinute vineri la Bucureşti, că nu a fost înştiinţată de către autorităţile canadiene de faptul că pe teritoriul Canadei ar exista activităţi infracţionale desfăşurate de grupări formate din români.
"Am avut discuţii serioase cu partenerii din Canada, noi avem în Canada un ofiţer de suport operativ, activitatea lui are rezultate pozitive, cu partenerii canadieni nu am identificat riscuri mari   în planul infracţionalităţii, mai mult decât atât susţinem ambele părţi şi română şi canadiană, continuarea acestui demers de acces în Canada fără vize. În sensul acesta, am convenit să gândim, să   analizăm şi să încheiem un parteneriat de colaborare în care să identificăm mai multe instrumente prin care să ne asigurăm că acest proces este unul constructiv şi nu ridică riscuri. Nu pot spune   că în planul infracţionalităţii avem motive să ne îngrijorăm", a declarat ministrul de Interne, Carmen Dan.
Întrebată dacă au fost identificate persoane de cetăţenie română care să fi fost implicate în reţele de crimă organizată la graniţa canadiană, Carmen Dan a explicat că nu are astfel de semnale.
"Partenerii canadieni nu ne-au sesizat astfel de aspecte însă amintiţi-vă ce s-a întâmplat atunci când am putut să circulăm fără vize în Japonia. A fost pentru început un interes deosebit al   cetăţenilor să ajungă acolo, pe acelaşi alineate ne situăm în ceea ce priveşte ridicarea vizelor şi accesul românilor. Suntem într-o continuă colaborare şi comunicare cu partenerii canadieni în aşa   fel încât să nu ajungem în punctul în care să ne facem motive de îngrijorare", a mai declarat ministrul de Interne.
Premierul canadian Justin Trudeau a declarat, după ce a fost întrebat de un parlamentar conservator dacă ia în considerare reintroducerea vizelor pentru români, având în vedere activitatea   criminală a unor grupuri, că se va asigura că nimeni nu va abuza de politica abordată de Canada privind imigraţia.
Un raport al serviciilor canadiene de informaţii, publicat miercuri de agenţia   Global News, sugerează o creştere a activităţii grupurilor de crimă organizată, formate din români, care vizează Canada.
