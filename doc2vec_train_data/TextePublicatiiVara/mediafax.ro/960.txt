SOCIAL astăzi, 12:25
de: Laura Petrescu
Val de reacţii după ce imagini cu un bărbat care lovea o maşină cu o bară metalică şi îl ameninţa pe şofer, pe o stradă din Piteşti, au fost postate pe Facebook. Pe filmare apare un poliţist care nu ar fi intervenit, stârnind nemulţumirea oamenilor.
”În Tudor Vladimirescu. Reacţia poliţistului este inexistentă. Direct cătuşe la nebunul cu toporul şi încarcerat, aşa trebuia să facă”, este textul care însoţeşte filmarea postată de un tânăr pe   Facebook.
Pe imagini se vede cum un bărbat loveşte cu o bară metalică o maşină şi-l ameninţă pe şofer.
Un alt bărbat încearcă să-l oprească, însă nu reuşeşte. La un moment dat apare un poliţist care pare că   nu intervine pentru aplanarea conflictului.
”Probabil se ducea la un bal mascat, în uniforma de poliţie şi a dat o mână de ajutor la îndepărtarea idiotului cu topor din zona maşinii”, este comentariul unui localnic.
”E poliţist? Este o ruşine, o mizerie de om, nu poliţist. Trebuia arestat pe loc. Dar, mi-am adus aminte, România nu mai are justiţie”, este de părere un alt bărbat.
Alţii sunt de părere că poliţistul a procedat corect: ”Poliţistul a procedat foarte corect, calm politicos, să-i arate agresorului că e de partea lui pentru a-l linişti. Şi, plus de asta,   poliţistul era în timpul liber”.
Reprezentanţii Poliţiei Argeş au declarat că agresiunea a avut loc în cartierul Tudor Vladimirescu între doi bărbaţi, iar poliţistul care apare în imagini era în timpul liber.
”La faţa locului a fost prezent un poliţist, aflat în afara orelor de program, care se îndrepta către serviciu. Acesta din urmă, fără a dispune de mijloace de intervenţie, a intervenit pentru   aplanarea conflictului şi a sesizat colegii din cadrul Secţiei 4 Poliţie Piteşti”, a declarat purtătorul de cuvânt al Poliţiei Argeş, Mădălin Zamfir.
Poliţiştii au deschis un dosar penal, iar bărbatul violent a fost reţinut pentru 24 de ore pentru ameninţare, lovire, distrugere şi tulburarea ordinii şi liniştii publice.
