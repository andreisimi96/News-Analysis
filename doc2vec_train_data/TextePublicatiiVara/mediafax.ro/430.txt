Summitul liderilor Grupului ţărilor puternic industrializate (G7) se întâlnesc în perioada 8-9 iunie în Quebec, Canada, iar principalele discuţii se vor axa pe provocările globale privind economia, politica externă sau egalitatea de gen şi mediu.
Conducătorii celor şapte naţiuni, care reprezintă mai mult de 60% din valoarea netă globală, se întâlnesc anual, iar economia este principalul subiect aflat pe ordinea de zi, însă este de aşteptat   ca în cadrul întâlnirii, liderii să discute şi alte subiecte pentru a acoperi problemele globale majore.
Principalele puncte de pe ordinea de zi a Summitului G7 sunt: economia, creşterea favorabilă incluziunii şi comerţul - unde liderii celor mai puternic industrializate ţări vor aborda subiecte   precum combaterea evaziunii fiscale sau reformele OMC şi măsurile comerciale unilaterale ale SUA; egalitatea de gen şi emanciparea femeilor - unde este de aşteptat ca G7 să adopte o declaraţie cu   privire la importanţa educaţiei pentru femeile din ţările în curs de dezvoltare; politica externă şi de securitate - unde liderii se vor concentra cel mai probabil asupra celor mai urgente probleme   de politică externă; locuri de muncă ale viitorului; şi probleme legate de protecţia mediului - unde se preconizează că liderii G7 se vor concentra asupra schimbărilor climatice, energiei curate şi   oceanelor.
Summitul reuneşte lideri din Uniunea Europeană şi din următoarele ţări: Canada, Franţa, Germania, Italia, Japonia, Regatul Unit şi Statele Unite ale Americii.
Liderii se reunesc în formula G7 din anul 2014, ca urmare a încălcării de către Federaţia Rusă a suveranităţii şi integrităţii teritoriale a Ucrainei.
