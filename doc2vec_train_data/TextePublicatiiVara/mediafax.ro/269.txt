de: Gabriel Pecheanu, Mediafax
Deputaţii PSD susţin că înfiinţarea Fondului Suveran de Dezvoltare şi Investiţii este o măsură necesară de stimulare economică prin care vor putea fi constituite surse de finanţare pentru proiecte de investiţii profitabile şi sustenabile ce vor antrena un efect de multiplicare în economie.
”Grupul parlamentar al PSD consideră că înfiinţarea acestui fond (Fondului Suveran de Dezvoltare şi Investiţii - n.r.) este o măsură necesară de stimulare economică prin care, în urma atragerii de   capital din piaţa financiară internă şi internaţională, vor putea fi constituite surse de finanţare pentru proiecte de investiţii profitabile şi sustenabile ce vor antrena un efect de multiplicare   în economie. Strategia investiţională a FSDI se va aproba de către Guvern şi va fi corelată cu un set de indicatori de performanţă pe termen scurt, mediu şi lung care vizează, fără a se limita,   următoarele: dezvoltarea infrastructurii în România; crearea de locuri de muncă; stimularea inovaţiei şi a noilor tehnologii; creşterea capitalului uman pe termen lung şi creşterea competitivităţii   economiei româneşti. FSDI va fi deţinut în întregime pe toată durata sa de funcţionare de către statul român.
Drepturile şi obligaţiile izvorâte din calitatea de acţionar unic al FSDI vor fi   exercitate, în numele statului român, de către Ministerul Finanţelor Publice, care va evalua anual activitatea şi modul de îndeplinire a obiectivelor acestui fond şi îl va prezenta Guvernului”, se   arată într-un comunicat de presă al grupului parlamentar al PSD din Camera Deputaţilor.
Proiectul de Lege privind înfiinţarea Fondului Suveran de Dezvoltare şi Investiţii - S.A., iniţiat de 181 de deputaţi şi senatori PSD şi ALDE, a fost adoptat miercuri, 6 iunie, de Camera   Deputaţilor, în calitate de for decizional.
”Înfiinţarea Fondului Suveran de Dezvoltare şi Investiţii (FSDI) este o iniţiativă bazată pe Programul de guvernare al PSD, aprobat prin hotărârea Parlamentului României, şi reprezintă o şansă de   dezvoltare economică a ţării. Operaţiunile FSDI vor fi finanţate din venituri obţinute din dividende încasate de la societăţile la care deţine acţiuni; venituri din tranzacţionarea de instrumente   financiare emise de alte entităţi; operaţiuni cu instrumente financiare proprii; venituri din vânzarea de pachete de acţiuni din portofoliu; împrumuturi, inclusiv prin emiterea de obligaţiuni,   precum şi din alte surse prevăzute de lege. FSDI va fi administrată în sistem dualist de către un consiliu de supraveghere, format din 9 membri desemnaţi de Adunarea Generală a Acţionarilor şi un   directorat. Mandatul membrilor Consiliului de Supraveghere va avea o durată de patru ani şi se poate reînnoi de cel mult două ori”, se mai arată în comunicat.
Capitalul social al FSDI subscris integral la data constituirii este format din aport în natură, reprezentat de pachetele de acţiuni ale societăţilor de stat care intră în componenţa fondului, şi   din aport în numerar în valoare de 9.000.000.000 lei.
”Fondurile de investiţii funcţionează cu succes şi în alte ţări, inclusiv în state europene, şi au efecte economice şi sociale benefice, cum ar fi dezvoltarea infrastructurii sau crearea de noi   locuri de muncă”, mai afirmă deputaţii social-democraţi.
