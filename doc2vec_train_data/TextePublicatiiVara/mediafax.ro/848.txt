SOCIAL astăzi, 17:30
de: Vasile Magradean
Poliţiştii unei structuri din cadrul IGPR, cu sediul în Cluj-Napoca, fac profilul unor infractori implicaţi în trafic de persoane, de minori, droguri, proxenetism, crime şi altele, realizând analize care duc la sprijinirea identificării autorilor, un caz important fiind ”Academia Infractorilor”.
Unitatea Teritorială de Analiză a Informaţiilor (UTAI) Cluj-Napoca a fost înfiinţată în anul 2006, reprezentanţii acesteia acceptând pentru prima oară să dezvăluie, prin intermediul MEDIAFAX,   detalii din activitate.
Şeful structurii, comisar-şef de poliţie Daniela Păcurar, a declarat corespondentului MEDIAFAX că analizele efectuate conduc, de asemenea, şi la identificarea unor elemente de probă noi în   administrarea anchetelor.
”Unitatea noastră a avut o contribuţie importantă în ceea ce priveşte soluţionarea unui număr mare de dosare penale, prin realizarea de analize operaţionale care sprijină activitatea organelor   judiciare în identificarea autorilor infracţiunilor, precum şi în identificarea unor elemente de probă noi în administrarea anchetelor, atât în cazul infracţiunilor care au vizat viaţa,   integritatea corporală sau sănătatea, cât şi în cazul infracţiunilor îndreptate împotriva patrimoniului”, a explicat Daniela Păcurar.
Potrivit acesteia, analiştii UTAI Cluj-Napoca sprijină investigaţii penale din sfera criminalităţii organizate - trafic de persoane, trafic de minori, infracţiuni de trafic de droguri de risc şi   mare risc, proxenetism, criminalitatea informatică, din domeniul infracţiunilor judiciare - infracţiuni de omor, tâlhărie, infracţiuni de furt calificat, infracţiuni de înşelăciune, dar şi din   sfera criminalităţii economico-financiare.
Astfel, produsele analitice realizate la nivelul unităţii clujene au ajutat la destructurarea unor grupuri infracţionale care au comis fapte de natură penală pe raza judeţului Cluj, pe raza altor   judeţe din ţară, dar şi pe teritoriul altor state.
”De asemenea, analizele de caz, analizele comparative de caz sau realizarea profilului unor persoane implicate în activităţi infracţionale au condus la identificarea unui număr mare de autori în   cazul unor infracţiuni care, iniţial, au fost înregistrate ca fapte cu autori neidentificaţi, din tot spectrul infracţional.
Realizăm şi analize geospaţiale a zonelor considerate periculoase din   punct de vedere infracţional, de pe raza judeţului Cluj, dar şi a zonelor cu risc de producere a accidentelor rutiere, pe care le înaintăm conducerii inspectoratului judeţean de poliţie, sau altor   unităţi de poliţie cu atribuţii în acest domeniu, în vederea sprijinirii luării unor măsuri preventive”, a explicat şeful UTAI Cluj-Napoca.
Analizele furnizate de analiştii de informaţii clujeni au ajutat, de exemplu, la destructurarea unuia dintre cele mai periculoase grupuri infracţionale din ultimul deceniu, denumit ”Academia   Infractorilor”. Grupul, organizat pe criterii paramilitare, a comis infracţiuni de tâlhărie pe teritoriul mai multor state europene cum ar fi Italia, Belgia, Germania, Austria, cauzând prejudicii   părţilor vătămate de milioane de euro. Liderul acestei grupări a fost condamnat la o pedeapsă de 30 de ani de închisoare.
De asemenea, un alt exemplu ar fi dosarul penal în care s-au efectuat cercetări cu privire la comiterea infracţiunilor de tentativă la infracţiunea de omor şi tâlhărie calificată, victima fiind o   persoană în vârstă de 88 de ani, din localitatea Viişoara, judeţul Cluj.
„În acest dosar, UTAI Cluj-Napoca a furnizat produse analitice care au sprijinit activitatea organelor judiciare în crearea unui cerc de suspecţi, astfel încât, într-un termen scurt, s-a reuşit   identificarea autorilor”, a subliniat Daniela Păcurar.
Realizarea profilului persoanelor implicate în săvârşirea de infracţiuni reprezintă un alt segment al activităţii structurii de analiză a informaţiilor, aceasta fiind o tehnică analitică bazată pe   seturi de date mari şi detaliate, referitoare la caracteristicile infracţiunii, infractorului şi ale victimei.
”Identificarea unor tipare legate de activitatea infracţională, a unor moduri de operare deosebite, evidenţierea anumitor specificităţi ale zonelor în care s-a acţionat, profilul victimelor, precum   şi alte date de interes, pot contura anumite particularităţi ale autorilor infracţiunilor, care duc la identificarea acestora şi la luarea măsurilor preventive”, a menţionat şeful UTAI Cluj-Napoca.
Rezultatele activităţii Unităţii Teritoriale de Analiză a Informaţiilor Cluj-Napoca au dus la includerea în grupuri de lucru internaţionale, denumite Joint Investigation Team (JIT), care sunt   instrumente de cooperare internaţională între instituţiile judiciare naţionale, care investighează infracţiuni grave comise pe teritoriul cel puţin a unui stat membru al UE şi care sunt sprijinite   în activitatea lor de Eurojust (The European Union´s Judicial Cooperation Unit), în cadrul cărora s-au furnizat produse analitice apreciate de partenerii străini.
”O altă componentă internaţională a activităţii acestei structuri de poliţie constă în participarea analiştilor noştri, în calitate de lectori, la sesiuni de instruire a analiştilor de informaţii   din Ucraina, de exemplu, sprijinind, astfel, demersurile instituţionale privind întărirea cooperării poliţieneşti între România şi această ţară”, a mai spus DanielaPăcurar.
Cu privire la calităţile pe care trebuie să le aibă un poliţist care lucrează în cadrul unităţii, aceasta a precizat că aptitudinile şi abilităţile unui analist de informaţii ”sunt esenţiale pentru   realizarea unui produs analitic eficient pentru munca de poliţie”.
”Analiştii de informaţii crează sau gestionează informaţia cu valoare, sau ceea ce se numeşte <<intelligence>>, utilizând instrumente analitice, programe de calculator dedicate, surse   de informaţii sau alte facilităţi avute la dispoziţie. Pentru a realiza o analiză care să ducă la identificarea şi prinderea unui infractor este nevoie ca analistul să aibă o gândire critică, să   înţeleagă clar problemele, să aibă o viziune de ansamblu asupra procesului analitic. De asemenea, capacitatea de comunicare, de a lucra, deopotrivă, independent şi în echipă, disciplina riguroasă   în abordarea fiecărei probleme, capacitatea de a cerceta, deţinerea unor cunoştinţe vaste în diferite domenii, creativitatea şi stăpânirea foarte bună a procesului de gândire logică deductivă şi   inductivă, sunt, de asemenea, esenţiale pentru un analist de informaţii”, a mai precizat Daniela Păcurar.
În luna martie, Unitatea Teritorială de Analiză a Informaţiilor Cluj-Napoca, din cadrul Inspectoratului General al Poliţiei Române (IGPR), coordonată de Unitatea Centrale de Analiză a   Informaţiilor, a primit ”Placheta de onoare a Poliţiei Române” din partea conducerii instituţiei, pentru ”modul deosebit de executare a misiunilor încredinţate”.
