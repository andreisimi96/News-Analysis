Departamentul Social - Mediafax
Curtea de Apel Bucureşti l-a declarat ca indezirabil pentru România pe un cetăţean tunisian, pentru o perioadă de 15 ani, pentru propagandă teroristă, anunţă Serviciul Român de Informaţii (SRI).
"BHA a venit in România în calitate de student în anul 2015, după ce a obţinut o viză de studii. A intrat în atenţia Serviciului Român de Informaţii în prima parte a anului 2018, pe fondul unor   informaţii potrivit cărora acesta traversa un proces de radicalizare religioasă. S-a remarcat printr-un comportament specific unei persoane adeptă a ideologiei jihadiste, cu puternice tendinţe de   izolare şi cu o activitate intensă în medii online radicale. Preocupările constante ale cetăţeanului tunisian pentru propaganda teroristă de pe site-urile de specialitate şi glorificarea atacurilor   comise de membrii Daesh, au confirmat disponibilitatea lui BHA de a comite acţiuni violente, fie în România, fie după deplasarea în teatrele jihadiste", se arată într-un comunicat de presă al   Serviciului Român de Informaţii (SRI).
Bărbatul s-a identificat cu autorii unor atentate teroriste din Europa, înregistrate în perioada 2015-2018.
La propunerea SRI, Parchetul de pe lângă Curtea de Apel Bucureşti a sesizat Curtea de Apel Bucureşti care l-a declarat indezirabil, pentru implicarea în fapte care constituie ameninţări la adresa   securităţii naţionale. Bărbatul a fost luat în custodie publică de către Ministerul Afacerilor Interne – Inspectoratul General pentru Imigrări, pentru a fi scos de pe teritoriul ţării.
