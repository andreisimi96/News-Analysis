CULTURă-MEDIA astăzi, 20:01
de: Ana Obretin - Mediafax, Razvan Tupa
Cuminţenia Pământului nu mai este expusă la Muzeul Naţional de Artă al României (MNAR) din Bucureşti, proprietarii sculpturii refuzând prelungirea contractului de comodat încheiat până la data de 3 iunie, au declarat, miercuri, pentru MEDIAFAX surse din instituţia muzeală.
Surse au mai declarat pentru MEDIAFAX că sculptura a fost preluată deja de proprietari, deşi MNAR a făcut o solicitare de prelungire a contractului de comodat.
Sculptura a fost expusă în Sala Constantin Brâncuşi a Muzeului Naţional de Artă al României (MNAR) din Bucureşti, redeschisă pe 6 decembrie 2017.
Contractul de comodat pentru sculptura lui Constantin Brâncuşi încheiat cu MNAR, care a expirat în luna februarie, a fost prelungit iniţial pentru trei luni, până pe 3 mai, şi apoi încă o lună,   după cum au declarat pentru MEDIAFAX reprezentanţii MCIN pe 25 mai.
"Contractul de comodat încheiat de Muzeul Naţional de Artă al României, care expira în data de 3 mai a.c., a fost prelungit pentru încă o lună. În situaţia în care acesta nu ar fi prelungit,   răspunderea depozitării aparţine proprietarilor, cu respectarea prevederilor legale", au explicat aceştia la momentul respectiv pentru MEDIAFAX.
Contactaţi miercuri de MEDIAFAX, reprezentanţii Ministerului Culturii au confirmat că MNAR a făcut solicitarea de prelungire a contractului de comodat, fără să poată oferi informaţii suplimentare.
La începutul lunii martie, reprezentanţii MCIN au declarat pentru MEDIAFAX că instituţia va solicita în perioada următoare o nouă expertiză pentru sculptura "Cuminţenia Pământului", care va viza,   după caz, reevaluarea şi/sau renegocierea cu proprietarii.
Însă, la sfârşitul lunii mai, MCIN nu demarase încă o nouă expertiză, fiind analizată situaţia în vederea luării celei mai bune decizii, potrivit unui răspuns al MCIN la solicitarea MEDIAFAX.
Ministrul Culturii şi Identităţii Naţionale, George Ivaşcu, a solicitat, ca urmare a evaluării din prima lună de mandat, aprobarea unei misiuni a Corpului de Control al premierului cu privire la   verificarea activităţii MCIN, care include şi acţiunile referitoare la sculptura "Cuminţenia Pământului", au mai menţionat reprezentanţii instituţiei în răspunsul oferit MEDIAFAX.
Preţul pentru achiziţia operei "Cuminţenia Pământului", negociat de Ministerul Culturii din vremea Guvernului Cioloş şi actualii proprietari ai sculpturii, moştenitorii inginerului Gheorghe   Romaşcu, era de 11 milioane de euro. Suma de cinci milioane de euro ar fi trebuit să fie alocată de Guvern, iar restul de şase milioane de euro, din colectă publică. În cele din urmă, tranzacţia nu   a mai avut loc, iar banii trebuie returnaţi celor care au făcut donaţii pentru opera de artă, până la sfârşitul acestui an, potrivit unei hotărâri de Guvern aprobate pe 23 mai.
Realizată în 1907, "Cuminţenia Pământului", alături de opere precum "Sărutul" şi "Rugăciunea" marchează cea mai apreciată perioadă de creaţie a artistului, în care acesta formula noi sensuri   filosofice cu valoare universală, turnate în expresii formale de noutate absolută.
"Cuminţenia Pământului" este o operă cu un trecut încărcat, fiind cumpărată în 1911 de inginerul şi iubitorul de artă Gheorghe Romaşcu chiar de la artist. Lucrarea a fost confiscată abuziv, în   1957, de conducerea comunistă a Muzeului de Artă şi retrocedată după 51 de ani şi un proces îndelungat al familiei colecţionarului cu actualul Muzeu Naţional de Artă al României.
Sculptura, realizată în calcar crinoidal (primul posesor al sculpturii povestea că ştie de la Brâncuşi că ar fi folosit pentru corpul statuetei un bloc de piatră din catacombele Parisului - grotele   Savonnières), a fost evaluată la suma de 20 de milioane de euro în septembrie 2014, când a fost pusă în vânzare, Ministerul Culturii fiind invitat să îşi exercite dreptul de preemţiune.
