de: Diana Grigore
Partidul Naţional Liberal va sesiza CCR pentru proiectul de lege al înfiinţării Fondului Suveran de Dezvoltare şi Investiţii, ”cel mai mare tun care se pregăteşte patrimoniului de stat din ultimii ani”, a anunţat, miercuri, deputatul PNL raluca Turcan.
"PNL va sesiza Curtea Constituţională a României pe Legea prin care astăzi PSD-ALDE au dat cea mai puternică lovitură economiei naţionale româneşti, prin înfiinţarea aşa-zisului Fond Suveran de   Dezvoltare şi Investiţii. Este cel mai mare tun care se pregăteşte patrimoniului de stat din ultimii ani!(...) Această lege încalcă principiul bicameralismului, în sensul că la Camera Deputaţilor   au fost introduse în lege noi companii, pe lângă cele iniţiale, care urmează să intre sub administrarea acestui fond mamut, companii care nu au primit şi votul senatorilor.
Aşadar, din start, legea   are un caracter neconstituţional! Legea încalcă şi art.135 din Constituţie, care consacră faptul că România este economie de piaţă, bazată pe libera iniţiativă şi concurentă.(...) Cel mai grav este   faptul că prin această lege se încalcă şi art.136 din Constituţie, deoarece proprietate privată a statului este transferată în proprietatea Fondului Suveran de Dezvoltare şi Investiţii, iar statul   va fi pus în imposibilitatea de a-şi îndeplini funcţia sa principală – de a proteja interesele naţionale ale românilor. Curtea s-a pronunţat de mai multe ori în această chestiune! Legea sfidează   toate regulile economiei de piaţă funcţionale şi ale concurenţei libere!'', a susţinut Raluca Turcan pe pagina sa de Facebook.
Proiectul de Lege privind înfiinţarea Fondului Suveran de Dezvoltare şi Investiţii - S.A., precum şi pentru modificarea unor acte normative a fost adoptat de Senat pe 18 aprilie 2018, votul final   fiind dat miercuri de Camera Deputaţilor, ca for decizional.
