Primarul Timişoarei, Nicolae Robu, a prezentat, pe pagina sa de Facebook o compoziţie muzicală proprie, pe versuri de Eusebiu Camilar, fiind filmat în timp ce cântă la chitară şi cu vocea, transmite corespondentul MEDIAFAX.
Primarul Nicolae Robu s-a apucat de cântat. Edilul Timişoarei şi-a postat melodia, compozie proprie, pe Facebook | VIDEO
Primarul Timişoarei a postat un filmuleţ pe pagina sa de Facebook, sâmbătă, în care apare cântând la chitară şi cu vocea.
Nicolae Robu a anunţat, în descrierea filmării, că este vorba despre o nouă compoziţie muzicală proprie, pe versurile poeziei “Privind în urmă”, scrisă de Eusebiu Camilar.
“Cum trece timpul. Întors ud leoarcă la birou, de pe şantierul aproape de finalizare “Popa Şapcă” (n.r. stradă care urmează să fi inaugurată, după ce a fost modernizată), până să mă usuc, am luat   chitara şi... iată ce a ieşit”, a scris primarul Timişoarei pe Facebook.
În aproximativ o oră de la postare, filmarea postată pe reţeaua de socializare a strâns aproape 2.000 de vizualizări.
În trecut, primarul Timişoarei a mai prezentat compoziţii muzicale proprii pe Facebook, ultima fiind postată la sfârşitul lunii februarie, pe care a dedicat-o “haterilor” săi.
