de: Departamentul Corespondenţi - Mediafax
Ministrul Turismului, Bogdan Trif, a declarat, sâmbătă, la Sibiu, că desfiinţarea birourilor de reprezentare turistică din străinătate a fost o greşeală, iar până la sfârşitul anului acestea vor fi reînfiinţate, urmând să apară şi altele noi, printre care trei în China.
Potrivit ministrului Bogdan Trif, în prezent se lucrează la reînfiinţarea birourilor de reprezentare turistică din străinătate, urmând ca numărul acestora să crească şi România să fie reprezentată   şi pe piaţa asiatică.
„Desfiinţarea birourilor de reprezentare turistică a fost o greşeală. Reînfiinţarea lor este obligatorie. Să desfiinţezi este uşor, să pui la loc este mai greu un pic. Lucrăm la acest lucru şi   până la sfârşitul anului vă garantez că le vom avea redeschise. Nu doar pe cele opt pe care le-am avut. Vom avea 20 de birouri, vor fi trei şi în China, pentru că ţintim şi piaţa asiatică.
Să nu   uităm că din China pleacă 120 de milioane de turişti pe an şi foarte puţini dintre aceştia ajung în România”, a spus ministrul Bogdan Trif.
Potrivit acestuia, mulţi turişti din China ştiu despre România şi şi-ar dori să vină în ţara noastră, dar promovarea turismului românesc lipseşte în ţările asiatice.
„Foarte mulţi turişti din China ştiu despre România şi îşi doresc să vină, dar nu am fost deloc promovaţi pe această piaţă chineză şi pe piaţa asiatică. Ne dorim să avem birouri pe piaţa   respectivă pentru a păstra legătura directă tour-operatorii şi pentru a direcţiona turiştii în zona noastră”, a spus Trif.
Ministrul a afirmat că a fost simplificată şi procedura de acordare a vizelor pentru turiştii chinezi.
„Dacă înainte se dădeau la 3-6 luni, acum le pot obţine şi în 48 de ore, şi online, iar dacă este un grup de turişti mai mare poate să vină doar unul cu documentele şi se obţin vizele pentru   toţi turiştii. Este o facilitate pe care am reuşit să o implementăm pentru turişti împreună cu Ministerul de Externe”, a afirmat Trif.
Întrebat unde vor fi locaţiile pentru noile puncte de reprezentare turistică din străinătate, Trif a spus că urmează ca în perioada următoare să aibă loc dezbateri pentru strategia integrată a   turismului în România şi vor fi stabilite, în cadrul discuţiilor, şi unde vor fi înfiinţate punctele de promovare.
