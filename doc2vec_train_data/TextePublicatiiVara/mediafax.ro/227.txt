de: Ana Obretin - Mediafax
Cântăreaţa americană Mariah Carey spune că a trecut prin mai multe experienţe de hărţuire sexuală, dar a încercat să adopte de fiecare dată, pe cât a fost posibil, o atitudine pozitivă, potrivit contactmusic.com.
Întrebată de publicaţia britanică The Guardian dacă susţine mişcarea împotriva hărţuirii sexuale la locul de muncă #MeToo, cântăreaţa în vârstă de 48 de ani a răspuns: "Cu aş putea să nu o susţin?   Cred că oamenii trebuie să spună adevărul".
Mariah a adăugat că şi ea a fost hărţuită la locul de muncă, dar nu s-a lăsat doborâtă de sentimentele negative.
"Încerc să trec peste multe lucruri transformându-le din negative în pozitive. Chiar dacă este vorba doar de a scăpa de un moment bizar", a mai spus aceasta.
Întrebată dacă experienţele de hărţuire au fost mai scurte sau mai intense, aceasta a răspuns: "Puţin din amândouă". Artista a refuzat să ofere alte detalii.
Mariah şi-a acuzat primul soţ, producătorul muzical Tommy Mottola - cu care a fost căsătorită din 1993 până în 1998 -, că a încercat să o controleze din toate punctele de vedere în timpul   turbulentului lor mariaj.
Cântăreaţa a spus că această relaţie a afectat-o foarte mult, dar a şi ajutat-o să devină mai puternică.
Recent, cântăreaţa Mariah Carey a dezvăluit într-un interviu pentru publicaţia People că suferă de tulburare bipolară - o afecţiune ce duce la schimbări extreme de dispoziţie, de la depresii severe   la episoade maniacale -, dar a spus că urmează un tratament pentru a ţine simptomele sub control. Deşi a fost diagnosticată în 2001 - când a fost spitalizată după o cădere nervoasă severă -, Mariah   Carey a spus că mult timp a trăit într-o stare de negare. Cântăreaţa a mai spus că a acceptat să facă tratament abia recent, după mai mulţi ani foarte dificili din viaţa sa.
Sindromul maniaco-depresiv, cunoscut şi sub denumirea de tulburare bipolară, se caracterizează prin schimbări extreme de dispoziţie, de la depresii severe până la episoade maniace, în cursul cărora   bolnavii tind să aibă o dispoziţie euforică, să fie hiperactivi, agitaţi şi fără să simtă necesitatea somnului. Totodată, în cursul episoadelor depresive, persoanele care suferă de această   tulburare sunt triste, se simt fără speranţă, vinovate şi/sau fără valoare şi au un nivel scăzut de energie.
Carey a mai spus că tratamentul pe care îl urmează este unul bun, care nu o face să se simtă obosită sau fără chef de viaţă, adăugând că mult timp a suferit de tulburări de somn.
Mariah Carey, renumită pentru vocea sa care atinge cinci octave, şi-a lansat cariera în 1990, sub îndrumarea lui Tommy Mottola, care i-a fost şi soţ timp de patru ani. A lansat 13 albume de studio   şi a jucat în mai multe filme. A fost recompensată până în prezent cu cinci premii Grammy, 19 premii World Music, 11 American Music şi 14 trofee Billboard Music.
