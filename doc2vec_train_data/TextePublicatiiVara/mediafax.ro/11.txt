Uber a anunţat că a depăşit un milion de utilizatori în România,la peste trei ani de când a fost lansat, numărul utilizatorilor crescând, în contextul în care Ministerul Dezvoltării a lansat în dezbatere un proiect normativ care prevede autorizarea aplicaţiilor mobile pentru organizarea de transport
„Am devenit o parte importantă din sistemul de mobilitate al oraşelor mari, alături de transportul în comun şi de taxi. Vom face tot ce ţine de noi să continuăm să oferim în România un serviciu   sigur, transparent şi de încredere, aşa cum facem în alte peste 600 de oraşe din 77 de ţări. Susţinem cu tărie o reglementare progresistă a serviciilor noi, de tip ridesharing, şi suntem   încrezători că autorităţile vor decide să încurajeze progresul tehnologic”, a declarat Ncioleta Schroeder, general Manager, Uber România.
Clever Taxi consideră că proiectul de act normativ care prevede autorizarea aplicaţiilor mobile pentru organizarea de transporturi va afecta 800.000 de cetăţeni şi 20.000 de şoferi de taxi, în urma   interzicerii aplicaţiei.
„Considerăm că Ordonanţa de Urgenţă pentru modificarea Legii taximetriei nu reflectă dorinţa cetătenilor şi a soferilor, iar totodată nici nu este aliniată normelor europene, răspunde doar   cerinţelor unei asociaţii care se declară a fi reprezentativă. Clever Taxi răspunde zilnic nevoilor a peste 800 000 de cetăţeni din peste 20 de oraşe din România şi oferă o modalitate de lucru   modernă şi eficientă pentru 20 000 de şoferi. Oamenii şi-au arătat constant sprijinul pentru aplicaţia noastră, iar cel mai recent moment a fost acum 2 luni, când peste 40.000 de mii de oameni au   semnat în primele 48 de ore petiţia pentru Bucureşti Smart City. Ei îşi doresc o soluţie rapidă şi sigură de a găsi o maşină, nu de a avea 10 aplicaţii instalate în telefon sau de a aştepta la un   număr de dispecerat”, arată un comunicat al companiei.
Ministerul Dezvoltării a lansat în dezbatere publică un proiect normativ care prevede autorizarea aplicaţiilor mobile pentru organizarea de transporturi, urmând a fi interzise transporturile tip   taxi efectuate înafara zonelor de autorizare, efect ce ar putea fi resimţit de reţele ca Uber sau Taxify, dar care interzice şi aplicaţii precum Star Taxi şi Clever Taxi.
Viitoarea Ordonanţă de Urgenţă conţine şi stabilirea fără echivoc a interdicţiei taxiurilor de a efectua transport public de persoane în regim de taxi sau de a staţiona în vederea efectuării a unor   astfel de transporturi în interiorul unei localităţi, alta decât localitatea de autorizare, prin eliminarea din norma juridică a expresiei „în mod permanent”.
De asemenea, proiectul de ordonanţă „îşi propune să dea claritate sancţiunii prevăzute în textul Legii nr.38/2003, astfel încât se creează posibilitatea sancţionării respectiv a combaterii   activităţilor ilicite de transport fără a se deţine autorizaţie taxi valabilă”, prin eliminarea din textul normei juridice a expresiei „în mod repetat”, precizează iniţiatorii proiectului.
