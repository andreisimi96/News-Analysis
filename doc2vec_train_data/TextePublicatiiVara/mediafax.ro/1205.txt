de: Departamentul Politic - Mediafax
Daniel Zamfir, proaspăt membru ALDE, după demisia din PNL, a declarat luni, pentru RFI, că lupta anticorupţie nu stă într-o singură persoană, făcând referire la articol din New York Times, potrivit căruia lupta anticorupţie din România este în pericol.
Daniel Zamfir se întreabă dacă „se discută cumva şi despre ultimele achitări? Ştie New York Times, de exemplu, că vreo 540 de dosare, dacă nu mă înşel, au fost rămase acolo nelucrate? Cred că   informaţiile care au ajuns la jurnaliştii de acolo sunt mult prea puţine ca să pot trage o asemenea concluzie”.
El comentează un articol din New York Times, potrivit căruia lupta anticorupţie din România este în pericol, după ordinul de demitere a şefei DNA, Laura Codruţa Kovesi.
Senatorul spune că „lupta anticorupţie nu stă într-o persoană. Lupta anticorupţie stă într-o instituţie. Instituţiile pot fi conduse de persoane care pot face greşeli, mai mari, mai mici, greşeli   care îi pot costa. Ca atare, lupta anticorupţie trebuie să continue în România ca o luptă anticorupţie dreaptă”.
Procurorul şef al DNA, Laura Codruţa Kovesi, a avut o primă reacţie, pentru cotidianul The New York Times, după decizia CCR, care a stabilit că preşedintele trebuie să emită decret de revocare a sa   din funcţie, spunând că presiunile asupra instituţiei pe care o conduce s-au amplificat din cauza condamnărilor.
