de: Ana Petrescu
Preşedintele ALDE, Călin Popescu Tăriceanu, le-a transmis un mesaj participanţilor la mitingul de sâmbătă seară, spunând că justiţia din ţara noastră este în prezent bolnavă, iar această "cangrenă" trebuie eliminată pentru ca cetăţenii să-şi recâştige încrederea în lege şi judecători.
"Am asistat, din păcate, în ultimii ani la o încălcare gravă a independenţei justiţiei şi aici mă refer la existenţa acelor protocoale secrete care au reglementat relaţiile dintre SRI şi justiţie.   Am văzut nenumărate abuzuri care, practic, pun sub semnul întrebării respectul pentru drepturile şi libertăţile cetăţenilor. Am văzut toate aceste lucruri care demonstrează în mod clar că justiţia   în România astăzi este bolnavă. Trebuie să eliminăm această cangrenă care s-a creat în România ultimilor ani pentru a reda cetăţenilor noştri încrederea că în România nu există nimic mai presus de   lege şi că judecătorii le pot asigura o judecată corectă şi dreaptă.
Acesta este mesajul care a transpărut limpede din manifestaţia care a avut loc în Bucureşti, o manifestaţie cum numeric nu am   mai văzut în ultimii ani şi cred că aceasta este dovada, aş spune, deplinei conştientizări a acestei situaţii de fapt, unică probabil în Europa.", a afirmat marţi şeful Senatului, Călin Popescu   Tăriceanu, într-o postare pe Facebook care a fost însoţită şi de un videoclip.
Acesta mai precizează că nu se va opri din lupta pentru indepenţa justiţiei şi protejarea drepturilor românilor.
"Ţin în mod special să vă mulţumesc pentru mobilizarea şi participarea la mitingul care a avut loc sâmbătă în Bucureşti, un miting care nu face decât să sublinieze faptul că se conştientizează pe   deplin ameninţările la care e supusă societatea românească şi democraţia în România. Le mulţumesc atât colegilor mei din ALDE, cât şi tuturor românilor care ni s-au alăturat pentru a da un mesaj   extrem de clar şi de limpede: STOP statului paralel. Vă garantez un lucru: aşa cum în urmă cu câţiva ani m-am angajat în această luptă fără niciun fel de reţinere, voi merge până la capăt pentru   respectarea şi protejarea drepturilor şi libertăţilor fiecăruia şi pentru o adevărată justiţie independentă în România. Nimic nu mă va opri să merg, alături de voi, până la capăt în această   luptă!", a completat Tăriceanu.
PSD, alături de ALDE, au organizat sâmbătă seara un protest împotriva abuzurilor din justiţiei. Mitingul a început la ora 20.00 şi a adunat în Piaţa Victoriei zeci de mii de persoane de din toate   colţurile ţării.
