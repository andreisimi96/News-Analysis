Cei doi DJ olandezi care au fost prinşi cu substanţe interzise asupra lor, în Aeroportul Internaţional Iaşi, au fost lăsaţi liberi după audieri, transmite corespondentul MEDIAFAX.
Ce au decis anchetatorii după ce doi DJ olandezi au fost prinşi cu droguri în Aeroportul din Iaşi
Poliţiştii de la Transporturi care lucrează în cadrul Aeroportului Iaşi au reţinut, vineri după-amiază, doi tineri DJ veniţi din Olanda pentru a participa la Festivalul Afterhills. Cei doi au fost   duşi iniţial la sediul DIICOT Iaşi, pentru audieri, după ce, la controlul corporal efectuat la Aeroportul Internaţional Iaşi, au fost descoperite substanţe susceptibile a fi droguri. Totuşi,   anchetatorii au decis lăsarea lor în libertate.
"Având în vedere că a fost vorba doar despre un gram de canabis, nu s-a luat nicio măsură preventivă în cazul celor doi cetăţeni olandezi", a declarant, sâmbătă, corespondentului MEDIFAX,   Cătălin Prisecaru, şeful DIICOT Iaşi.
Surse apropiate anchetei au afirmat că cei doi olandezi au petrecut noaptea de joi spre vineri la Festivalul Afterhills, iar, vineri după-amiază, cei doi au încercat să se îmbarce într-un avion ce   efectua o cursă pe ruta Iaşi - Bucureşti. Ulterior, cei doi ar fi urmat să ia o cursă aeriană spre Olanda.
La poarta de filtru, angajaţii Aeroportului Iaşi au observat reacţiile bizare ale celor doi olandezi şi le-au făcut un control corporal mai amănunţit, ocazie cu care au descoperit pastile şi o   substanţă vegetală asupra lor, produse susceptibile a fi ecstasy şi canabis.
Substanţele au fost preluate de anchetatori şi trimise la laborator, pentru analiză. În funcţie de rezultatele analizei de laborator şi de declaraţiile celor doi suspecţi, procurorii ieşeni ar   putea formula o propunere de arestare preventivă pe numele lor, pentru trafic şi consum de droguri de mare risc.
