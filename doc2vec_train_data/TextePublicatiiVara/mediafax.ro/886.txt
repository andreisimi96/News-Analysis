de: Nicolae Oprea
Primăria Capitalei vrea să implementeze în spitalele din Bucureşti un sistem de dezinfecţie cu ajutorul ultravioletelor. Proiectul, denumit „Tehnologie revoluţionară de eliminare a infecţiilor nosocomiale din spitale cu ajutorul roboţilor” va fi supus votului în şedinţa CGMB de joi.
„Proiectul „Tehnologie revoluţionară de eliminare a infecţiilor nosocomiale din spitale cu ajutorul roboţilor” prevede implementarea unor măsuri care să încurajeze eliminarea infecţiilor   nosocomiale din spitale, eliminarea dependenţei de observaţiile manuale, creşterea conformităţii cu procedurile online de control al infecţiilor nosocomiale şi raportarea corectă şi în timp util a   infecţiilor nosocomiale, cu scopul de a salva vieţi şi bani, transmisă către Adminstraţia Spitalelor şi Serviciilor Medicale Bucureşti”, se arată în proiectul care va fi supus votului în   şedinţa CGMB de joi.
Bugetul propus de Municipalitate pentru acest proiect este de 159.000 de euro, iar implementarea lui se va derula prin Spitalul Clinic de Boli Infecţioase şi Tropicale „Victor Babeş”.
De asemenea, ideea proiectului aparţine unui bucureştean şi a fost propusă în cadrul concursului „propune pentru Bucureşti.
„O primă provocare în această activitate este punerea în aplicare a unui program de prevenire a infecţiilor nosocomiale, care include cel mai avansat sistem de dezinfecţie cu ultraviolete cu xenon,   şi asfel se reduce dramatic incidenţa infecţiilor nosocomiale”, se mai arată în proiectul CGMB.
