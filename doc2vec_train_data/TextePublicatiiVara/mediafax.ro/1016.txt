de: Daniela Timofti
Ministrul Educaţiei, Valentin Popa, a aprobat o nouă instrucţiune, cu scopul de a reducere birocraţia în învăţământul preuniversitar. Documentul a fost publicat în Monitorul Oficial. Astfel, numărul minim de proceduri aplicate în unităţile şcolare a scăzut cu 65%, iar numărul de formulare, cu 70%.
„Ministerul Educaţiei Naţionale a stabilit un număr minim de formulare, utilizate în implementarea Sistemelor de Control Intern Managerial (SCIM), la nivelul unităţilor de învăţământ   preuniversitar, astfel încât acestea să devină accesibile tuturor unităţilor şcolare, indiferent de dimensiunea lor. Prin noua instrucţiune, numărul minim de proceduri a scăzut cu 65%, iar numărul   de formulare s-a redus cu peste 70%”, se arată într-un comunicat trimis, vineri, de Ministerul Educaţiei Naţionale.
Sursa citată precizează că implementarea acestor proceduri reduce semnificativ volumul de lucru al angajaţilor şi creşte eficienţa managerială.
MEN informează că, ţinând cont de specificul local, unităţile şcolare pot elabora şi utiliza şi alte proceduri decât cele menţionate în instrucţiune.
Procedurile şi formularele respective reglementează activitatea Comisiei de control intern/managerial; Serviciului Secretariat, Serviciului Contabilitate, Serviciului Administrativ, Biblioteca,   Consiliului profesoral, precum şi Consiliului de administraţie.
