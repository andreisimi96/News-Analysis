de: Adriana Mit
Inspectoratul Şcolar Arad vrea să sesizeze Ministerul Educaţiei cu privire la presupuse acţiuni politice organizate în mai multe şcoli din oraş de către primarul Gheorghe Falcă, care ar fi susţinut discursuri anti-PSD în timpul unor întâlniri cu cetăţenii, transmite corespondentul MEDIAFAX.
Inspectorul şcolar general delegat al judeţului Arad, Anca Stoenescu, a declarat, vineri, corespondentului MEDIAFAX, că va face o sesizare scrisă către Ministerul Educaţiei Naţionale luni   dimineaţa, după ce, miercuri seara, a asistat la o întâlnire cu cetăţenii a primarului oraşului Arad, Gheorghe Falcă, care a avut loc în sala de sport a Colegiului Tehnologic de Construcţii şi   Protecţia Mediului şi l-a auzit rostind de 29 de ori cuvântul PSD. Întâlnirile ar fi fost organizate fără ca Gheorghe Falcă să solicite aprobarea inspectoratului şcolar.
“Domnul Falcă doar a informat şcolile din Arad cu privire la dorinţa de a organiza întâlniri cetăţeneşti în unităţile de învăţământ seara, nu cu elevii, ci cu cetăţenii care locuiesc în jurul   şcolilor. Este vorba de întâlniri pe zone. Aflându-ne în această săptămână în Evaluare Naţională, eu, în calitate de inspector general, am fost prezentă, miercuri seara, în colegiu. În momentul în   care am intrat în sala de sport, domnul Falcă a început să povestească despre Guvernul PSD, despre consilierii locali PSD care sunt sub orice critică, eu sunt consilier local PSD, m-a şi văzut şi   probabil de aceea a început jignirile, deşi eu eram în calitate de inspector şcolar în unitatea de învăţământ.
A vorbit despre Guvernul PSD care nu a făcut nimic pentru judeţul Arad. De vreo 29 de   ori am numărat eu că a rostit PSD şi anti-PSD”, a afirmat Anca Stoenescu.
Inspectorul şcolar general delegat al judeţului Arad susţine că, joi seara, primarul Gheorghe Falcă a organizat o astfel de întâlnire cu cetăţenii şi la Şcoala Generală “Aurel Vlaicu”, tot fără a   avea aprobare.
“Sesizarea mea către Ministerul Educaţiei vreau să fie constructivă, nu vreau să fie de altă natură. Vreau ca domnul Falcă să informeze inspectoratul şcolar când are astfel de demersuri şi   activităţi. El doar a trimis nişte notificări la şcoli, nici măcar nu le-a solicitat o părere. Colegiul Tehnologic a fost centru de examen la Evaluarea Naţională, iar la această întâlnire a intrat   cine a vrut. Luni dimineaţa voi face sesizarea în scris către Ministerul Educaţiei pentru că, conform Legii Educaţiei, în unităţile de învăţământ se derulează doar activităţi educative, iar dacă o   persoană sau primăria doreşte să deruleze altfel de acţiuni, trebuie să ceară avizul Ministerului Educaţiei Naţionale. Mi se pare strigător la cer ce s-a întâmplat, jenant, să facă campanie   anti-PSD într-o unitate de învăţământ. Clădirile în care funcţionează şcolile le administrează primăria, dar noi răspundem de activităţile din unităţile de învăţământ”, a mai precizat Anca   Stoenescu.
Pe de altă parte, Gheorghe Falcă, primarul Aradului şi preşedinte al PNL Arad, a declarat, vineri, corespondentului MEDIAFAX, că a organizat întâlnirile cu cetăţenii cu scopul de a-i informa cu   privire la un proiect de 50 de milioane de euro referitor la regenerarea urbană a spaţiilor dintre blocuri.
“Noi avem un proiect de 50 de milioane de euro şi semnăm opt contracte pe zone ale oraşului. Oamenii ne întreabă anumite lucruri şi nu poţi să spui că nu ţi s-au furat 16 milioane de euro din   impozitul pe venit de către Guvernul PSD. Nu poţi să spui când mă întreabă cetăţeanul dar lucrarea aia de ce nu s-a terminat, pentru că e lucrare guvernamentală şi a oprit-o PSD-ul. Întâlnirea a   fost cu cetăţenii, nu cu elevii, la care a participat şi doamna inspector. Când a fluierat-o publicul nu spune, sau când a strigat la ea să plece”, a afirmat Gheorghe Falcă.
Primarul Aradului a mai precizat că inspectorul şcolar general face “foarte bine” sesizând Ministerul Educaţiei.
“Foarte bine că doamna inspector sesizează Ministerul Educaţiei, poate Ministerul Educaţiei îşi termină cele patru investiţii pe care le-a oprit în 2012, poate reuşeşte să finalizeze hotelul care e   oprit tot de prin 2012-2013, avem un hotel finalizat peste 90%. Poate îi spune care sunt problemele pe care le are sistemul de învăţământ din România, cred că asta e prioritatea doamnei, iar doamna   a câştigat acest post eliminând un alt inspector care are concurs. Doamna inspector e consilier municipal PSD. Adică ea, om politic poate să umble în şcoli, iar eu nu”, a conchis Gheorghe Falcă.
