de: Daniela Timofti
Un număr de 167 de cupluri s-au înscris în prima zi în programul derulat de Primăria Capitalei, privind acordarea unui sprijin financiar de circa 3.000 euro cuplurilor infertile din Bucureşti, pentru efectuarea procedurii de fertilizare în vitro.
Peste 160 de cupluri s-au înscris în prima zi în programul prin care Primăria Capitalei acordă vouchere în valoare de 13.800 de lei, pentru fertilizare in vitro, a anunţat, vineri, Administraţia   Spitalelor şi Serviciilor Medicale Bucureşti (ASSMB).
Programul a început pe 14 iunie şi va fi implementat până în decembrie 2019.
"Voucherele se vor acorda simultan, după cum urmează: Etapa 1-Voucher medicamente - pentru tratamentul de stimulare se va acorda un voucher în valoare de 4.600 lei; Etapa 2 – Voucher proceduri   medicale - pentru intervenţia medicală specifică se va acorda un voucher în valoare de 9.200 lei", transmite Administraţiei Spitalelor şi Serviciilor Medicale Bucureşti, printr-un comunicat de   presă.
Potrivit sursei citate, proiectul “O şansă pentru cuplurile infertile” se va derula în farmaciile şi în unităţile sanitare specializate în fertilizare în vitro, care, conform regulamentului, au   îndeplinit criteriile de eligibilitate.
În cadrul programului, 1.000 de cupluri din Bucureşti, care au indicaţie medicală pentru fertilizare în vitro, iar vârsta partenerei este între 24 şi 45 de ani, se vor califica pentru acest ajutor   financiar.
Consiliul General al Municipiului Bucureşti (CGMB) a aprobat, în luna martie 2018, proiectul de hotărâre care prevede acordarea de vouchere în valoare de 13.800 de lei cuplurilor infertile pentru   acoperirea costurilor pentru fertilizarea in vitro. De asemenea, proiectul prevede şi stabilirea unui buget multianual de 10.800.000 de lei, pentru perioada iunie 2018 – decembrie 2019, pentru   aproximativ 1.000 de beneficiare.
