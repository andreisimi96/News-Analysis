SOCIAL astăzi, 19:37
de: Cătălin Legănel
O patiserie din Constanţa care avea contract de livrare cu două grădiniţe din municipiu a fost închisă vineri, de către comisarii de la Protecţia Consumatorului. Aceştia au găsit mizerie, produse păstrate la temperaturi nepotrivite şi ustensile învechite.
Potrivit reprezentanţilor Comisariatului Judeţean pentru Protecţia Consumatorului (CJPC) Constanţa, un control inopinat a fost făcut vineri la o patiserie din municipiu, unde comisarii au găsit o   serie întreagă de nereguli, între care mizerie, produse păstrate la temperaturi nepotrivite şi ustensile învechite.
”Produsele erau depozitate în condiţii greu de imaginat, la temperaturi de peste 27 de grade Celsius. Ingredientele astfel depozitate stau la baza unor produse cu potenţial periculos - livrate unor   grădiniţe!
Procedurile de preparare sunt în condiţii improprii, periculoase, neadăpostite de praf şi muşte! Ustensile, ieşite din uzul moral, fără a fi destinate alimentaţiei publice, cam aşa arată   imaginile dintr-o patiserie/simigerie care - foarte interesant! - are contract de aprovizionare cu două grădiniţe din municipiul Constanţa!”, a spus şeful CJPC Constanţa, Horia Constantinescu.
El a precizat că unitatea respectivă a fost închisă temporar, iar reprezentanţii acesteia au primit invitaţie pentru luni, la sediul CJPC Constanţa, unde trebuie să prezinte documentele firmei.
De asemenea, din cauza potenţialului pericol la care ar fi fost expuşi copiii, au fost invitaţi la CJPC şi reprezentanţii celor două grădiniţe.
”Pentru condiţii impropri, periculoase şi cu real pericol pentru sănătatea copiilor, meniuri insuficient caloric, fără logică, mâncare realizată în condiţii precare, am invitat şi conducerea   grădiniţelor la sediul nostru, pentru data de luni!”, a adăugat Constantinescu.
