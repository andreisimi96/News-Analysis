LIFE-INEDIT astăzi, 08:57
de: Vasile Magradean
O artistă care lucrează într-un studio de tatuaje din Târgu-Mureş a prezentat, vineri, la Cluj-Napoca, la o expoziţie internaţională de profil, tatuaje unicat din portofoliul propriu, printre care se numără cele sub formă de şaorma, cranii sau animale de casă, transmite corespondentul MEDIAFAX.
VEZI MAI JOS GALERIA FOTO
Artista Dishy, de la un studio de tatuaje din Târgu-Mureş, a declarat, vineri, la Cluj-Napoca, la International Tattoo Expo, că a realizat în decursul carierei şi tatuaje sub formă de sushi sau   legume pentru nişte bucătari.
„Am prezentat clienţilor o broşură cu circa 100 de tatuaje realizate de către noi, care sunt unicat, deoarece aceasta este o meserie în care nu te repeţi. Oamenii pot vedea ce tatuaje avem în   portofoliul nostru. Clientul vine cu ideea lui şi noi desenăm tatuajul după preferinţele sale, combinat cu stilul nostru. Cele mai des întâlnite tatuaje sunt craniile, dar realizăm şi animale de   casă, câini, pisici sau chiar o broască ţestoasă. Unui client i-am tatuat o şaormă color, <cu de toate>. Este un băiat, vecin cu studioul nostru, care vinde şaorma la Târgu Mureş şi voia să   îşi tatueze ceva şi nu ştia ce. I-am zis, în glumă, că îi fac o şaormă şi a acceptat. Am mai făcut ca tatuaj sushi sau legume, pentru nişte bucătari”, a spus Dishy.
Potrivit acesteia, fiecare artist are ritmul lui, astfel că realizarea unui tatuaj poate dura, în funcţie de complexitate, de mărime şi de client, de la o oră la câteva ore.
”Cele mai des folosite părţi ale corpului sunt, la femei, zona coapsei, pentru tatuaje de mici dimensiuni, urmată de braţe şi picioare”, a afirmat artista.
Dishy lucrează în domeniul tatuajelor de patru ani, cea mai complexă lucrare a sa fiind un tatuaj pe spatele unui client cu o imagine a unui personal feminin din filmul „Suicide squad”.
International Tattoo Expo are loc la Muzeul de Artă Cluj-Napoca în perioada 8 – 10 iunie, la manifestare participând peste 70 de artişti din ţară şi străinătate care vor realiza peste 250 de   tatuaje.
