EXTERNE astăzi, 15:35
de: Teodora Marinescu, Mediafax
Grupul ţărilor puternic industrializate (G7) va lua măsuri în cazul în care Rusia va continua să se implice în politica internă a altor state, a declarat premierul britanic Theresa May, în cadrul summitului din Quebec, relatează site-ul postului BBC.
Liderii au transmis un mesaj clar că "o astfel de activitate nu va fi tolerată", în urma incidentului care l-a vizat pe fostul spion rus Serghei Skripal.
Theresa May a mai afirmat că Uniunea Europeană va adopta contramăsuri pentru tarifele impuse de Statele Unite la importurile de oţel şi aluminiu.
Vineri, înainte de summitul G7, preşedintele american Donald Trump a declarat că este în interesul tuturor ca Rusia să fie reintegrată.
Cu toate acestea, oficialul britanic susţine că Rusia trebuie să facă schimbări inainte de a face din nou parte din Grupul ţărilor puternic industrializate, din care Rusia a fost exclusă în anul   2014, pe fondul anexării Crimeii.
"Dacă vor exista acorduri privind relaţiile viitoare ale Rusiei cu acest grup, trebuie să facă schimbări, trebuie să schimbe metodele abordate şi activităţile în care se implică", a declarat   Theresa May.
Relaţiile între Londra şi Moscova au devenit tensionat în urma atacului cu agent neurotoxic ce la vizat pe fostul spion rus Serghei Skripal.
Theresa May a lăudat comunicatul comun al liderilor statelor din G7, în care Rusia este criticată pentru tentativele de "subminare a sistemelor democratice".
