Departamentul Politic - Mediafax
Un număr de 152 de aleşi au semnat moţiunea de cenzură pentru demiterea Cabinetului Dăncilă, au spus surse politice pentru MEDIAFAX. Unii liberali nu au semnat, senatoarea PNL, Siminica Mirea, declarând pentru MEDIAFAX, că multor colegi li s-a cerut semnătura fără a vedea conţinutul moţiunii.
Surse: 152 de parlamentari au semnat moţiunea de cenzură a PNL pentru demiterea Guvernului Dăncilă
Moţiunea de cenzură intitulată "Demiterea Guvernului Dragnea-Dăncilă, o urgenţă naţională", va fi depusă miercuri de PNL după plenul reunit al Parlamentului în care premierul Viorica Dăncilă va   prezenta stadiul pregătirilor pentru preluarea preşedinţiei Consiliului UE de către România la începutul anului viitor.
Contactată de MEDIAFAX, senatoarea PNL Siminica Mirea a declarat că principalul motiv pentru care nu a semnat moţiunea de cenzură a fost că au fost cerute semnături înainte ca aleşii liberali să   poată consulta textul documentului. În schimb, aceasta a precizat că e sigură în proporţie de 90% că o va vota.
Întrebată dacă există posibilitatea să plece la ALDE sau PSD, senatoarea PNL a spus că încă nu are astfel de planuri.
"Sunt într-adevăr probleme la nivelul organizaţiilor judeţene. În loc să construim, dăm oamenii afară şi nu mai punem alţii în loc. Încă nu voi pleca, dar dacă nu se remediază problemele (...)   Dragoste cu sila nu se face", a explicat Mirea, pentru MEDIAFAX, precizând că nu a avut discuţii sau negocieri în această perioadă nici cu ALDE, nicic cu PSD, UDMR sau alte partide din Opoziţie   precum USR ori PMP.
În ultimele cinci zile, senatorii Daniel Zamfir şi Marius Nicoară au anunţat oficial că au plecat din PNL şi s-au înscris în ALDE, partid condus de Călin Popescu Tăriceanu.
Liberalii depun, miercuri, în Parlament moţiunea de cenzură "Opriţi Guvernul marionetă!" pe 20 iunie, preşedintele PNL, Ludovic Orban precizând că dacă aceasta va trece el va fi propunerea   partidului pentru funcţia de premier.
Liderul PNL, Ludovic Orban, a mai precizat, marţi, că, în cazul în care moţiunea de cenzură împotriva Cabinetului Dăncilă va fi adoptată în plenul reunit al Parlamentului, atunci partidul pe care   îl conduce este pregătit să îşi asume răspunderea guvernării.
În textul moţiunii de cenzură, liberalii acuză partidul de guvernământ că a folosit Curtea Constitutională a României (CCR) pentru "a amputa" atribuţiile preşedintelui Klaus Iohannis.
"PSD, cu mâna CCR, a mutat astfel decizia privitoare la revocarea procurorilor marilor parchete în curtea ministrului Justiţiei, ministru numit politic care poate lua oricând decizii politice   arbitrare, înlocuind procurori în funcţie de interese politice. Această abordare contravine poziţiei Uniunii Europene care s-a poziţionat împotriva politizării justiţiei", se arată în documentul   liberalilor.
Matematic partidele de Opoziţie ar avea 165 de voturi, din totalul de 233 necesare adoptării moţiunii de cenzură, chiar dacă sunt susţinuţi şi de parlamentarii neafiliaţi înscrişi în Pro România   lui Victor Ponta.
Potrivit procedurii parlamentare, o moţiune de cenzură poate fi iniţiată de cel puţin o pătrime din numărul total al deputaţilor şi senatorilor şi se comunică Guvernului la data depunerii. Pentru a   fi adoptată, o moţiune de cenzură are nevoie de votul majorităţii deputaţilor şi senatorilor. În prezent, numărul total al parlamentarior este de 465.
