de: Ciprian Nedelcu
Institutul de Investigare a Crimelor Comunismului şi Memoria Exilului Românesc (IICCMER) organizează începând de joi a treia campanie de investigaţii arheologice în oraşul Târgu Ocna, judeţul Bacău, pentru găsirea mormintelor deţinuţilor politici morţi în penitenciarul din localitate.
Reprezentanţii IICCMER au început joi cercetările pentru identificarea cadavrelor deţinuţilor politici care au decedat în Penitenciarul Târgu Ocna, din judeţul Bacău.
„Prin această campanie, care este la a treia ediţie, încercăm să aducem o reparaţie morală deţinuţilor politici care au decedat în sistemul penitenciar din perioada comunistă. Fie că este vorba   despre persoane care au fost împuşcate fără un proces echitabil, fie că au fost executate în urma unor sentinţe judecătoreşti sau au decedat din alte cauze, încercăm să identificăm mormintele   comune şi, respectiv, cadavrele. Acţiunea va dura câteva zile, pentru că depindem de condiţiile meteorologice”, a declarat joi dimineaţă, corespondentului Mediafax, arheologul Gheorghe Petrov,   expert IICCMER, organizatorul şi responsabilul şantierului arheologic.
Potrivit acestuia, cercetările vor fi făcute de un colectiv de arheologi de la IICCMER şi instituţiile muzeale colaboratoare.
„Investigaţiile se vor desfăşura în prezenţa unui procuror militar de la Secţia Parchetelor Militare. Evoluţia situaţiei din ultimii ani a făcut ca în porţiunea de cimitir în care s-au îngropat   deţinuţii să rămână libere doar câteva suprafeţe. Această situaţie a determinat efectuarea în 2011 şi 2013 a unor cercetări arheologice. În cursul acestor cercetări au fost identificate 22 de   morminte, dintre care zece aparţineau unor foşti deţinuţi”, a adăugat Petrov.
Conform acestuia, rămăşiţele pământeşti care au fost recuperate în cursul cercetărilor anterioare, asupra cărora s-au făcut deja examinări de specialitate, la care se vor adăuga cele care se vor   descoperi în următoarele intervenţii, vor intra în circuitul legal, ce trebuie să ducă la stabilirea identităţii acestor victime.
Reprezentanţii IICCMER au afirmat că multe dintre mormintele foştilor deţinuţi politici au fost distruse în decursul timpului de înmormântările ulterioare, iar, pentru recuperarea acestora, nu se   mai poate face nimic. Totuşi, multe dintre victimele care au murit în acest penitenciar au rude şi urmaşi care, de la căderea oficială a regimului comunist, aşteaptă din partea autorităţilor   statului adoptarea unor măsuri reale şi efective care să ducă la descoperirea şi recuperarea osemintelor acestor oameni, care au zăcut zeci de ani în morminte anonime.
Astfel, IICCMER lansează un apel către rudele şi urmaşii victimelor care au decedat în penitenciarul de la Târgu Ocna să contacteze institutul sau direct pe responsabilul acţiunii, pentru a putea   fi îndrumaţi către autorităţile care au în sarcină identificarea osemintelor recuperate.
Conform unei evidenţe provizorii bazate pe surse documentare, în perioada 1950-1964, în penitenciarul din Târgu Ocna au fost încarcerate, pe diferite termene de timp, 841 de persoane condamnate   pentru delicte politice, dintre care 71 au murit în timpul detenţiei. Morţii au fost înhumaţi într-un cimitir parohial situat în apropierea penitenciarului, iar înmormântările au fost făcute într-o   zonă mai liberă a cimitirului, trupurile defuncţilor fiind depuse, fără sicriu, în gropi individuale sau comune.
