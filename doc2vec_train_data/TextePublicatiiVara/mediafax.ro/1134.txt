de: Tudor Ionescu
Rusia a avut cheltuieli totale pentru pregătirea Campionatului Mondial 2018 de aproximativ 11 miliarde de dolari, pe parcursul a cinci ani, relatează Bloomberg.
Pe categorii de cheltuieli, 3,16 miliarde de dolari au fost alocaţi pentru construcţia şi renovarea de stadioane, 506,6 milioane de dolari au fost cheltuiţi pe măsurile de securitate, 5,58 miliarde   de dolari pe transport şi infrastructură şi încă 1,47 miliarde de dolari pe cheltuieli diverse.
În total, la cursul actual al rublei şi al dolarului, cheltuielile au ajuns la 10,7 miliarde de dolari. Această sumă a fost cheltuită gradual, începând cu anul 2013, atunci când Rusia a demarat   pregătirile pentru Campionatul Mondial.
Astfel, în 2013 au fost cheltuiţi 1,53 miliarde de dolari, apoi în 2014 suma a urcat la 1,85 miliarde de dolari, în 2015 s-au alocat 1,99 miliarde de dolari, în 2016 alti 1,85 miliarde de dolari,   în 2017 2,81 miliarde de dolari, iar în 2018 - 696,63 milioane de dolari.
Bugetul Rusiei nu a fost, însă, cel mai mare din istoria acestei competiţii, locul I în clasament revenindu-i Braziliei, care a cheltuit pe pregătiri în jur de 15 miliarde de dolari. Alocările au   inclus îmbunătăţirea infrastructurii (construcţii şi renovări de stadioane), costuri operaţionale sau costuri pentru organizarea de evenimente.
Iar la ediţia din 2010, Africa de Sud a cheltuit în jur de 3,5 miliarde de dolari pentru aceleaşi scopuri.
Conform datelor existente în momentul de faţă, pentru pregătirea evenimentului, FIFA a investit alte 1,9 miliarde de dolari, însă din bugetul propriu. Acestea au cuprins, între altele, soluţii de   ticketing - verificarea biletelor şi controlul accesului pe arenele sportive -, cazări ale delegaţiilor sportive, asigurări, fonduri de premii sau costuri de producţie TV.
