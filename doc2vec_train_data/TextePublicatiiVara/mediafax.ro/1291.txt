de: Mihaela Gidei
Procurorii Parchetului General l-au trimis în judecată, marţi, pe fostul senator Gigi-Christian Chiru, acesta fiind acuzat de infracţiunea de ucidere din culpă. Chiru ar fi efectuat modernizarea unei clădiri şi, din cauza modului de lucru defectuos, o persoană şi-a pierdut viaţa.
„Procurori ai Secţiei de urmărire penală şi criminalistică din cadrul Parchetului de pe lângă Înalta Curte de Casaţie şi Justiţie au finalizat cercetările şi au dispus trimiterea în judecată a   inculpaţilor Chiru Gigi-Christian (fost senator) şi Smădu Christian-Valentin, sub aspectul săvârşirii infracţiunii de ucidere din culpă. (...) În anul 2007, în calitate de administrator unic al   unei societăţi comerciale, inculpatul Chiru Gigi – Christian a demarat lucrările de consolidare şi modernizare a unui imobil în care funcţiona o discotecă din localitatea Eforie Sud, judeţul   Constanţa, pentru execuţie contractând o firmă al cărei administrator era inculpatul Smădu Cristian-Valentin”, au precizat procurorii Parchetului General, printr-un comunicat de presă.
Potrivit sursei citate, lucrările au fost efectuate fără autorizaţie de construire şi în absenţa unor persoane competente să verifice dacă lucrările sunt corespunzător efectuate.
„Printre lucrări s-a numărat confecţionarea şi montarea unei balustrade metalice, care, la data de 24 noiembrie 2011, din cauza modului defectuos în care a fost realizată, s-a desprins parţial   din elementele de fixare, sub greutatea unei persoane care a căzut peste ea. Ca urmare a impactului, persoana respectivă s-a prăbuşit în gol, pe pardoseala de la parterul imobilului, fapt ce a dus   ulterior la moartea sa”, mai arată procurorii.
Dosarul a fost trimis Judecătoriei Constanţa.
