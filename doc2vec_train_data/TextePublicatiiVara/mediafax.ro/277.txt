Ministrul Culturii şi Identităţii Naţionale, George Ivaşcu, a semnat, miercuri, cu sculptorul Mihai Buculei contractul pentru realizarea Monumentului Marii Uniri de la 1 Decembrie 1918 din Alba Iulia, în valoare de 10.209.700 de lei, TVA inclus, arată un comunicat remis MEDIAFAX de MCIN.
MCIN a semnat contractul pentru Monumentul Marii Uniri din Alba Iulia, în valoare de 10,2 mil. lei
Monumentul Marii Uniri face obiectul unui contract încheiat miercuri de Ministerul Culturii cu sculptorul Mihai Buculei. Potrivit contractului, autorul îşi asumă că monumentul va fi realizat,   amplasat şi finalizat până la cel târziu 26 noiembrie, la timp pentru festivităţile prin care se vor marca 100 de ani de la Marea Unire, pe 1 decembrie 2018.
"La începutul primăverii, Ministerul Culturii şi Identităţii Naţionale (MCIN) a fost acuzat, pe nedrept, că a pierdut contractul pentru realizarea acestui monument. O informaţie falsă, având în   vedere că nu puteam pierde ceva ce nu exista. Problema realizării Monumentului Marii Uniri din Alba Iulia, veche de 25 de ani, pentru că încă din 1993 sculptorul Mihai Buculei a câştigat concursul   pentru realizarea acestui monument, a fost deblocată astăzi prin semnarea contractului, potrivit căruia, aşa cum şi-a asumat autorul, la 1 decembrie, la Alba Iulia, ne vom putea bucura de acest   monument. Am dovedit, aşadar, că, dacă avem suficientă determinare, putem găsi soluţii pentru orice problemă, chiar şi pentru cele «istorice»", spune ministrul George Ivaşcu.
Potrivit documentului, Ministerul Culturii şi Identităţii Naţionale va monitoriza cu atenţie etapele de execuţie a contractului şi va oferi orice sprijin legal necesar, atât autorului, cât şi   autorităţilor locale, astfel încât termenul de finalizare a monumentului să fie respectat, pentru ca acesta să poată fi inclus în planul manifestărilor ce vor avea loc pe 1 decembrie în   oraşul-simbol al Marii Uniri, Alba Iulia.
Monumentul va avea o înălţime de 22 de metri şi o greutate de 1.350 de tone.
