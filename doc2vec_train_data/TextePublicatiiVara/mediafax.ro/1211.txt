de: Departamentul Corespondenţi - Mediafax
Hidrologii au emis o avertizare cod portocaliu de inundaţii pentru râuri din judeţele Vâlcea, Argeş, Olt şi Dâmboviţa, valabilă până luni la ora 24.00. Sub cod galben de inundaţii sunt râuri din 20 de judeţe.
Sub cod portocaliu de inundaţii se află bazine hidrografice din judeţele Vâlcea, Argeş, Olt şi Dâmboviţa.
Fenomenele se pot produce cu probabilitate şi intensitate mai mare pe unele râuri mici din judeţele Vâlcea şi Argeş.
Avertizarea cod portocaliu de inundaţii este în vigoare până luni la ora 24.00.
De asemenea, până marţi la ora 9.00, râuri din bazinele hidrografice din judeţele Alba, Cluj, Sibiu, Hunedoara, Arad, Mehedinţi, Gorj, Dolj, Harghita, Covasna, Braşov, Vâlcea, Argeş, Olt,   Teleorman, Dâmboviţa, Giurgiu, Ilfov, Prahova şi Buzău se află sub cod galben de inundaţii.
Fenomenele se pot produce cu probabilitate şi intensitate mai mare pe unele râuri mici din judeţele Hunedoara, Braşov, Sibiu, Vâlcea, Argeş, Olt şi Teleorman.
