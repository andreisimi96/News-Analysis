de: Ana Petrescu
Vicepreşedintele PNL, Laurenţiu Leoreanu, a declarat că este foarte îngrijorător că un număr de aproximativ 30.000 de elevi de clasa a VIII-a, însemnând un procent de 20%, nu s-au înscris la Evaluarea Naţională şi astfel putem vorbi despre un abandon la final de etapă.
"Trag un semnal de alarmă care, pe fondul unor preocupări pur politicianiste ale actualei guvernări, a scăpat total din atenţia opiniei publice: din 179.000 de elevi înscrişi in clasa a VIII-a,   aproximativ 30.000 nu s-au înscris la examenele Evaluării Naţionale din această sesiune. (...) Cel mai probabil, o parte dintre aceşti elevi au abandonat şcoala din cauza situaţiei materiale   precare sau pentru că provin din familii cu o situaţie dificilă. Pe această cale, solicit ministrului Educaţiei să prezinte care sunt măsurile pe care le propune pentru a întinde o mână de ajutor   acestor elevi care nu au susţinut nici măcar examenul de încheiere al celor 8 ani de şcoală. Nu vorbim despre câţiva copii, ci de nu mai puţin de 20% dintre elevii înscrişi în clasa a VIII-a.
În   timp, aceasta devine o problemă a întregii societăţi: aceştia au probleme în a-şi continua studiile, iar posibilităţile lor de dezvoltare devin limitate. Situaţia este cu atât mai gravă cu cât, în   aşteptarea rezultatelor, trebuie precizat că, la simulările din martie, nici măcar 50% dintre elevii de clasa a VIII-a nu au obţinut media generală peste 5", a afirmat duminică vicepreşedintele PNL   Laurenţiu Leoreanu, într-un comunicat de presă remis MEDIAFAX.
Liberalul prezintă câteva date recente din raportul Băncii Mondiale pentru Dezvoltare, care arată că peste un sfert din copiii din mediul rural abandonează şcoala înainte să termine clasa a VIII-a,   iar rata analfabetismului funcţional este de 42%, românii fiind "campioni la nivel european la acest capitol".
Deputatul PNL a somat Guvernul Dăncilă să-şi reevalueze priorităţile în domeniul educaţiei, deoarece "nu vrem o generaţie tânără după chipul şi asemănarea premierului în funcţie".
"La ultima şedinţă de Guvern, fără să se consulte cu organizaţiile studenţeşti sau cele de tineret, Executivul Dăncilă a aprobat un program prin care tineri cu vârste cuprinse între 16 şi 26 de ani   pot accesa credite cu dobândă zero, garantate de stat în proporţie de 80%. Proiectul a fost amplu criticat, inclusiv de cei care ar putea fi beneficiarii acestuia, întrucât poate conduce la   creşterea taxelor de şcolarizare. Mai mult, măsura dă dovadă de populism şi încurajează şi dezvoltă dependenţa de stimulentele acordate de stat. Guvernul actual trebuie să îşi reevalueze urgent   priorităţile în zona educaţiei, nu vrem o generaţie tânără după chipul şi asemănarea premierului în funcţie", a completat Leoreanu.
Peste 150.000 de elevi care au terminat clasa a VIII-a au susţinut, săptămâna aceasta probele la Evaluarea Naţională. Ultima probă, cea la limba maternă s-a desfăşurat joi. Rezultatele finale vor   fi afişate pe 23 iunie.
