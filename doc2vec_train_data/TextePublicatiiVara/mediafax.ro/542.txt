de: Mihai Draghici - Mediafax
Statele Unite nu vor mai fi "puşculiţa din care fură toată lumea", a avertizat preşedintele Donald Trump la summitul Grupului ţărilor puternic industrializate (G7), liderul de la Casa Albă ameninţând ţările aliate cu întreruperea relaţiilor comerciale dacă nu opresc practicile incorecte, scrie NYT.
Preşedintele Donald Trump a afirmat sâmbătă după-amiază că a discutat cu cei mai apropiaţi aliaţi ai SUA despre perspectiva eliminării totale a taxelor vamale la bunuri şi servicii în întreaga   lume, pentru crearea unui spaţiu de comerţ liber, însă a ameninţat liderii aliaţi cu întreruperea totală a relaţiilor comerciale dacă nu opresc practicile comerciale incorecte, notează cotidianul   The New York Times.
Imediat după summitul G7 desfăşurat la periferia oraşului canadian Quebec, Donald Trump a explicat că eliminarea tuturor barierelor comerciale ar fi "obiectivul final". Însă preşedintele SUA a   denunţat ceea ce a numit taxele "ridicole şi inacceptabile" impuse produselor americane şi a promis că le va contracara.
"Aceste practici vor înceta. Altfel, vom înceta relaţiile comerciale cu   acele ţări. Iar aceasta este o reacţie foarte profitabilă, dacă ajungem la ea. Noi suntem acum ca o puşculiţă din care fură toată lumea, iar acest lucru se va încheia", a insistat liderul de   la Casa Albă.
În contextul în care Uniunea Europeană, Japonia şi Canada au formulat obiecţii faţă de taxele vamale impuse recent de Donald Trump la importurile de oţel şi aluminiu şi au ameninţat cu măsuri de   retorsiune, preşedintele SUA a discutat individual cu liderii statelor din Grupul G7, argumentând că Statele Unite sunt tratate inadecvat, prin impunerea de bariere comerciale sau prin   nerespectarea angajamentelor de securitate, a declarat un oficial european. Trump a atras atenţia că Washingtonul va riposta la eventuale contramăsuri comerciale aplicate de parteneri. "Dacă vor   riposta, fac o greşeală", a spus Trump, denunţând situaţiile deficitului comercial.
În conferinţa de presă, Donald Trump a susţinut că discuţiile cu omologii săi din cadrul G7 au fost pozitive: "Interacţiunile pe care le-am avut cu aceşti oameni, cu liderii acestor ţări, au fost,   pe o scală de la zero la zece, eu le-aş poziţiona la nivelul zece".
Referindu-se la întrevederea pe care o va avea în Singapore cu liderul nord-coreean, Kim Jong-Un, Donald Trump a afirmat că îşi va da seama din primele minute dacă acesta este serios în intenţia de   renunţare la armele nucleare şi dacă încearcă să ajungă la pace. "Este vorba de ceea ce voi simţi. Ştiţi că se spune că îţi dai seama din primele minute dacă îţi place cineva. Ştiţi asta? Ei bine,   eu cred că voi şti foarte rapid dacă vom avea sau nu un rezultat bun", a subliniat Donald Trump, exprimând speranţa că "măcar va iniţia un dialog" cu liderul nord-coreean.
