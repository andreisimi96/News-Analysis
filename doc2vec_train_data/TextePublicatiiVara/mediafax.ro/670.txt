ECONOMIC astăzi, 17:38
SCANDALUL hering-ului colorat vândut pe post de somon: Cum se apără firma acuzată şi amendată de Protecţia Consumatorului
de: Dan Straut
Producătorul Ocean Fish, acuzat recent de ANPC că a comercializat file de hering colorat pe post de somon, precizează într-un comunicat transmis luni că doar a eliminat de pe noua etichetă exprimarea „file de hering” şi nu a vândut acest sortiment ca fiind somon.
„Situaţia a apărut datorită unui rebranding în care am eliminat exprimarea file de hering din denumirea produsului din Gama OCEAN FISH MATIAS. Ne asumăm eroarea, produsul a fost retras şi   etichetele vor fi înlocuite. Produsul MATIAS este realizat după o reţetă olandeză, care presupune file de hering pregătit în diferite moduri. Compania noastră a comercializat acest produs în   ultimii 20 ani şi a păstrat reţeta neschimbată în toată această perioadă. Singura modificare, cea care a şi creat această confuzie, constă în eliminarea exprimării file de hering de pe etichetă, în   luna mai 2018”, se arată în comunicatul Ocean Fish.
„Fileul de hering combinat cu un agent de maturare (conservant) reproduce gustul fin de somon şi nicidecum nu îl transformă în somon, eticheta produsului arătând clar reţeta ce stă la baza acestui   produs: Matias salmon - avem ingredientele clare chiar pe faţa ambalajului”, mai arată compania.
Potrivit Ocean Fishn „nu există nicio legătura între produsul MATIAS SALMON şi produsul SOMON AFUMAT. Sunt specii diferite de peşti şi, implicit, produse diferite”.
„Compania noastră nu şi-a propus nicio secundă să păcălească consumatorul, oferind hering în loc de somon. Reamintim că această gamă OCEAN FISH MATIAS este comercializată clienţilor nostri din   retail, piaţa tradiţionala sau în magazinele proprii, ca file de hering şi nicidecum altfel. Ne cerem scuze consumatorilor pentru confuzia creată. Suntem o fabrică certificată IFS (Internaţional   Food Standard). Acest standard generează astfel cel mai înalt nivel al calităţii şi al transparenţei in întreg lanţul alimentar de furnizare a produselor iar prioritatea companiei noastre este   satisfacţia clienţilor”, se mai arată în comunicat.
Săptămâna trecută, în urma unei sesizări la Comisariatul pentru Protecţia Consumatorilor al Municipiului Bucureşti, în care se reclama că „un produs vândut sub denumirea de somon este în realitate   hering colorat”, instituţia a demarat o acţiune de control şi a amendat SC Ocean Fish SRL cu 10.000 de lei.
„Coloraţia naturală a musculaturii heringului este alb-gălbuie, iar în urma procesului de preparare, prin utilizarea ingredientului denumit generic agent maturare somon, culoarea produsului finit   devine roz-portocalie”, a menţionat Autoritatea Naţională pentru Protecţia Consumatorilor (ANPC), într-un comunicat.
„În formă preambalată şi având inscripţionat în câmpul vizual principal al ambalajului denumirea Matias Salmon, coroborat cu prezenţa în lista de ingrediente a agentului de maturare somon, la care   se adaugă şi eventuala amplasare în magazin în spaţiul destinat produselor din peşte şi în vecinătate directă/apropiată cu produse precum somon, creează confuzii consumatorilor”, a precizat   Autoritatea.
Acţiunea a demarat după ce patru magazine din judeţul Constanţa, care fac parte dintr-un lanţ de supermarketuri, au fost sancţionate de Protecţia Consumatorului cu amenzi totale de 90.000 de lei.
