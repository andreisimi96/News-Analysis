SOCIAL astăzi, 09:47
de: Laura Petrescu
O puternică viitură a făcut prăpăd în noaptea de joi spre vineri în două sate din comuna Poiana Câmpina, Prahova. Patru maşini au fost luate de ape, un drum comunal a fost decopertat de asfalt, 20 de case au fost inundate, iar o conductă de gaze a fost fisurată, în urma unei ploi torenţiale.
Localnicii spun că a plouat torenţial doar 30 de minute. De pe versanţi, în satele Pietriş şi Bobolia, care aparţin de comuna Poiana Câmpina, a venit o viitură care a măturat totul în cale.
Primarul din Poiana Câmpina, Alin Moldoveanu, a declarat, corespondentului MEDIAFAX, că patru maşini parcate în faţa caselor din satul Bobolia au fost luate de ape.
”Aşa ceva nu am mai văzut. Cam 30 de minute a plouat rău. Apa a venit de pe versanţi. Un bărbat care era pe stradă a fost luat de viitură, dar a fost salvat. Acum e la spital. Avem şi patru maşini   luate. Au ajuns în şanţ”, a declarat Moldoveanu.
Potrivit acestuia, 20 de case din Bobolia au fost inundate, iar un drum a rămas fără asfalt.
”În curţi sunt crengi aduse, noroi, beciurile şi casele au fost inundate. Avem un drum comunal, care deserveşte 20 de case şi care este decopertat de asfalt”, a declarat primarul din Poiana   Câmpina.
În plus, în satul Pietriş, conducata de gaze a fost fisurată, echipe de la Distrigaz fiind în teren pentru remedierea avariei.
“Nu a plouat mult. A venit viitura. A luat maşini. În curte la mine e noroi. Niciodată nu a fost aşa”, a declarat un localnic.
Ploile şi vijeliile din ultimele 24 de ore au afectat 12 localităţi din judeţele Argeş, Maramureş, Mureş, Prahova, Satu Mare, Sălaj, Timiş, şi Vâlcea.
Maşinii luate de ape
