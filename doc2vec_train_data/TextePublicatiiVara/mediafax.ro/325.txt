de: Adriana Mit
Ministrul Justiţiei, Tudorel Toader, declară că CCR nu trebuie să dea un termen de revocare a şefei DNA, ci decizia trebuie respectată imedit ce este publicată în Monitorul Oficial.
Tudorel Toader a afirmat că decizia CCR nu produce efecte din momente diferite.
”Personal sunt ferm convins că în decizie nu trebuie să spui că preşedintele va emite în 10, 20 de zile, cum au spus unii. Putem argumenta răspunsuri pentru că nu avem toţi pregătire juridică la   fel. Cert e că orice decizie e producătoare de efecte juridice, orice decizie produce efecte juridice de la momentul publicării în Monitorul Oficial”, a spus Toader.
Curtea Constituţională a României (CCR) publică joi, pe site-ul instituţiei, motivarea deciziei care stabileşte că există un conflict constituţional între Ministerul Justiţiei şi Preşedinţie, iar   şeful statului trebuie să semneze decretul de revocare a şefei DNA, Laura Codruţa Kovesi.
Pe 30 mai, CCR a stabilit, cu majoritate de voturi, existenţa unui conflict juridic de natură constituţională între ministrul Justiţiei şi preşedintele României, generat de refuzul şefului statului   de a da curs propunerii de revocare din funcţie a procurorului-şef al DNA. Curtea Constituţională a arătat, în comunicatul oficial privind decizia de existenţă a conflictului instituţional între   preşedinte şi ministrul Justiţiei, că şeful statului urmează să emită decretul de revocare din funcţie a procurorului-şef al Direcţiei Naţionale Anticorupţie, Laura Codruţa Kovesi.
Preşedintele Klaus Iohannis a afirmat că va aştepta motivarea CCR referitoare la revocarea şefei DNA, Laura Codruţa Kovesi, adăugând însă că procurorii nu trebuie să fie "controlaţi politic" şi că   aceştia sunt sub autoritatea, nu în subordinea ministrului Justiţiei.
