SOCIAL astăzi, 23:03
de: Ana Petrescu
Comisia pentru legile Justiţiei va vota, joi de la ora 10.00, modificările Codului de procedură penală, inclusiv cele legate de transpunerea directivei UE referitoare la prezumţia de nevinovăţie din cauza căreia România are declanşată procedura de infringement de către Comisia Europeană.
Săptămâna trecută, Comisia speciale pentru legile Justiţiei condusă de Florin Iordache a finalizat lecturarea iniţiativa legislativă de modificare a Codului de procedură penală, proiect care va   primi votul în şedinţa de joi a forului de specialitate şi ulterior cel al Senatului, în calitate de primă cameră sesizată.
"Pentru noi e prioritate pentru că în cadrul acestui proiect de lege este şi acea directivă care vizează prezumţia de nevinovăţie. Au venit foarte multe amendamente, în principal de la CSM,   care au fost însuşite şi aşteptăm de la CSM până săptămâna viitoare şi corelările care vizează eliminarea Camerei preliminare şi textele subsecvente", a declarat deputatul PSD Florin Iordache,   la finalul şedinţei de joia trecută a Comisiei speciale.
Florin Iordache nu a exclus convocarea unei sesiuni extraordinare pentru ca Parlamentul să poată adopta proiectele privind modificarea Codurilor.
"Nu ştim ce face preşedintele. Sesiunea extraordinară poate fi dacă preşedintele trimite la reexaminare. De aceea ne-am şi luat marja de două săptămâni, dacă preşedintele trimite la reexaminare   vreuna din cele trei legi care vizează codurile. Noi ne-am luat acea marjă de două săptămâni astfel încât dacă preşedintele, în cele 10 zile, doreşte să trimită la reexaminare, Parlamentul să fie   în activitate încât să putem reexamina cele trei legi. Mai ales Codul de procedură penală care vizează prezumţia de nevinovăţie este o prioritate pentru a nu accesa acea clauză şi procedura de   infringement", a completat social-democratul.
Comisia Europeană (CE) a declanşat procedura de infringemente împotriva României din cauza netranspunerii în legislaţia naţională a Directivei UE privind prezumţia de nevinovăţie, care trebuia să   fie implementată până în luna aprilie a acestui an.
Oficialii Comisiei Europene au aratăt, într-un răspuns pentru agenţia MEDIAFAX, că acţiunea de infringement a vizat 11 ţări şi nu va intra în contradicţie cu obiective legitime, precum combaterea   corupţiei.
"O nouă directivă UE (adoptată în februarie 2016) a intrat în vigoare în aprilie 2018, aceasta armonizând garanţii specifice în Europa pentru a asigura prezumţia de nevinovăţie a oricărei persoane   acuzate ori suspectate de o infracţiune de către poliţie ori de autorităţile judiciare. Este o procedură standard a Comisiei Europene să lanseze proceduri de sancţionare (de infringement) împotriva   statelor membre care nu comunică transpunerea măsurilor prevăzute într-o directivă a Uniunii Europene (în legislaţia naţională -n.red.) până la termenul stabilit (în acest caz - aprilie 2018). În   cazul de faţă, sunt vizate 11 state membre, inclusiv România", se arată în răspunsul Comisiei Europene, pentru MEDIAFAX.
"Ţinând cont de cadrul larg în care discuţiile se derulează în prezent, Comisia Europeană reaminteşte că transpunerea acestei directive (în legislaţia naţională -n.red.) nu va intra în contradicţie   cu obiective legitime, precum combaterea criminalităţii organizate sau a corupţiei", se mai arată în răspunsul purtătorului de cuvânt al CE.
