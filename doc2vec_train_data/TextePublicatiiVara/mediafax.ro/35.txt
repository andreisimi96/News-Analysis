Premierul Viorica Dăncilă a declarat, miercuri, la Mărăşeşti, că nu are emoţii în privinţa moţiunii de cenzură a Opoziţiei, afirmând că au fost parlamentari care au părăsit PSD, ”dar au fost şi veniri” în partid, arătând încă o dată că sunt bani de pensii şi salarii la buget.
”Nu am nicio emoţie. Cred în colegii parlamentari, cred în votul românilor şi cred că atunci când vorbim de democraţie trebuie să avem în vedere în primul rând votul românilor, care au votat o   coaliţie de guvernare, care au desemnat un guvern care trebuie să pună în aplicare programul de guvernare. Nu am emoţii”, a declarat Viorica Dăncilă.
Dăncilă, care este şi preşedinte executiv al PSD, a precizat că parlamentarii care au părăsit partidul vor fi ”judecaţi” de români la următoarele alegeri.
”Nu vreau să vorbesc despre plecările din PSD. O să-i judece românii, nu vreau să-i judec eu. Dar aţi văzut că au fost şi veniri în PSD. Deci nu ne punem problema acestei moţiuni, că va fi negativă   pentru noi”, a mai spus premierul Dăncilă.
Premierul a mai afirmat că sunt bani de salarii si pensii.
”Domnul preşedinte a promulgat legea bugetului. Nu văd de unde această îngrijorare. Poate domnul preşedinte o să dea mai multe explicaţii legate de acest lucru. Dar sunt bani de salarii şi pensii”,   a precizat şeful Executivului.
Preşedintelui USR, Dan Barna, a spus marţi că cel mai probabil moţiunea de cenzură va fi depusă la jumătatea lunii iunie.
“Moţiunea de cenzură probabil o vom depune împreună cu celălalt partid de opoziţie undeva la mijlocul lunii iunie. Avem discuţii în această direcţie. Va cuprinde în mare parte elemente legate de   economie şi de componenta de justiţie, cele două domenii care au fost semnificativ aflate sub asediu în ultimele luni. Lucrăm împreună cu colegii de la PNL la acest text, avem deja de câteva   săptămâni discuţii cu ei pe moţiunea de cenzură. În momentul în care vom avea o formă mai avansată, va fi prezentată”, a declarat marţi Dan Barna, la Parlament.
Potrivit procedurii parlamentare, o moţiune de cenzură poate fi iniţiată de cel puţin o pătrime din numărul total al deputaţilor şi senatorilor şi se comunică Guvernului la data depunerii. Pentru a   fi adoptată, o moţiune de cenzură are nevoie de votul majorităţii deputaţilor şi senatorilor.
