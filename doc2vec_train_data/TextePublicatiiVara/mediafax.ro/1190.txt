de: Ana Petrescu
Senatorii vor dezbate şi  vota, în plenul de luni, moţiunea simplă prin care liberalii îi cer demisia ministrului Economiei, intitulată "Daniel Andruşcă, piesă de mobilier în minister. Incompetenţa falimentează România!".
În textul moţiunii, PNL îi reproşează ministrului Economiei că activitatea sa, la cinci luni de la învestirea în funcţie, a fost "catastrofală", şi că rolul său "este unul pur decorativ, iar gradul   de mobilizare este limită către zero".
"Încă din vara anului trecut trebuiau promovate trei legi pentru care Guvernarea PSD şi-a asumat responsabilitatea prin Programul de Guvernare: Legea redevenţelor, Legea minelor şi Legea apelor   minerale. Aţi reuşit, domnule ministru, să blocaţi toate aceste trei legi pentru că nu vă pricepeţi! Ne-am dat seama că sunteţi paralel cu domeniul economiei încă de la momentul audierii   dumneavoastră din Parlament, cu ocazia învestirii în funcţie. De 5 luni avem confirmarea acestui fapt zi de zi, de aceea vă somăm să deblocaţi activitatea ministerului şi să vă asumaţi cele 3 legi   menţionate mai sus pentru a spulbera incertitudinea si impredictibilitatea care guvernează politicile economice din mandatul dumneavoastră", potrivit moţiunii simple a PNL.
Liberalii mai susţin că proiectul care prevede înfiinţarea Fondului Suveran de Dezvoltare şi Investiţii (FSDI), iniţiativă pe care de altfel PNL a contestat-o la CCR, nu reprezintă o soluţie pentru   companiile de stat.
"Soluţia Fondului Suveran de Dezvoltare şi Investiţii nu va rezolva situaţia companiilor de stat căpuşate în prezent, companii care acum gravitează în jurul politicienilor PSD-ALDE, ca surse de   putere disparate. Din contra! Aducerea sub aceeaşi umbrelă a companiilor de stat, vorba vine “profitabile”, va crea un monopol şi mai mare în care resursele se vor contopi şi vor genera rente   politice şi mai mari şi, la pachet, găuri bugetare mai greu vizibile, dar mult mai grave", se arată în textul moţiunii simple.
Parlamentarii PNL mai susţin că Dănuţ Andruşcă nu a luat nicio măsură pentru finalizarea reorganizării combinatului petrochimic Oltchim, care, la sfârşitul lunii martie a.c., avea datorii de 1,3   miliarde lei, combinat care urmează să fie preluat de Chimcomplex Borzeşti.
"Dorim, de asemenea, să atragem atenţia asupra combinatului siderurgic de la Galaţi care se află în plin proces de vânzare de către ArcelorMittal. Acesta nu se mai află în portofoliul statului,   însă de el depinde supravieţuirea a 6000 de angajaţi, famiile acestora şi întreaga economie a judeţului Galaţi. Vă amintim faptul că acest combinat generează 15% din cifra de afaceri a judeţului şi   este astfel un actor sistemic pentru economia regională. În cazul în care vânzarea va fi defectuoasă şi va avea rezultat închiderea combinatului, judeţul Galaţi va fi lovit de un nou val de   emigrare a forţei calificate de muncă", conform sursei citate.
Liberalii aduc în discuţie şi Transelectrica care "a fost atât pentru foştii miniştri PSD ai Economiei, cât şi pentru actualul ministru un sac fără fund din care au fost alimentaţi cu bonusuri   uriaşe membrii conducerii". PNL susţine că au fost acordate membrilor conducerii Transelectrica "bonusuri de performanţă care variau între 30.000-200.000 de euro pentru fiecare membru al   Consiliului de Supraveghere, respectiv al directoratului, iar pentru cele 15 persoane din forurile de conducere sume în valoare de 5,5 milioane de lei".
"La Fabrica de Arme din Cugir aţi numit o conducere politică în baza carnetului de partid.
Rezultat? O pagubă de 660.000 de lei. Aţi minţit oamenii din industria apărării, că le veţi acorda   subvenţii, lapte şi miere. Le-aţi dat fiere, domnule ministru! În loc de profesionişti, aţi numit oameni cercetaţi pentru luare de mită", mai acuză liberalii în document.
