SOCIAL astăzi, 15:56
de: Indira Crasnea
Turcia şi Rusia au ales, în ultimii 18 ani, fie să fie “apropiate, împreună”, fie într-un conflict “care sperie nu numai statele din regiunea Mării Negre, ci şi întreaga scenă internatională”, a spus, într-un interviu pentru Monitorul Apărării şi Securităţii (MAS), lectorul universitar doctor Andreea Stoian Karadeli, de la Sakarya University (Turcia).
“După 2000, sunt trei perioade în care Erdogan şi Putin au ales să joace împreună. Între aceste perioade de apropiere a existat de fiecare data un conflict care a răcit relaţiile dintre cele două   state", a spus Karadeli, întrebată, în interviul pentru Monitorul Apărării şi Securităţii (MAS), cum este influenţată balanţa de putere în regiunea Mării Negre –şi dincolo de regiune – în contextul   apropierii dintre preşedinţii Vladimir Putin şi Recep Erdogan.
Universitarul român stabilit în Turcia spus că cele trei perioade “de apropiere” între Turcia şi Rusia au fost 2003-2006, 2009-2010 şi 2016-2017.
În perioada 2003-2006, în contextul războiului din Irak, "Rusia şi Turcia au fost foarte hotărâte în a nu fi alături de SUA în decizia de a intra în Irak. Cunoscând situaţia din regiune, cele două   state erau conştiente de faptul că motivaţia data Americii nu era una adevărată"; în 2009- 2010, în contextul crizei economice globale, "Rusia şi Turcia au hotărât să joace din nou , dar Turcia a   câştigat mai multă încredere în potenţialul său şi s-a dezvoltat mai mult din punct de vedere economic, relaţiile economice Turcia – Rusia au înflorit în acea perioadă"; în 2016-2017 “de la scuzele   pentru doborârea avionului rusesc de către forţele armatei turce a început o nouă colaborare, care s-a dovedit a fi o alegere de succes", în plus, au existat informaţii conform cărora "Rusia a   oferit informaţii preşedintelui turc cu privire la lovitura de stat eşuată", a detaliat dr. Karadeli.
