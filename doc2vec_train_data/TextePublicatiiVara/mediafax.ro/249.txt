POLITIC astăzi, 13:53
de: Gabriel Pecheanu
Preşedintele PNL, Ludovic Orban, a susţinut, miercuri, că angajaţi ai instituţiilor statului şi beneficiari de ajutor social ”sunt recrutaţi cu arcanul” pentru a fi aduşi la mitingul PSD de sâmbătă.
”Cum să faci miting contra abuzurilor când foloseşti abuzul ca mijloc de aducere cu forţa a oamenilor la miting? Primim din toată ţara informaţii despre modul abuziv în care angajaţi ai   instituţiilor statului, primăriilor, companiilor de stat, serviciilor deconcentrate, serviciilor publice din subordinea Consiliilor Judeţene, beneficiari ai ajutorului social sunt recrutaţi cu   arcanul pentru a fi aduşi la miting. Până la urmă, acest miting va fi un miting împotriva abuzurilor PSD”, a scris Ludovic Orban pe contul său de Facebook.
Preşedintele PSD Liviu Dragnea a anunţat luni că mitingul împotriva abuzurilor va avea loc sâmbătă, ora 20.00, în Piaţa Victoriei, în condiţiile în care "există o putere subterană care parazitează   deciziile importante".
"Un miting organizat împotriva abuzurilor care se întâmplă în România de mult timp, faptul că democraţia şi statul de drept sunt afectate de câţiva ani în România. Facem acest miting pentru a arăta   că suntem decişi să mergem până la capăt. Îi aşteptăm pe toţi acre vor să trăiască într-o ţară liberă, în care să nu mai fie instituţii aflate sub teroare, unde, din cauza unei propagande toxice   uriaşe se pune problema ca o putere subterană să paraziteze deciziile şi să influenţeze într-un mod ocult decizii importante, să permită instruziuni neconstituţionale, să permită ca cetăţeni   români, firme româneşti să fie închise, zeci, mii de destine să fie distruse", a declarat luni, după şedinţa PSD, Liviu Dragnea.
