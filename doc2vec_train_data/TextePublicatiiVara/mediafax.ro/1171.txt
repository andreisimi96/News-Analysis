de: Adriana Mit
Un elicopter SMURD a fost solicitat, duminică, pentru a transporta la spital un bărbat în vârstă de 40 de ani care şi-a prins piciorul stâng într-un utilaj în timp ce lucra în câmp, transmite corespondentul MEDIAFAX.
Incidentul a avut loc, duminică, în localitatea Cermei, din judeţul Arad.
Potrivit reprezentanţilor Inspectoratului pentru Situaţii de Urgenţă Arad, un bărbat în vârstă de aproximativ 40 de ani, care se afla pe câmp, şi-a prins piciorul stâng într-un motocultor.
La faţa locului au intervenit mai mulţi pompieri cu o autospecială de descarcerare. De asemenea, a fost solicitată şi intervenţia elicopterului SMURD.
“Bărbatul a fost descarcerat în urma unei intervenţii deosebite, colegii mei fiind nevoiţi să transporte mijloacele de descarcerare aproximativ 300 de metri pe câmp, pentru că bărbatul se afla în   mijlocul câmpului, iar autospeciala nu putea ajunge. Bărbatul avea piciorul stâng prins de motocultor, lucra la o cultură de dovleac”, au arătat reprezentanţii ISU Arad.
Bărbatul a fost preluat de către echipajul SMURD de pe elicopter şi transportat la spital pentru îngrijiri medicale, fiind conştient.
