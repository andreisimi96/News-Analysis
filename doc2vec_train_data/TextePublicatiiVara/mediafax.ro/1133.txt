de: Ciprian Nedelcu
14 copii din localitatea Dolheşti, judeţul Iaşi, au ajuns duminică la Spitalul de Boli Infecţioase "Sfânta Parascheva", acuzând stări de rău după ce au participat la serbarea de sfârşit de an şcolar transmite corespondentul MEDIAFAX.
Medicii din cadrul Spitalului de Boli Infecţioase "Sfânta Parascheva" din Iaşi au declarat că, în total, 14 copii din localitatea Dolheşti au ajuns la spital, dar numai 11 au fost identificaţi cu   probleme.
"La schimbarea gărzii, adică astăzi (duminică - n.r.
) dimineaţă, au fost aduşi 14 copii de la Dolheşti, după ce au participat ieri (sâmbătă - n.r.) la serbarea de sfârşit de an şcolar. Din   informaţiile pe care le deţinem până în prezent, fiecare dintre ei a adus de acasă câte ceva de mâncare şi au mâncat la comun. Au fost internaţi 11 copii", a declarat, corespondentului MEDIAFAX,   managerul Spitalului de Boli Infecţioase din Iaşi, Carmen Dorobăţ.
Potrivit acesteia, starea copiilor este relativ bună.
A fost sesizată Direcţia de Sănătate Publică pentru a identifica alimentele alterate care au dus la internări.
Carmen Dorobăţ a spus că nu ar fi vorba despre alimente din comerţ, ci despre unele gătite.
