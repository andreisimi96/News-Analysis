de: Mihai Draghici - Mediafax
Guvernul Italiei va organiza un recensământ în comunităţile de etnie romă, a anunţat ministrul italian de Interne, Matteo Salvini, liderul formaţiunii de extremă-dreapta Liga Nordului, informează publicaţia Il Fatto Quotidiano.
"Vom face un recensământ în comunităţile rome, pentru a vedea câţi oameni sunt", a declarat Matteo Salvini pentru postul Tele Lombardia.
"Totuşi, trebuie să îi menţinem pe romii născuţi în Italia", a adăugat Matteo Salvini, sugerând că intenţionează să îi expulzeze pe romii veniţi în Italia din străinătate.
Partidul Democrat (centru-stânga), aflat în opoziţie, a condamnat ideea "aberantă" a ministrului de Interne.
Noul Guvern din Italia, format din reprezentanţi ai partidului antisistem Mişcarea Cinci Stele (eurosceptică) şi Liga Nordului (extremă-dreapta), şi-a atras critici dure prin politicile   antiimigraţie.
Săptămâna trecută, Matteo Salvini a interzis intrarea în Italia a unei nave la bordul căreia erau peste 600 de imigranţi africani salvaţi din Marea Mediterană.
