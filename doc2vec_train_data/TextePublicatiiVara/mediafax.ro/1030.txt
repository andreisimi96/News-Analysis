de: Departamentul Politic - Mediafax
Preşedintele PSD Liviu Dragnea a declarat vineri, în judeţul Constanţa, la reuniunea TSD, că dacă scandalul, privind presiuni asupra unui membru al Curţii Constituţionale, se întâmpla în America, şeful statului era anchetat.
"Domnul judecător de la CCR a fost chemat la Cotroceni de o doamna consilier. A fost chemat să se pun presiune pe el de un consilier prezidenţial. În America, care e partenerul nostru strategic şi   spre care ne spun toţi să ne uităm, cred că acea doamnă era invitată undeva şi preşedintele era băgat în anchetă imediat. Ca să îi spună că preşedintele are presiuni de la ONG să îi revoce   mandatul. Adică, CCR, care este printre puţinele instituţii pe care nu le au în buzunar, trebuie să fie destabilizată, pentru că nu mai execută comenzi. Deciziile CCR, pe unii îi supără, pe alţii   îi bucură. PSD a făcut vreo acţiune atunci când în 2012 CCR a adoptat acea erată şi votul a 7,4 milioane de oameni a fost anulat? Nu a făcut nimic. Când CCR a spus că legea referendumului e   constituţională, dar peste un an, a făcut ceva? Nu. Este totuţi CCR. Trebuie destabilizat pentru că l-a deranjat pe rege", a declarat Liviu Dragnea.
Judecătorul CCR, Petre Lăzăroiu, acuză presiuni din partea Palatului Cotroceni, spunând că a avut o discuţie cu un consilier prezidenţial, care i-a vorbit despre mandatul de revocare a sa din   funcţie. Acesta a relalat că, în cadrul unei întâlniri cu Simina Tănăsescu, consilier prezidenţial, aceasta i-a spus că se doreşte revocarea sa.
"Nu ştiu dacă doamna profesor a vorbit în nume personal sau în numele preşedintelui, dar, după felul în care am fost anunţat, după felul în care s-a purtat discuţia, cred că se intenţionează   emiterea unui decret, chiar dacă este fără valoare juridică, de revocare a mea. Repet, preşedintele nu are posibilitatea legală de a da acest decret", a declarat Petre Lăzăroiu, pentru DCnews.
La scurt timp, Administraţia Prezidenţială a anunţat că Simina Tănăsescu se află în concediu de odihnă, iar discuţia a fost una pur teoretică pe marginea solicitării asociaţiei civice VeDem Just.
Mai mult, sursa citată susţine că nu este implicată sub nicio formă Administraţia Prezidenţială.
