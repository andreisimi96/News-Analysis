de: Daniela Timofti
Deţinutul de la Penitenciarul Jilava care a fugit vineri, de la punctul de lucru unde presta activităţi, a fost prins duminică, în jurul orei 12:00, în zona Magazinului Bucur Obor, a confirmat, pentru MEDIAFAX, reprezentantul unităţii.
Potrivit purtătorului de cuvânt al Penitenciarului Jilava, Cristian Micu, deţinutul care a fugit în urmă cu două zile a fost prins duminică, în jurul orei 12:00, în zona Obor din Capitală.
Deţinutul de la Penitenciarul Bucureşti Jilava, condamnat pentru furt calificat la cinci ani şi opt luni de închisoare, a fugit, vineri, 15 iunie, de la punctul de lucru unde presta activităţi.   Deţinutul, condamnat la 5,8 ani pentru furt calificat, a fugit în timp ce presta activităţi lucrative, în sectorul 5 al Capitalei, a anuţat, vineri, Administraţia Naţională a Penitenciarelor.
Instituţia precizează că, pentru capturarea bărbatului, au fost luate măsuri pentru blocarea căilor de acces şi au fost trimise mai multe echipe de căutare formate din angajaţi ai Penitenciarului   Bucureşti Jilava. În căutarea bărbatului s-au implicat şi Inspectoratul de Poliţie Ilfov, Inspectoratul Judeţean de Jandarmi Ilfov, Poliţia de Frontieră, DGPMB şi IPJ Teleorman.
Sursa citată a mai adăugat că a fost deschisă o anchetă administrativă pentru a stabili circumstanţele care au condus la producerea evenimentului.
Administraţia Naţională a Penitenciarelor a menţionat că deţinutul are 32 de ani, înălţimea - 1,75 m, ochi căprui, păr şaten închis. Bărbatul are un tatuaj pe braţul stâng, purta un tricou negru,   pantaloni negri şi avea o şapcă, la fel, de culoare neagră. Individul purta pantofi de tip sport de culoare neagră.
