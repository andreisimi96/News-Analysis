de: Departamentul Corespondenţi - Mediafax
Administratorul unei firme din Mureş a fost reţinut pentru 24 de ore, după ce poliţiştii au făcut 33 de percheziţii în Bucureşti şi şase judeţe, într-un dosar de evaziune fiscală. Reprezentanţii unei firme din Mureş au beneficiat de deduceri fiscale ilegale, prejudiciul depăşind 2.000.000 lei.
Poliţiştii Inspectoratului de Poliţie Judeţean Mureş, sub coordonarea Parchetului de pe lângă Tribunalul Mureş, au făcut, al finele lunii mai, 33 de percheziţii în municipiul Bucureşti şi în   judeţele Mureş, Galaţi, Suceava, Prahova, Teleorman şi Dâmboviţa, într-un dosar de evaziune fiscală.
Din cercetări a rezultat faptul că, în perioada 2012 –2016, reprezentanţii unei firme din Mureş ar fi înregistrat în contabilitate facturi fiscale fără conţinut economic real, beneficiind astfel de   deduceri fiscale ilegale, prin care bugetul de stat ar fi fost prejudiciat cu peste 2.000.000 de lei.
La data de 5 iunie a.c., poliţiştii de investigare a criminalităţii economice din cadrul Inspectoratului de Poliţie Judeţean Mureş au reţinut un bărbat, de 43 de ani, din judeţul Galaţi,   administrator al unei societăţi comerciale, bănuit de săvârşirea infracţiunii de evaziune fiscală, în formă continuată.
La percheziţii au participat şi poliţişti din cadrul Direcţiei Generale de Poliţie a municipiului Bucureşti şi ai inspectoratelor de poliţie judeţene Galaţi, Suceava, Prahova, Teleorman şi   Dâmboviţa, precum şi jandarmi din cadrul Inspectoratului Judeţean de Jandarmi Mureş.
În cursul zilei de miercuri, bărbatul urmează a fi prezentat Parchetului de pe lângă Tribunalul Mureş.
