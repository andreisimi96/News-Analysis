SOCIAL astăzi, 08:43
de: Bianca Ciocotisan
Metrorex informează, vineri că în contextul evenimentelor ce vor avea loc sâmbătă, 9 iunie, staţia Piaţa Victoriei „nu va fi închisă decât dacă reprezentanţii instituţiilor abilitate în asigurarea ordinii şi siguranţei publice vor cere acest lucru”.
„Societatea noastră este în continuă legătură cu reprezentanţii instituţiilor abilitate în asigurarea ordinii şi siguranţei publice. Decizia de închidere a staţiei va fi luată doar la solicitarea   acestora, pe perioadă limitată, şi numai în vederea asigurării siguranţei călătorilor”, arată un comunicat al Metrorex.
Metrorex precizează că a luat deja măsuri pentru fluidizarea traficului, prin suplimentarea personalului de exploatare în vederea introducerii de trenuri suplimentare în circulaţie, în functie de   fluxul de călători.
Partidul Social Democrat (PSD) a anunţat că sâmbătă, 9 iunie, va organiza, în Piaţa Victoriei, între orele 20.00 şi 22.00, un miting împotriva abuzurilor
Brigada Rutieră a Capitalei a informat că circulaţia rutieră va fi restricţionată, sâmbătă după-amiza, pe arterele principale din zona Pieţei Victoriei, unde va avea loc mitingul organizat de PSD.
Potrivit Brigăzii Rutiere, circulaţia va fi restricţionată, începând de sâmbătă, de la ora 14.00, pe Şos. Kiseleff, de la Arcul de Triumf până la Piaţa Victoriei, respectiv Şos. Kiseleff, de la   Arcul de Triumf până la Piaţa Presei Libere.
De asemenea, traficul va fi oprit şi pe Str. Paris de la Piaţa Quito şi până la Piaţa Victoriei, pe Str. Arh. Ion Mincu cu excepţia riveranilor, breteaua care leagă Bd. Iancu de Hunedoara de Piaţa   Victoriei, breteaua care leagă Şos. Nicolae Titulescu de Piaţa Victoriei, Bd. Lascăr Catargiu între Piaţa Romană şi Piaţa Victoriei, precum şi străzile care acced în acestea, Calea Victoriei între   Piaţa Victoriei şi Bd. Dacia şi Bd. Aviatorilor între Piaţa Charles de Gaulle şi Piaţa Victoriei.
Totodată, accesul către Piaţa Victoriei va fi restricţionat pentru cei care vin dinspre Bd. Ion Mihalache, Şos. Nicolae Titulescu şi Str. Buzeşti.
Poliţiştii de la circulaţie au mai stabilit şi rutele alternative pe care conducătorii auto le pot folosi.
Rute alternative:-Calea Dorobanţi – Şos. Ştefan cel Mare – Cal. Moşilor – Piaţa Universităţii, Bd. Ion Mihalache – Bd. Mareşal Averescu – Bd. Mărăşti – Piaţa Montreal – Şos. Bucureşti-Ploieşti.
Poliţiştii rutieri recomandă celor care se vor deplasa prin Capitală sâmbătă să folosească mijloacele de transport în comun, în special metroul, pentru a evita blocajele de trafic, şoferii să   respecte semnalele şi recomandările poliţiştilor rutieri care se află în punctele de deviere, iar pietonii să circule numai pe trotuare şi să traverseze strada prin locurile special amenajate şi   semnalizate.
