SOCIAL astăzi, 07:45
de: Departamentul Corespondenţi - Mediafax
Traficul pe DN 22 este oprit, marţi dimineaţa, după impactul dintre un autoturism şi două autobuze. Două persoane sunt rănite, arată Poliţia Română.
Potrivit Centrului Infotrafic in Inspectoratul General al Poliţiei Române, pe DN 22, în zona localităţii Mineri, judeţul Tulcea, a avut loc un accident rutier, în care au fost implicate un   autoturism şi două autobuze.
Din primele cercetări, se pare că şoferul autoturismului a pierdut controlul volanului şi a ieşit în afara părţii carosabile, impact în urma căruia a rezultat rănirea acestuia.
Şoferul unui autobuz, curios de cele întâmplate, a frânat brusc, moment în care un alt autobuz care circula în spatele său a intrat în coliziune cu acesta, conducătorul primului autobuz fiind de   asemenea victimă a evenimentului.
Circulaţia rutieră este oprită, la ora transmiterii acestei ştiri, pe ambele sensuri de mers, pentru ca paramedicii să le acorde victimelor îngrijiri medicale şi pentru efectuarea cercetării   locului faptei.
