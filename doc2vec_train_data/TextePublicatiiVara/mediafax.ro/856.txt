de: Daniela Timofti
Muzica şi jocul educativ sunt printre factorii importanţi care determină dezvoltarea creierului la copiii mici, susţine cercetătorul care a fost desemnat de preşedintele Franţei pentru a reforma sistemul educaţional francez, Boris Cyrulnik.
“Muzica este un factor de stimulare şi socializare. Muzica este foarte importantă pentru dezvoltarea copilului, la fel şi introducerea jocului ca rol educativ. (...) Muzica este cel mai bun   stimulent al creierului. Copiii care de mici ascultă muzică au un vocabular mai dezvoltat şi socializează mai uşor cu oamenii din jur. (...) Lucrurile şi peisajele abstracte, jocul, mima şi   teatrul, la fel, au un rol în dezvoltarea copilului. Aceste activităţi pot introduce copilul în studiile şi cursurile de la şcoală şi este important ca să fie practicate la vârsta de 3 ani, pentru   că atunci copilul începe să vorbească. (...) Este important ca părinţii să cunoască aceste lucruri şi să le aplice acasă cu cei mici”, a spus pentru MEDIAFAX, neuropsihiatrul francez Boris Cyrulnik
De asemenea, Cyrulnik, aflat la Bucureşti în aceste zile la Conferinţa de Inaugurare a Institutului “Petit Enfance”, încurajează părinţii care decid să le vorbesc copiilor în două limbi, încă din   primele zile ale acestora.
“Copiii care încă de mici aud cuvinte în două limbi au şansa de a vorbi mai greu. Procesul de vorbire întârzie, însă când ajung să aibă 34-35 de luni vor vorbi bine în ambele limbi”, a adăugat   Boris Cyrulnik.
Specialistul a mai precizat că, în cazul în care copilăria a fost marcată de unele traume care nu au fost vindecate, la maturitate persoanele ar putea suferi din acest motiv.
“Copilul este afectat de traumele suferite în primii ani, iar de multe ori acestea se manifestă la maturitate. De exemplu, dacă un copil este abandonat de părinţi, în special de mamă, poate să   recurgă la gesturi necugetate, chiar şi la suicid. Dacă aceşti copii sunt ajutaţi de mici ca să treacă peste această perioadă, atunci evenimentul nu va avea consecinţe. (...) O altă traumă pentru   copil este dacă mama la rândul ei este traumatizată. În acest caz suferă ambii, atât mama, cât şi bebeluşul”, a spus Boris Cyrulnik.
Neuropsihiatrul Boris Cyrulnik a fost desemnat de preşedintele Franţei, Emmanuel Macron, pentru a reforma sistemul educaţional francez. Potrivit acestuia, reforma constă în diverse modalităţi   interactive prin care creierul copiilor poate fi dezvoltat. De asemenea, Cyrulnik va preda şi în România cursuri pentru părinţi cu privire la o nouă abordare de dezvoltare a copiilor.
