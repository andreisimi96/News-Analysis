O femeie în vârstă de 59 de ani, luată de viitură în urmă cu câteva zile, a fost găsită înecată miercuri, în pârâul din localitatea Terpeziţa, judeţul Dolj.
Vicerimarul comunei Terpeziţa, Aurel Turcitu, a declarat pentru MEDIAFAX că femeia a fost luată de viitură, în urmă cu câteva zile, fiind căutată de atunci de autorităţi.
”A fost luată de viitură în urmă cu câteva zile. Ea locuia pe malul unui afluent al pârâului Terpeziţa, cu soţul care este imobilizat într-un cărucior cu rotile şi cu părinţii care sunt în vârstă.   Am anunţat Poliţia, am căutat-o până am găsit-o astăzi. A plouat în jur de 45 de litri pe metrul pătrat, în aproximativ o jumătate de oră, şi probabil că s-a nimerit pe marginea afluentului, a   alunecat şi a luat-o apa, altfel nu se explică“, a declarat Turcitu.
Purtătorul de cuvânt al ISU Dolj, Tania Vîlceanu, a afirmat că pompierii intervin pentru recuperarea trupului femeii.
”Se intervine pentru recuperarea unei persoane găsite înecată în pârâul Terpeziţa. Este vorba despre o femeie în vârstă de aproximativ 59 de ani, dispărută de câteva zile. La faţa locului se află   şi poliţia, dar şi reprezentanţi ai autorităţilor lor“, a declarat reprezentantul ISU Dolj.
