de: Ionut Jifcu
Circulaţia rutieră a fost blocată în Craiova, joi seara, după o ploaie abundentă. Autorităţile au cerut şoferilor să găsească rute ocolitoare.
Primarul Craiovei, Mihail Genoiu, a declarat joi seară că ce mai gravă situaţie este la pasajul de la Bariera Vâlcii, unde apa depăşea 2,5 metri.
Edilul le-a cerut şoferilor să ocolească zona, după ce un autoturism al cărui conducător auto a ignorat avertizările a rămas blocat în mijlocul apei.
”Suntem în continuare sub incidenţa atenţionărior meteorologice de ploaie abundentă şi descărcări electrice. Ne confruntăm cu situaţii de urgenţă în pasajul din Bariera Vâlcii, unde intervin   echipe de la Poliţia locală, Poliţia rutieră şi compania de apă.
Aşteptăm în acest moment şi intervenţia ISU pentru că apa depăşeşte 2.5 metri, iar resturi vegetale blochează scurgerile din canale.   La Consul a început să se circule greu, motiv pentru care rugăm şoferii să aleagă rute ocolitoare. La KM 0 (sub pasajul suprateran) ploaia deja a încetat, în curând se va circula normal”, a   afirmat joi seară Genoiu.
Totodată, potrivit ISU Dolj, în mai multe zone din oraş copacii au fost doborâţi de vântul puternic, în unele cazuri chiar pe autoturisme.
