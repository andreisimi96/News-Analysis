Primăria Capitalei organizează, în perioada 1-3 iunie, a şasea ediţie a “Festivalului Copiilor”, în parcul Regele Mihai I (fostul Herăstrău), intrarea Charles de Gaulle.
"Aleile parcului Regelui Mihai I (fostul Herăstrău) se transformă în această perioadă într-un spaţiu al distracţiei, în care cei mici, alături de părinţi, bunici şi meşteri animatori, vor   redescoperi jocurile de construcţie ale copilăriei", se arată într-un comunicat de presă al Primăriei Capitalei, remis MEDIAFAX.
Astfel, în cadrul Orăşelului Micilor Constructori, copiii se vor putea bucura de ateliere de construcţii cum ar fi atelierul ”Omuleţul Kraft”, atelierul ”Smileys”, atelierul ”Art puzzle”, atelierul   ”Titirezul – învârtecuş”, atelier ”Ramă de tablou”, atelierul ”Avion zburător”, atelier ”Construcţie Giga blocks” şi atelier ”Perete construcţie cuburi”.
La aceste ateliere, copiii îşi vor putea pune imaginaţia în practică construindu-şi propriile jucării. Pe lângă atelierele interactive, micuţii se vor putea juca minigolf într-un spaţiu special   amenajat şi un circuit cu maşinuţe.
De asemenea, Orăşelul Micilor Constructori va fi vizitat de artişti veseli şi năstruşnici, iar copiii vor putea lua parte la spectacole de teatru, ateliere de creaţie, muzică, dans şi numere de   magie, între orele 10:00 – 20:00.
