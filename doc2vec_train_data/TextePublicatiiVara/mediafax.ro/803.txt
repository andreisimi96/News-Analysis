de: Departamentul Politic - Mediafax
Senatorul PNL Ioan Popa a anunţat că va trece la ALDE, acuzând că între liberali cei care trebuie să fie exemple sunt "munţi de frustrări", iar trădătorii sunt promovaţi în partid.
"Începând cu data de 13 iunie a.c., senatorul Ion Popa s-a înscris în partidul Alianţa Liberalilor şi Democraţilor (ALDE) şi va activa în cadrul grupului parlamentar ALDE din Senat. Senatorul   Ion Popa a anunţat, în plenul Senatului, că va activa începând de astăzi în grupul parlamentar al ALDE. Ion Popa a fost ales parlamentar în Circumscripţia electorală nr.03 Argeş. Prin alăturarea   senatorului Ion Popa, grupul parlamentar al ALDE din Senat numără 10 senatori", se arată într-un comunicat ALDE.
Parlamentarul a scris pe Facebook care sunt motivele pentru care a decis să treacă la ALDE, acuzând conducerea PNL că promovează trădătorii.
"De 16 ani sunt fidel valorilor şi principiilor liberale. Am fost preşedinte de filială timp de 7 ani, vicepreşedinte executiv al PNL, senator ales şi liderul celui mai mare grup din Senat al   partidului.
Această perioadă a fost plină de provocări: cu bune, cu rele, cu multe greutăţi şi, alături de colegii liberali, ne-am bucurat, ne-am întristat, am caştigat şi am pierdut. Nu am lipsit   de la nicio bătălie electorală şi am depus toate eforturile să realizăm obiectivele propuse, obiective asumate de întreaga echipă. Din păcate, rezultatele ultimelor alegeri nu au fost cele sperate   de noi, aşa încât mi-am asumat acest eşec şi am demisionat atunci din toate funcţiile din partid. Am constatat că am fost considerat printre puţinii vinovaţi... Au trecut doi ani de la acel moment,   iar lucrurile nu s-au îmbunătăţit ci, dimpotrivă, s-au agravat. Alţii, la fel de “vinovaţi” ca şi mine, s-au agăţat de funcţii mai înalte. Ei sunt cei care decid în Partidul Naţional Liberal şi   sunt si mai vocali. Oamenii care au muncit în campanii, devotaţi ideilor liberale, nu mai sunt băgaţi în seamă, în schimb, trădătorii sunt promovaţi şi apreciaţi" , scrie Ion Popa, pe   Facebook.
Ion Popa susţine că liderii care trebuiau să unească iberalii au reuşit doar să dezbine.
"Trist, dar aceasta este noua strategie de conducere a Partidului Naţional Liberal care, în loc să promoveze competenţa şi bunul-simţ, este măcinat de orgolii interne, inclusiv în Argeş.   Astăzi, partidul din care am făcut parte, pentru care m-am bătut atâţia ani, s-a transformat complet. PNL ar fi trebuit să garanteze drepturile şi libertăţile fundamentale, să condamne abuzurile şi   să renunţe la ipocrizie. Liderii care trebuiau să unească, au dezbinat, abandonând principiile şi valorile liberale. Cei care ar fi trebuit să fie nişte exemple, sunt doar nişte munţi de frustrări   şi laşitate... Nu ştiu câţi colegi mai tolerează aceste lucruri, dar eu nu!", mai spune parlamentarul.
