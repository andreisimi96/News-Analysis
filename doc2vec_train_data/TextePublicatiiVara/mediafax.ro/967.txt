de: Florin Zafiu
Autorităţile din Costa Rica au arestat un român căutat după ce a fost condamnat pentru infracţiunea de omor, ţara noastră solicitând extrădarea acestuia, au declarat, pentru MEDIAFAX, surse judiciare.
Surse judiciare au declarat, pentru MEDIAFAX, că bărbatul a fost localizat în Costa Rica în luna ianuarie a acestui an, autorităţile din România fiind informate vineri că acesta a fost arestat.
Românul era căutat după ce, în septembrie 1996, împreună cu tatăl său, a bătut un bărbat pe care l-au dus apoi şi poliţie şi de acolo, la spital, victima murind la unitatea spitalicească.
El a fost dat în urmărire naţională în octombrie 2002, apoi în urmărire internaţională în aprilie 2003 şi, în ianuarie 2018, a fost localizat în Costa Rica. Autorităţile române au transmis   informări către instanţe şi Ministerul Justiţiei, pentru întocmirea documentelor necesare extrădării, iar, vineri, au fost informate că bărbatul a fost arestat.
