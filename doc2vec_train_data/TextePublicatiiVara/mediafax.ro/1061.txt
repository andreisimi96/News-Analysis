SOCIAL astăzi, 10:44
de: Mihaela Gidei
În cursul anului 2017, DNA a întocmit peste 40 de rechizitorii şi acorduri de recunoaştere a nevinovăţei, în baza sesizărilor DLAF, fiind trimise în judecată mai mult de 100 de persoane. Pe de altă parte, instanţele au condamnat 31 de persoane pentru fraudă cu fonduri europene.
„Valorificarea judiciară a acţiunilor de control finalizate cu suspiciune de fraudă: în cazul celor 150 acţiuni de control finalizate cu suspiciune de fraudă, DLAF a sesizat Direcţia Naţională   Anticorupţie (147 cazuri) şi parchetele ordinare (3 cazuri)”, se arată în raportul privind activitatea pe 2017 a Departamentului pentru lupta antifraudă (DLAF).
Din perspectiva categoriei persoanelor, a rezultat faptul că în cele 150 de acţiuni de control finalizate de către DLAF cu suspiciune de fraudă, au fost implicate 528 de persoane fizice. Dintre   acestea, 119 persoane au deţinut la data faptelor următoarele calităţi: primari (14), viceprimari (2), angajaţi din cadrul primăriilor (21), funcţionari publici pe post de conducere şi execuţie   (11), diriginţi de şantier (11), manageri de proiect, membri în comisiile de evaluare şi atribuire a proiectelor (57), medici veterinari (2) şi un inspector şcolar general.
Valoarea estimată a impactului financiar rezultat în urma investigaţilor DLAF a fost de 45.832.368 de euro.
„Sesizările penale ale DLAF primesc girul calităţii în cele două faze ale procesului penal: o primă fază este dată de filtrul de analiză judiciară al DNA – în faza de urmărire penală; a doua fază   este dată de filtrul de analiză judiciară al instanţelor de judecată. Astfel, în anul de referinţă, DNA a întocmit un număr de 44 rechizitorii şi acorduri de recunoaştere a vinovăţiei, având la   bază sesizări şi analize ale DLAF, din care: 38 au fost rechizitorii; 2 - rechizitorii urmate de încheierea a două acorduri de recunoaştere a vinovăţiei; 4 acorduri de recunoaştere a vinovăţiei.   Prin cele 44 de rechizitorii ale DNA şi acorduri de recunoaştere a vinovăţiei, s-au valorificat constatările din 72 acţiuni de control instrumentate de către DLAF, iar măsurile dispuse au fost   trimiterea în judecată a 112 persoane fizice şi a 9 persoane juridice. Aceste cifre relevă un coeficient de calitate superior din perspectiva primului filtru judiciar, respectiv cel al   procurorului”, se arată în raport.
De asemenea, anul trecut, instanţele de judecată româneşti au soluţionat definitiv un număr de 65 de dosare având ca obiect infracţiuni împotriva intereselor financiare ale Uniunii Europene, din   care în 22 de cazuri, DLAF şi-a adus contribuţia investigativă. Astfel, deciziile definitive au vizat 31 de persoane condamnate, din care 26 au fost persoane fizice şi cinci aveau calitatea de   persoane juridice. Cele 26 de persoane fizice condamnate definitiv au avut pedepse cuprinse între 8 luni şi 3 ani de închisoare cu suspendarea executării condiţionate a pedepsei, şi aveau funcţii   precum: primar de comună, secretar al primăriei unei comune, membru în comisia de evaluare a ofertelor, fermieri, agenţi agricoli, expert tehnic în cadrul unui proiect, reprezentanţi legali ai unor   entităţi comerciale ce au avut calitatea de beneficiari ai proiectelor.
Documentul DLAF arată că celor cinci persoane juridice condamnate le-au fost aplicate amenzi penale cuprinse între 10.000 de lei şi 240.000 de lei.
