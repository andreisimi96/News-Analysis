Consumatorii de energie electrică vor trebui să constituie garanţii financiare în contul distribuitorilor, pentru a acoperi riscul de neplată a facturilor, a anunţat, la Forumul Regional Energetic, Roxana Gheorghe, director în cadrul Autorităţii Naţionale de Reglementare în domeniul Energiei - ANRE.
„Proiectul de procedură are drept scop reglementarea modului de constituire, reconstituire, actualizare, executare şi restituire a garanţiilor financiare prevăzute în contractele pentru prestarea   serviciului de distribuţie a energiei electrice, în vederea protejării distribuitorilor faţă de riscul de neplată pe piaţa de energie”, a spus Roxana Gheorghe, directorul Direcţiei Piaţă de Energie   din cadrul ANRE.
Oficialul a menţionat că proiectul normativ este în dezbatere publică, iar eventualele sugestii şi comentarii se pot transmite la ANRE până la data de 29 iunie 2018.
Procedura propusă de ANRE se ca aplica în relaţiile comerciale privind prestarea serviciului de distribuţie a energiei electrice în baza contractelor încheiate între operatorul de distribuţie şi   titularul de contract, în conformitate cu prevederile legale în vigoare.
„Operatorul de distribuţie (OD) are dreptul de a solicita titularilor de contract constituirea garanţiilor financiare, în cazurile prevăzute în contractul pentru prestarea serviciului de   distribuţie a energiei electrice. Solicitarea constituirii de garanţii financiare se realizează de către OD printr-o notificare scrisă, transmisă către titularul de contract, cu confirmare de   primire”, arată proiectul citat.
Potrivit documentului, „în momentul solicitării de constituire de garanţii financiare, OD informează titularul de contract asupra condiţiilor de actualizare, executare, reconstituire şi restituire   a garanţiei financiare.
Principalele tipuri de garanţii financiare care pot fi constituite în vederea garantării obligaţiilor comerciale asumate de titularul de contract, sunt:
a) Depozit la dispoziţia OD deschis la o bancă, în cuantumul şi cu valabilitatea comunicate de OD;
b) Scrisoarea de Garanţie Bancară emisă de bancă în favoarea OD;
c) Titluri de stat păstrate la o bancă custode, autorizată de Banca Naţională a României;
d) Certificate de depozit păstrate la o bancă custode, autorizată de Banca Naţională a României;
e) Cont Escrow.
Garanţia financiară se constituie sub forma oricărui tip de garanţie financiară agreată de părţi, care îndeplineşte cumulativ următoarele condiţii:
- Să nu poată fi revocată de emitent şi să poată fi executată în orice moment, cu respectarea legislaţiei în vigoare;
- Să prevadă în mod expres că este emisă în favoarea OD, exclusiv pentru garantarea obligaţiilor ce decurg din contractul pentru prestarea serviciului de distribuţie a energiei electrice;
- Să aibă o durată de valabilitate de minim 24 de luni sau o durată mai mare cu 90 de zile decât perioada de valabilitate a contractului pentru prestarea serviciului de distribuţie a energiei   electrice dacă acesta este încheiat pe o durată determinată;
- Să fie exprimată în lei, la valoarea stabilită de OD în baza prezentei proceduri şi notificată titularului de contract.
Potrivit proiectului, valoarea garanţiei financiare (GF) se stabileşte după formula „GF = 1xVdm + max (V1, V2)”, unde „Vdm” este „valoarea medie lunară a serviciului de distribuţie a energiei   electrice realizată în ultimele 12 luni, respectiv valoarea medie lunară estimată pentru următoarele 12 luni în cazul în care nu există un istoric al consumului pentru ultimele 12 luni”. Iar „max   (V1, V2)” este „cea mai mare valoare dintre sumele întârziate la plată în ultimele 12 luni”.
„Titularul de contract are obligaţia să transmită OD documentul care atestă constituirea garanţiei financiare, în termen de 30 de zile de la data primirii notificării transmise de OD”, mai arată   iniţiatorii normativului.
Mai departe, „OD verifică corectitudinea datelor înscrise în garanţia financiară, iar în cazul în care există o neconformitate, în termen de cel mult 5 zile lucrătoare de la primirea documentului   care atestă constituirea garanţiei financiare, notifică în scris titularul de contract asupra neconformităţilor şi termenului pentru remedierea acestora”. Iar titularul de contract va avea   obligaţia să transmită OD garanţia financiară corectată conform solicitării „în termen de cel mult 10 zile lucrătoare de la primirea notificării”.
Acelaşi proiect mai prevede că „titularul de contract sau OD pot să compare valoarea garanţiei financiare deja constituite cu valoarea actuală calculată conform art. 8 şi să solicite actualizarea   acesteia, dar nu mai devreme de şase luni de la data constituirii sau a ultimei actualizări a garanţiei financiare”.
În cazul în care titularul de contract care a constituit o garanţie financiară în favoarea OD nu îndeplineşte obligaţiile de plată faţă de OD în termenele prevăzute în contractul pentru prestarea   serviciului de distribuţie a energiei electrice, OD are dreptul:
a) la împlinirea a 60 de zile de la data scadenţei la plată a facturii, să notifice titularul de contract asupra intenţiei de executare a garanţiei financiare;
b) să execute garanţia financiară constituită, în limita obligaţiilor de plată neachitate, în termen de 3 zile lucrătoare de la data notificării menţionate la lit. a).
De asemenea, în cazul în care valoarea debitelor este mai mare decât valoarea garanţiei, aceasta va fi executată, urmând ca restul debitelor să fie recuperate conform legislaţiei în vigoare.   „Executarea garanţiei financiare nu exonerează titularul de contract de la plata penalităţilor calculate până la momentul respectiv conform contractului cadru pentru prestarea serviciului de   distribuţie a energiei electrice”, mai arată proiectul citat.
Cu alte cuvinte, consumatorul care a înregistrat întârzieri la plata energiei va trebui să constituie o garanţie financiară în contul distribuitorului, în cuantum egal cu o valoare medie a facturii   din ultimele 12 luni plus valoarea facturii (sau totalul facturilor) întârziate.
Forumul Regional Energetic, organizat de Comitetul Naţional Român al Consiliului Mondial al Energiei, se desfăşoară în perioada 10-14 iunie la Costineşti.
