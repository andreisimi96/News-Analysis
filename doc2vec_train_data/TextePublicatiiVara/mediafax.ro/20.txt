Preşedintele american Donald Trump a transmis pe Twitter că este de părere că statul nord-coreean are un "potenţial strălucit", confirmând că o echipă de oficiali americani a sosit duminică la Phenian pentru a pregăti summitul la care ar urma să participe liderii Coreei de Nord şi SUA.
"Cred cu adevărat că Coreea de Nord are un potenţial strălucit şi într-o zi va fi o naţiune mare din punct de vedere economic şi financiar. Kim Jong Un este de acord cu mine în această privinţă.   Aşa se va întâmpla!", susţine Trump într-un mesaj pe Twitter.
"Delegaţia Statelor Unite a sosit în Coreea de Nord pentru a pregăti summitul dintre Kim Jong Un şi mine", a precizat liderul de la Casa Albă.
Anterior, cotidianul The Washington Post a relatat că o echipă de oficiali americani a sosit duminică în Coreea de Nord pentru discuţii privind potenţialul summit între Donald Trump şi Kim Jong-Un,   liderul regimului de la Phenian.
Potrivit publicaţiei menţionate, care citează o sursă familiară cu subiectul, fostul ambasador american Sung Kim a sosit duminică în Coreea de Nord, alături de Allison Hooker, expert privind Coreea   în cadrul Consiliului de Securitate Naţională de la Casa Albă. Cei doi s-au întâlnit cu Choe Son Hui, adjunct al ministrului de Externe de la Phenian.
The Washington Post a mai precizat că discuţiile sunt programate să dureze până marţi, subiectul principal fiind acela al programului atomic nord-coreean.
Preşedintele SUA, Donald Trump, a semnalat vineri după-amiază că a reluat contactele cu Phenianul şi ar putea reactiva întrevederea cu liderul Coreei de Nord, Kim Jong-Un.
Liderul de la Casa Albă a semnalat că întrevederea cu liderul nord-coreean, Kim Jong-Un, ar putea avea loc chiar la data stabilită iniţial, 12 iunie.
Ulterior, sâmbătă, în cadrul unei întrevederi cu preşedintele sud-coreean Moon Jae-In, liderul de la Phenian şi-a reiterat disponibilitatea de a se întâlni cu Donald Trump.
