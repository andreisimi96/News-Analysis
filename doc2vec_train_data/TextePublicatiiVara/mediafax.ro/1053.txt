de: Departamentul Corespondenţi - Mediafax
Hidrologii au emis, sâmbătă, o atenţionare cod portocaliu de inundaţii pentru râuri din Bacău şi Vaslui, ca urmare a precipitaţiilor abundente din ultimele ore.
Potrivit reprezentanţilor Institutului Naţional de Hidrologie şi Gospodărire a Apelor (INHGA), sunt afectate bazinele hidrografice Tutova – bazin amonte Ac. Cuibul Vulturilor şi sunt vizate   scurgeri importante pe versanţi, torenţi, pâraie, viituri rapide pe râurile mici din judeţele Bacău şi Vaslui.
„Ca urmare a precipitaţiilor înregistrate în ultimele ore, a celor prognozate şi propagării, se pot produce scurgeri importante pe versanţi, torenţi, pâraie, viituri rapide pe râurile mici cu   posibile efecte severe de inundaţii locale şi creşteri importante de debite şi niveluri cu posibile depăşiri ale cotelor de inundaţie pe râurile din bazinele hidrografice: Tutova – bazin amonte Ac.   Cuibul Vulturilor - judeţele Bacău şi Vaslui. Fenomenele hidrologice periculoase se pot produce cu probabilitate mai mare pe unele râuri mici din bazinele hidrografice: Tutova – bazin superior   amonte S.H. Rӑdeni”, spun hidrologii.
Atenţionarea este valabilă până sâmbătă, la ora 16.00.
