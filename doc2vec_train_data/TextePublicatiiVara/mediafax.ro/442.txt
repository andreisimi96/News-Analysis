de: Bianca Ciocotisan
Două aeronave de tip Boeing 737-800 NG (Next Generation) au intrat vineri în flota Tarom. Aeronavele au o capacitate de 160 de locuri şi au fost achiziţionate în leasing operaţional, au anunţat reprezentanţii companiei.
Aeronavele au fost achiziţionate de la compania Boeing, urmând ca Tarom să plătească peste doi ani o rată lunară de 300.000 de dolari pentru fiecare avion, spun reprezentaţii companiei. Cele două   aeronave vor fi utilizate începând de luni, 11 iunie, şi vor zbura iniţial cu destinaţiile Barcelona şi Frankfurt.
„Avioanele Gemene” Next Generation, dotate cu winglets şi cu motoare CFM56-7B24E, au o greutate de 77 de tone la decolare, sunt fabricate în 2013 şi au o capacitate de 160 de locuri, configurate în   două clase, respectiv 16 în clasa business şi 144 în clasa economic şi sunt echipate cu Boeing Sky Interior.
Cu ocazia evenimentului, ministrul Transporturilor, Lucian Şova, a declarat că are aşteptări ridicate de la Compania Naţională Tarom şi în acelaşi timp sprijină dezvoltarea şi revitalizarea Tarom.
„Aceste aeronave sunt dotate cu un nou concept de interior denumit BSI (Boeing Sky Interior), care dispune de un sistem de iluminare de ultimă generaţie, compartimente mărite pentru bagajele   pasagerilor, scaune confortabile şi hublouri optimizate ca formă şi mărime”, spun reprezentanţii Tarom.
În ceea ce priveşte performanţa tehnologică, comparativ cu celelalte aeronave din flota companiei, cele două aeronave sunt dotate cu sistem in flight entertainment, atât în clasa business cât şi în   clasa economic, fiecare scaun având integrat un ecran LCD şi port USB.
Avioanele sunt inscripţionate cu numele „Mihai Viteazul” şi „Alexandru Ioan Cuza” şi au imprimat logo-ul centenarului.
