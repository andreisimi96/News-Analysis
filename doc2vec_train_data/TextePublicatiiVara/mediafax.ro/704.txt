SOCIAL astăzi, 08:59
de: Vasile Magradean
O adolescentă în vârstă de 19 ani şi un copil de un an şi şase luni au murit, în urma unui accident rutier care a avut loc pe DN 1F, în localitatea Românaşi, judeţul Sălaj. Alte trei persoane au fost rănite, după ce maşina în care se aflau a intrat în coliziune cu o autoutilitară.
Purtătorul de cuvânt al IPJ Sălaj, Maria Cristea, a declarat, marţi, corespondentului MEDIAFAX că accidentul s-a produs luni seara din cauza şoferului de 19 ani al autoturismului, care nu a   respectat semnificaţia indicatorul STOP.
”Pe DN 1F, la intersecţia cu un drum judeţean, în localitatea Românaşi, un adolescent de 19 ani, în timp ce conducea un autoturism nu a respectat semnificaţia de oprire a indicatorului STOP şi a   intrat în coliziune cu o autoutilitară care circula pe drumul prioritar, condusă de un bărbat de 47 de ani, din judeţul Satu Mare.
În urma impactului, o adolescentă de 19 ani şi un copil de un an   şi şase luni, din comuna Românaşi, pasageri în autoturism, au decedat la faţa locului. Alţi doi pasageri din autoturism, de 19 şi 24 de ani, din comuna Horoatu Crasnei, şi conducătorul   autoturismului, au fost răniţi grav”, a spus Cristea.
Potrivit acesteia, poliţiştii sălăjeni au întocmit în cauză dosar penal pentru infracţiunea de ucidere din culpă.
