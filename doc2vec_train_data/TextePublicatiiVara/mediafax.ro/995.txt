de: Daniela Timofti
Un deţinut de la Penitenciarul Bucureşti Jilava, condamnat pentru furt calificat, a fugit, vineri, de la punctul de lucru unde presta activităţi. Bărbatul este căutat de poliţiştii din Ilfov şi Teleorman. Forţele de ordine solicită ajutorul cetăţenilor pentru găsirea individului.
Deţinutul, condamnat la 5,8 ani pentru furt calificat, a fugit în timp ce presta activităţi lucrative, în sectorul 5 al Capitalei, anunţă Administraţia Naţională a Penitenciarelor.
Instituţia precizează că au fost luate măsuri pentru blocarea căilor de acces şi au fost trimise mai multe echipe de căutare formate din angajaţi ai Penitenciarului Bucureşti Jilava.
În căutarea   bărbatului se implică şi Inspectoratul de Poliţie Ilfov, Inspectoratul Judeţean de Jandarmi Ilfov, Poliţia de Frontieră, DGPMB şi IPJ Teleorman.
Sursa citată adaugă că a fost deschisă o anchetă administrativă pentru a stabili circumstanţele care au condus la producerea evenimentului.
Administraţia Naţională a Penitenciarelor menţionează că deţinutul are 32 de ani, înălţimea - 1,75 m, ochi căprui, păr şaten închis. Bărbatul are un tatuaj pe braţul stâng, purta un tricou negru,   pantaloni negri şi avea o şapcă, la fel, de culoare neagră. Individul purta pantofi de tip sport de culoare neagră.
