de: Stelian Turlea
"Ideea acestei cărţi a încolţit în mintea mea cu mai bine de zece ani în urmă. Mi s-a părut important ca o astfel de comoară să fie arătată publicului larg".
De-a lungul istoriei, sute de mii de români au emigrat în Franţa şi au trăit la Paris, unde au muncit, au creat, iar unii au ajuns celebri. Unii dintre ei s-au întors în România, cei mai mulţi au   rămas definitiv în noua lor patrie. S-a întâmplat în veacul al XIX-lea, în veacul XX, dar se mai întâmplă şi astăzi. Ar fi imposibil să faci o listă a tuturor, chiar şi a celor foarte cunoscuţi. În   cartea pe care o prezentăm astăzi şi apărută în Franţa anul trecut, cei doi autori s-au oprit asupra urmelor trecerii prin Paris a unor artişti şi scriitori de renume internaţional.
Louis Monier este cel care, timp de un sfert de secol, a realizat portrete de scriitori azi celebre în toată lumea. Basarab Nicolescu este fizician, profesor la Facultatea de Studii Europene,   doctor în ştiinţe fizice, membru de onoare al Aacademiei Române şi a publicat foarte mult pe subiectul rolului ştiinţei în cultura contemporană.
Cei doi s-au oprit asupra a 43 de creatori care fie au trăit în Franţa, fie au locuit o vreme la Paris: Mircea Eliade, Emil Cioran, Eugene Ionescu, Stephane Lupasco, Vintilă Horia, Horia Damian,   Constantin Virgil Gheorghiu, Monica Lovinescu, Virgil Ierunca, Ioana Andreescu, Horia Bădescu, Georges Banu, Tudor Banuş, Linda Maria Baros, Roxana Bauduin, Jean Boboc, Nicolae Breba, Mircea   Cantor, Magda Cârneci, Anina Ciuciu, Aurora Cornu, Vladimir Cosma, Victor Cupşa, Paul Goma, Petrikă Ionesco, Marin Karmitz, Miron Kiropol, Axia Marinescu, Maria Mesterou, Radu Mihăileanu, Wanda   Mihuleac, Mircea Milcovici, Bujor Nedelcovici, Basarab Nicolescu, Valentin Poenaru, Petre Răileanu, Sebastina Reichmann, Andrei Şerban, Virgil Tănase, Dumitru Ţepeneag, Anca Vasiliu, Andrei Vieru,   Matei Vişniec.
Fiecăruia îi sunt dedicate câte o fotografie alb-negru de o pagină şi un text de o pagină (uneori două) cu informaţiile esenţiale despre viaţă şi operă. Totul precedat de un text intitulat "Aceşti   români care fac Franţa" semnat de Basarab Nicolescu, din care cităm: "Eliade, Cioran, Ionesco - reunite într-o fotografie făcută în 1977 de Louis Monier în Piaţa Fürstenberg - aşa este Louis Monier   prezent în memoria colectivă a românilor. Povestea acestei fotografii merită a fi spusă.
În 1977, Pierre Belfond apelează la Louis Monier, fotograf liber profesionist încă din 1968, pentru o fotografie a lui Mircea Eliade, în compania prietenilor lui Ionesco şi Cioran, în vederea   lansării cărţii «Încercarea labirintului». Ionesco, Cioran şi Eliade au acceptat fiindcă îl cunoşteau deja cu toţii pe Louis Monier, care îi fotografiase pentru editurile lor. Dragostea pentru   literatură şi pasiunea de a le face portrete scriitorilor l-au condus pe Louis Monier spre întâlnirea cu aceşti giganţi ai culturii secolului XX.
În timpul întâlnirilor noastre, Louis Monier mi-a arătat mai multe fotografii cu Eliade, Ionesco şi Cioran făcute de el, precum şi portrete fabuloase ale lui Stéphane Lupasco, Vintilă Horia, Horia   Damian, Constantin Virgil Gheorghiu, Monica Lovinescu şi Virgil Ierunca. Astfel a încolţit în mintea mea ideea acestei cărţi, cu mai bine de zece ani în urmă. Mi s-a părut important ca o astfel de   comoară să fie arătată publicului larg".
Louis Monier, Basarab Nicolescu - "Români din Paris". Editura Vremea. Traducere din limba franceză de Lucian Dindirică. 124 pag.
