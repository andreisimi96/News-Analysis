Departamentul Politic - Mediafax
Preşedintele Klaus Iohannis l-a primit, miercuri, la Palatul Cotroceni, pe Prinţul Charles, în cadrul întrevederii şeful statului apreciind activităţile caritabile pe care Prinţul de Wales le întreprinde în România.
"Preşedintele Klaus Iohannis a evocat excelenta vizită oficială efectuată anul trecut de către ASR Prinţul de Wales şi a apreciat, încă o dată, dedicaţia şi implicarea Alteţei Sale Regale în   activităţi caritabile în România şi în promovarea frumuseţii naturale, a tradiţiilor autentice şi a biodiversităţii mediului rural românesc. În context, Preşedintele României a salutat recenta   prezenţă a ASR Prinţul de Wales la sediul Institutului Cultural Român de la Londra, pentru a vizita expoziţia care celebrează unicitatea şi extraordinara diversitate a patrimoniului natural   românesc, proiect realizat în colaborare cu Fundaţia Prinţul de Wales", se arată într-un comunicat remis de Administraţia Prezidenţială.
De asemenea, Klaus Iohannis şi Prinţul Charles au reiterat nivelul foarte bun al Parteneriatului Strategic dintre cele două ţări, care are la bază cooperarea intensificată în domeniul economic şi   în cel al securităţii. Preşedintele României a evidenţiat contribuţia concretă a forţelor armate britanice la asigurarea securităţii regionale.
Ulterior, Prinţul Charles a avut o ]ntrevedere şi cu premierul Viorica Dăncilă, la Palatul Victoria.
