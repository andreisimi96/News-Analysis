SOCIAL astăzi, 21:32
de: Nicolae Oprea
Primarul Sectorul 4, Daniel Băluţă, a precizat că va ataca decizia Tribunalului Bucureşti de a suspenda hotărârea consiliului local cu privire la taxa de salubrizare, care a fost crescută, în luna ianuarie, de la 5  la 12 lei. Reacţia edilului vine după ce PNL sector 4 a anunţat decizia TMB.
„Hotărârea nu a fost comunicată oficial către noi. După comunicare, vom face recurs. Este doar o etapă procesuală. Când vom avea o decizie definitivă, o vom aplica cu stricteţe, aşa cum se   întâmplă de altfel în privinţa tuturor sentinţelor pronunţate în dosarele în care Primăria Sectorului 4 este parte. Salubrizarea este un serviciu de utilitate publică şi trebuie plătită. Peste tot   în lume există această taxă. Bani care pot fi folosiţi pentru proiecte importante pentru toţi cetăţenii. Nu este posibil ca un partid, de orice fel, cu atât mai mult liberal, să îndemne cetăţenii   să încalce legea şi să nu îşi plătească taxele. Nu opunându-te tuturor proiectelor bune câştigi electoratul, ci venind cu proiecte viabile şi bine gândite. PNL aruncă la gunoi investiţii   importante”, a declarat Daniel Băluţă, primarul sectorului 4, prin intermediul unui comunicat de presă.
Potrivit sursei citate, primăria sectorului 4 pierdut zeci de milioane de euro din cauza persoanelor care nu şi-au plătit această taxă.
"Primăria Sectorului 4 pierde anual 10.000.000 de euro de la buget din cauza celor care nu plătesc taxa de salubrizare. Cu această sumă pot fi construite în sector 20 de grădiniţe, 25 de şcoli   sau un spital. Din 50.000 de firme care au sediul social în Sectorul 4, doar 4.000 au plătit anul trecut taxa de salubrizare", reiese din comunicatul instituţiei.
Reacţia edilului vine după ce Partidul Naţional Liberal a anunţat, miercuri, că au obţinut anularea taxei, după ce au acţionat în instanţă consiliul local al sectorului 4.
"PNL a reuşit să facă dreptate cetăţenilor din Sectorul 4! Partidul Naţional Liberal Filiala Sector 4 a obţinut în primă instanţă anularea taxei de salubritate impusă în mod nedrept de către   Adiministraţia Băluţă şi Alianţa PSD-ALDE-PMP-PPUSL. Ne aşteptăm ca Primarul şi acoliţii săi să conteste decizia Tribunalului Bucureşti, ignorând nemulţumirile cetăţenilor din sectorul pe care îl   conduc, dar avem speranţa ca această hotărâre istorică dată astăzi să rămână definitivă", reiese dintr-o postare pe Facebook a PNL Sector 4.
În luna ianuarie, Primăria Sectorului 4 aproape a triplat taxa de salubrizare de la 5 lei la 12 lei de persoană.
Taxa de salubrizare a fost stabilită în urma hotărârii Consiliului Local al Sectorului 4 nr. 347/18.12.2017, în cuantum de 12 lei de persoană/lună pentru persoanele fizice, precum şi în cuantum de   80 de lei/metru cub pentru persoanele juridice.
De asemenea, un alt aspect invocat de conducerea Primăriei este suprataxa de mediu, în cuantum de 120 lei/tonă de deşeu pe care fiecare unitate teritorială va trebui să o achite pentru a se alinia   la normele europene impuse în domeniu.
