de: Ana Obretin - Mediafax
Compania de televiziune Fox, care a difuzat ceremonia de deschidere a Cupei Mondiale de fotbal 2018, şi-a cerut scuze pentru gestul obscen făcut de Robbie Williams, invitat să cânte la eveniment, potrivit hollywoodreporter.com.
Cântăreţul britanic interpreta piesa "Rock DJ" - ca parte a ceremoniei de deschidere care a avut loc pe stadionul Luzhniki din Moscova, înaintea partidei inaugurale, Rusia-Arabia Saudită -, când a   ridicat degetul mijlociu direct la o cameră de filmat.
Potrivit presei internaţionale, cântăreţul ar fi articulat cuvintele "Am făcut asta gratis".
Într-un comunicat remis The Hollywood Reporter, Fox a transmis: "Ceremonia de deschidere a Cupei Mondiale 2018 a fost un eveniment produs de o terţă parte şi difuzat live de Fox. Întrucât a fost   difuzat live, nu aveam cum să ştim ce se va întâmpla în timpul recitalului lui Robbie Williams şi ne cerem scuze".
Robbie Williams a întreţinut atmosfera înainte de startul partidei inaugurale, sub privirile preşedintelui rus Vladimir Putin şi ale lui Gianni Infantino, preşedintele FIFA, care au susţinut câte   un discurs.
În meciul de debut al Cupei Mondiale 2018, Rusia a învins Arabia Saudită, cu scorul de 5-0.
Cupa Mondială de fotbal, găzduită în premieră de Rusia, se va încheia pe 15 iulie.
