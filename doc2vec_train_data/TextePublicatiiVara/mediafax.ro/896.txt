SOCIAL astăzi, 10:55
de: Departamentul Corespondenţi - Mediafax
60 de localităţi din 13 judeţe au fost afectate de furtuna din ultimele ore, fiind avariate 29 de maşini, smulşi de vânt 82 de copaci, iar zeci de locuinţe şi curţi au fost inundate. În Mehedinţi, o persoană a murit lovită de fulger, iar în Caraş – Severin o familie a fost evacuată.
Potrivit IGSU, peste 3.300 de pompieri cu peste 2.200 de mijloace tehnice au fost la datorie, în ultimele 24 de ore, pentru executarea misiunilor destinate limitării şi înlăturării efectelor   generate de fenomenele hidrometeorologice periculoase.
În urma ploilor torenţiale, descărcărilor electrice, căderilor de grindină şi a vântului puternic din cursul zilei de miercuri şi din timpul nopţii, au fost înregistrate efecte de vreme rea în 60   de localităţi din 13 judeţe: Argeş, Bihor, Caraş – Severin, Dâmboviţa, Dolj, Gorj, Mehedinţi, Olt, Prahova, Sălaj, Sibiu, Timiş şi Vâlcea.
Pompierii din cadrul inspectoratelor pentru situaţii de urgenţă vizate de vremea neprielnică au acţionat pentru evacuarea apei din 58 locuinţe, 22 anexe, 135 de curţi şi 33 de subsoluri.
De asemenea, s-a intervenit pentru îndepărtarea a 82 de arbori, ce au căzut pe carosabil, locuinţe şi stâlpi de electricitate, fiind avariate şi 29 de autoturisme.
O situaţie deosebită a fost înregistrată în localitatea Obârşia - Cloşani din judeţul Mehedinţi, unde pompierii au intervenit pentru salvarea a două persoane surprinse de manifestarea descărcărilor   electrice. Una dintre acestea a murit, iar cealaltă a fost transportată la spital, cu semne vitale.
De asemenea, militarii au acţionat pentru salvarea unei persoane din localitatea Arcani, judeţul Gorj, care a fost surprinsă de apele aflate în creştere, sub un pod. Aceasta a fost recuperată în   cel mai scurt timp şi predată echipajelor medicale pentru investigaţii de specialitate.
Totodată, echipajele profesioniste pentru situaţii de urgenţă au evacuat preventiv o familie formată din trei membri din localitatea Borlova, judeţul Caraş – Severin, a cărei gospodărie a fost   izolată de ape. Persoanele, dintre care doi minori, au fost cazate temporar la rude, urmând ca, după remedierea situaţiei, să revină la domiciliul lor.
Din cauza vântului puternic, şapte acoperişuri ale unor imobile au fost parţial sau total distruse, iar viiturile produse în judeţul Caraş – Severin au generat o alunecare de teren care a afectat un operator economic.
În judeţele aflate sub incidenţa fenomenelor hidrometeorologice periculoase au fost semnalate întreruperi ale alimentării cu energie electrică, iar echipaje specializate se află în teren pentru   remedierea situaţiei, în cel mai scurt timp.
De asemenea, circulaţia rutieră a fost afectată temporar din cauza copacilor căzuţi pe carosabil sau a aluviunilor pe trei drumuri naţionale (DN 57B, DN 66 şi DN 68A) şi trei drumuri judeţene (DJ   582, DJ 671A şi DJ 564A).
În acest moment nu sunt semnalate persoane blocate sau alte urgenţe medicale ce nu pot fi asigurate din cauza fenomenelor hidrometeorologice şi se acţionează în localităţile afectate pentru   îndepărtarea tuturor urmărilor de vreme rea şi evaluarea pagubelor produse.
De asemenea, la acestă oră traficul rutier, aerian, feroviar, maritim şi fluvial se desfăşoară în condiţii normale.
Până vineri dimineaţă, 30 de judeţe se află sub cod galben de furtuni violente. Cantităţile de apă vor depăşi 25 l/mp şi pe arii restrânse 60 - 80 l/mp, îndeosebi în sud-vest şi în zona montană.
