de: Mihai Draghici - Mediafax
Taxele vamale introduse de preşedintele SUA, Donald Trump, riscă să submineze sistemul comercial mondial şi să atragă măsuri de retorsiune din partea altor ţări, fiind afectată inclusiv economia Statelor Unite, avertizează Fondul Monetar Internaţional.
Donald Trump are o atitudine protecţionistă, el impunând, sub sloganul "America pe primul loc", o serie de măsuri comerciale împotriva Uniunii Europene, Canadei, Mexicului şi Chinei.
"Aceste măsuri probabil vor produce îndepărtarea de la sistemul comercial mondial deschis, corect şi axat pe reguli, cu efecte adverse atât asupra economiei Statelor Unite, cât şi asupra   partenerilor comerciali", avertizează Fondul Monetar Internaţional într-un raport de evaluare privind politicile economice americane.
"Statele Unite şi partenerii comerciali trebuie să colaboreze pentru diminuarea numărului barierelor comerciale şi pentru rezolvarea disensiunilor în domeniul comercial şi în cel al investiţiilor   fără a recurge la măsuri de genul taxelor vamale suplimentare", subliniază FMI.
