de: Bianca Ciocotisan
Exploataţia agricolă Lakto Kft Dabas din Ungaria exportă în România 30.000 de litri de lapte pe zi care ajunge la o firmă de procesare din Braşov, a declarat vineri Ignać Terv, directorul executiv al fermei (Fermierul Anului 2017 în Ungaria), la cea dea-a doua ediţie a Holstein Progressive Tour.
„În mare parte, laptele pleacă spre export, iar în momentul de faţă laptele este livrat către România. 30.000 de litri zilnic. Până acum am avut un contract cu fabrica de lapte Olympus din Braşov,   iar acum am început să fim contactaţi de firma Lactalis, un mare jucător pe piaţa de profil din Europa”, a declarat Darányi Ignać Terv, desemnat Fermierul Anului 2017 din Ungaria.
Ignać Terv a declarat că din partea statului maghiar crescătorii de bovine din sectorul zootehnic primesc două tipuri de subvenţii, asemeni celor din România: sprijinul pentru producţia de lapte şi   un sprijin pe partea de bunăstare, dar că aceste ajutoare nu reprezintă o prioritate pentru fermă.
„Noi nu urmărim subvenţiile, noi urmărim să fim rentabili fără ajutoarele din partea statului, iar indiferent de ce se va întâmpla noi trebuie să fim viabili fără subvenţii.
Nu punem accent pe ele,   însă bineînţeles, dacă se dau sunt bine venite”, a declarat fermierul.
Crescătorul de vaci Holstein din Dabas, Ungaria, spune că timp de trei ani consecutiv a reuşit să-şi menţină poziţia de lider în producţia de lapte pe cap de vacă la nivel naţional cu 13.860 de   litri pe lactaţie standard.
„În această exploataţie vacile se mulg de patru ori pe zi, aceasta fiind singura fermă din Ungaria care reuşeşte această performanţă. Mulgem din şase în şase ore”, a declarat fermierul.
„Am primit titlul de cel mai bun crescător al Ungariei, iar ca recunoştinţă pot să mă mândresc că am fost desemnat crescătorul anului 2017, primind ca recunoaştere o diplomă şi un ghiul ştanţat de   aur”, a precizat fermierul maghiar.
Crescătorul de vaci Holstein a precizat că succesul unui fermier constă în strânsa colaborare între entitate şi asociaţia crescătorilor de rasă.
„Dacă faci lucrurile de capul tău, la un moment dat făcând asta din interiorul fermei apare o orbire internă şi ai nevoie de o părere externă de la specialişti, cum sunt cei din asociaţii, de care   să asculţi şi care îţi vor binele. Asociaţia este un real sprijin pentru fermier, îi furnizează informaţii reale, în timp util şi foarte importante pentru dezvoltarea fermei şi a managemantului”, a   mai declarat Ignać Terv.
Reprezentantul fermei Lakto Kft spune că a investit în fermă peste 4 milioane de euro, bani cu care s-au achiziţionat utilaje, s-au făcut lucrări de reconstrucţie sau de extindere.
„Am investit până acum peste 4 milioane de euro, bani din fonduri europene sau ajutoare din partea statului”, a spus crescătorul maghiar.
Ferma Lakto Kft Dabas a început cu un efectiv de 600 de vaci cu o producţie de 1.200 de litri de lapte, ajungând ca în prezent să deţină 900 de vaci la muls cu o producţie de 30.000 de litri de   lapte pe zi care ajung la procesatorii din România.
În România, subvenţia pentru bovine este de 240 de euro/animal şi se acordă pentru un număr maxim de 250 de capete, iar în Ungaria un fermier primeşte 700 de euro/animal cu vârstă de până la 24 de   luni, la care se adaugă junincile peste 24 de luni.
