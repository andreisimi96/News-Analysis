Cel puţin 11 persoane au murit în urma unei coliziuni între o navă de croazieră şi o ambarcaţiune de agrement, la Volgograd, unul dintre oraşele ruse care găzduiesc Campionatul Mondial de Fotbal de anul acesta, au anunţat serviciile de urgenţă, relatează site-ul agenţiei Reuters.
Serviciile de urgenţă au fost anunţate în jurul orei locale 22.00 (corespunde cu ora României), luni seara, că a avut loc un accident pe fluviul Volga.
Cinci oameni au fost salvaţi, iar trei supravieţuitori se află în spital, potrivit site-ului oficial al guvernatorului regiunii, Andrei Boşarov.
Autorităţile au demarat o anchetă privind cauza accidentului.
Potrivit postului Rossiya-24, nava de croazieră transporta un număr peste capacitatea sa, iar luminile de semnalizare erau închise în momentul coliziunii.
