de: Departamentul Corespondenţi - Mediafax
Turistul american care a dispărut, miercuri, în Munţii Bucegi, după un salt cu parapanta a fost localizat în apropierea Crucii Caraiman, acesta fiind zărit din elicopter. Salvatorii vor coborî la el cu un troliu, însă deocamdată nu se ştie dacă acesta este în viaţă.
Purtătorul de cuvânt al ISU Prahova, Raluca Vasiloae, a spus că turistul are 40 de ani şi a fost zărit din elicopter în dreapta Crucii Caraiman.
„A fost localizat din elicopter în dreapta Crucii Caraiman.
A fost solicitat elicopterul cu troliu pentru ridicarea lui. Nu ne putem pronunţa dacă este sau nu în viaţă în acest moment. Este   înfăşurat în parapantă”, a spus Vasiloae.
Turistul american s-a lansat, miercuri, într-un salt cu parapnta alături de alţi doi bărbaţi. Aceştia au ajuns la sol, în timp ce turistul american a dispărut.
Zeci de salvamontişti, pompieri şi jandarmi din Prahova intervin pentru recuperarea turistului.
