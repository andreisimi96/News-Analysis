SOCIAL astăzi, 11:25
de: Departamentul Social - Mediafax
USR Bucureşti îi cere Gabrielei Firea să-i retragă sprijinul politic viceprimarului Aurelian Bădulescu pentru limbajul jignitor şi pentru atitudinea sa total nepotrivită cu funcţia pe care o ocupă, potrivit unui anunţ al filialei.
"Ieri, Aurelian Bădulescu s-a adresat unor conslieri municipali numindu-i ”javre”, ”fraieri”, ”bulangii” şi ”animale”. Viceprimarul PSD nu este însă la prima abatere de acest tip. În ultimii doi   ani, Aurelian Bădulescu s-a remarcat exclusiv prin insulte adresate consilierilor Opoziţiei, prin comentarii misogine şi prin aluzii de prost gust. În aceste condiţii, USR Bucureşti îi solicită   Gabrielei Firea să se delimiteze de urgenţă de limbajul şi de atitudinea viceprimarului PSD. Adică să solicite organizaţiei municipale pe care o conduce retragerea sprijinului politic pentru   Aurelian Bădulescu.
Ar fi o bună ocazie pentru Gabriela Firea să arate că nu au părăsit-o cu totul bunul simţ, decenţa, respectul pentru opiniile diferite, toleranţa şi politeţea", se arată într-un   mesaj al USR Bucureşti, postat pe pagina de Facebook.
”Derapajele viceprimarului Aurelian Bădulescu sunt foarte grave pentru că, dincolo de insulte, acest limbaj este deopotrivă extrem de agresiv. Temerea mea este că mai avem doar puţin până când se   va trece de la violenţa verbală la violenţă fizică împotriva consilierilor USR. În aceste condiţii, Gabriela Firea este obligată să ia atitudine. Este, în fond, şefa politică a lui Aurelian   Bădulescu şi, dacă nu îi retrage sprijinul politic, înseamnă că ea însăşi girează şi consimte la acest limbaj ofensator şi agresiv. Mai mult, înseamnă că Gabriela Firea însăşi îl încurajează de   fapt pe Aurelian Bădulescu să ni se adreseze în aceşti termeni, în speranţa că ne va intimida şi ne va face mai puţin vocali în şedinţele de consiliu”, a declarat Roxana Wring, preşedinte USR   Bucureşti şi consilier municipal.
Potrivit USR, declaraţiile injurioase ale viceprimarului Aurelian Bădulescu au fost făcute după ce consilierii Opoziţiei au votat împotriva unui proiect prin care s-a solicitat acordul Consiliului   General pentru aprobarea cooperării dintre Sectorul 4 şi Universitatea de Medicină în vederea construirii unui clădiri cu funcţionalitate educaţională şi medicală.
