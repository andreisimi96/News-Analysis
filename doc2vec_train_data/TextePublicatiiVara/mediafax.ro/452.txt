de: Loredana Ficiu
Bărbatul din Braşov care şi-a omorât soţia şi cei doi copii, convins că şi-a trimis familia către o lume mai bună, a avut, potrivit expertizei psihiatrice, discernământ în momentul comiterii faptei, însă era scăzut.
Purtătorul de cuvânt al Parchetului de pe lângă Tribunalul pentru Minori şi Familie Braşov, Daniel Dancă, a declarat pentru MEDIAFAX că expertiza psihiatrică a stabilit faptul că bărbatul a avut   discernământ.
"S-a stabilit că a avut discernământ, doar că era scăzut, cu raportare la faptă şi se impune obligarea lui să urmeze un tratament medical, recomandat de medicul psihiatru. Probabil, în cursul   urmăririi penale o să se ia provizoriu această măsură de siguranţă şi după aceea o să înaintăm dosarul la instanţă. El este la arest", a spus Dancă.
Potrivit acestuia, discernământul scăzut înseamnă că bărbatul avea capacitate critică de apreciere a faptelor, dar din cauza afecţiunilor pe care le avea nu putea să îşi dea seama până la capăt de   consecinţe.
În luna martie, Florin Mircea Buliga şi-a omorât soţia în vârstă de 42 de ani şi pe cei doi copii, o fată de 18 ani şi un băiat de 13 ani, apoi s-a predat la Poliţie, în Braşov. Anchetatorii au   găsit trupurile celor trei în locuinţa familiei.
”Şi-a motivat fapta considerând, de fapt fiind convins, că în felul acesta a facilitat accesul membrilor familiei sale către o lume mai bună, unde aceştia să fie mai liniştiţi. Nu am observat să   aibă urme de regret, real, asupra a ceea ce a făcut, fiind convins de teoriile lui”, declara la vremea respectivă Daniel Dancă.
