Primul pacient transplantat pulmonar în România a fost externat, joi, de la Spitalul Colentina, acolo unde a urmat un tratament post-transplant pentru recuperarea funcţiilor respiratorii, au declarat, pentru MEDIAFAX, surse medicale.
Bărbatul de 36 de ani, care a suferit primul transplant pulmonar realizat în României, a fost externat, joi după-amiaza, acesta fiind transportat la domiciliul său cu ajutorul unei ambulanţe.
Pacientul a fost internat la Spitalul Colentina din Capitală în urmă cu aproximativ trei săptămâni, unde a urmat un tratament pentru reabilitare respiratorie, după aproximativ o lună de la operaţia   suferită la Spitalul Sfânta Maria.
La începutul lunii mai, a avut loc al doilea transplant, tot la Spitalul Sfânta Maria din Bucureşti.
Ministrul Sănătăţii, Sorina Pintea, a declarat, luna trecută, că pacienţii români vor putea fi trataţi, în continuare, post-transplant la Viena. Decizia fost luată în contextul unor discuţii dintre   demnitar şi asociaţiile de pacienţi.
Sorina Pintea a specificat că există mai mulţi pacienţi din România care au nevoie de transplant pulmonar şi se află pe listele de aşteptare.
