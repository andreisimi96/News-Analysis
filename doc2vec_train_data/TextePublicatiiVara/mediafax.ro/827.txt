de: Mihaela Gidei
Secţia pentru procurori a CSM a respins, miercuri, o acţiune disciplinară demarată de către Inspecţia Judiciară împotriva procurorului-şef al DNA, Laura Codruţa Kovesi, au precizat reprezentanţii Consiliului. Decizia Secţiei poate fi contestată de Inspecţie la instanţa supremă.
Secţia pentru procurori a CSM a decis să respingă acţiunea disciplinară deschisă de Inspecţia Judiciară împotriva şefei DNA. Este vorba despre cauza în care Laura Codruţa Kovesi a fost cercetată pentru că ar fi desemnat, ca membru al unei echipei de control, un magistrat aflat într-o stare vădită de incompatibilitate.
Decizia nu este definitivă şi poate fi atacată de către reprezentanţii Inspecţiei Judiciare la Completul de cinci judecători al Înaltei Curţi de Casaţie şi Justiţie (ÎCCJ).
Laura Codruţa Kovesi a ajuns, miercuri dimineaţă, la sediul CSM, pentru a fi audiată în şedinţa Secţiei pentru procurori în legătură cu o altă acţiune disciplinară demarată de Inspecţia Judiciară   împotriva ei referitoare la neprezentarea la comisia parlamentară de anchetă.
Audierea s-a încheiat după aproape două ore. Procurorul-şef DNA a fost întrebat la plecare dacă-şi dă demisia în contextul deciziei CCR, aceasta răspunzând "La revedere!".
"La revedere. Nu am alte comentarii de făcut. Vă mulţumesc", au fost singurele comentarii făcute de Laura Codruţa Kovesi la întrebările jurnaliştilor, care au vrut să ştie dacă procurorul-şef DNA   îşi dă demisia în condiţiile în care Curtea Constituţională a stipulat că preşedintele Klaus Iohannis trebuie să emită decretul de revocare în cazul acesta.
