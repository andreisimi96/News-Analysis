de: Razvan Tupa
Yann Lafargue, unul dintre responsabilii Netflix în Europa, a vorbit despre perspectivele pe care le are industria divertismentului în viitorul apropiat, în cea de-a doua zi a Interactive Central and Eastern Europe Festival (iCEE.fest) 2018.
Netflix este interesat să dezvolte relaţiile cu pieţele locale, a declarat Yann Lafargue, responsabil Technology and Corporate Communications pentru Netflix, în a doua zi a iCEE.fest.
"Ne interesează să producem noi şi noi poveşti pe care să le oferim pe pieţe locale", a mai spus acesta.
"Există această idee că produsele on demand reprezintă ceea ce publicul doreşte. Este greu să ne imaginăm acum că oamenii vor dori să primească din nou telefoane pe linia fixă.
Ştim că avem între   90 de secunde şi două minute până când cineva hotărăşte să aleagă un film. După aceea, s-ar putea să facă altceva şi să nu-şi mai dorească să urmărească o poveste de pe platformă", a explicat   Lafargue, într-un dialog cu Dragoş Stanca, fondator al iCEE.fest.
Faptul că, din prima lună a anului 2016, când Netflix a devenit o companie globală, numărul abonaţilor din afara Statelor Unite ale Americii a crescut exponenţial este unul dintre argumentele pe   care le invocă Lafargue atunci când vizează obţinerea unor perspective noi din ţări diferite.
"Când filmăm o poveste în Europa, ne concentrăm asupra unor istorii care merită spuse şi mai puţin asupra lucrurilor care sunt de obicei asociate cu diferite ţări", spune reprezentantul Netflix.
Yann Lafargue este şeful pe comunicare Netflix Europa, Orientul Mijlociu şi Africa.
Cel mai mare eveniment din sud-estul Europei dedicat tendinţelor la zi din lumea internetului, comunicării, marketingului digital şi tehnologiilor din domeniu, iCEE.fest, a debutat joi şi continuă   vineri, la Grand Cinema Digiplex din cadrul Băneasa Mall din Bucureşti. Evenimentul este organizat de ThinkDigital România, cu sprijinul Orange.
