Video Zeci de persoane protestează în faţa Parlamentului faţă de codurile penale
Câteva zeci de persoane se află, miercuri, în faţa Palatului Parlamentului, pentru a-şi exprima nemulţumirea faţă de recentele modificări ale codurilor penale deoarece, spun aceştia, priorităţile aleşilor nu sunt domeniile sănătate sau educaţie, ci „salvarea lor din faţa acuzaţiilor penale”.
„Am venit să protestez faţă de hoţia şi de prostia din această ţară. Am cetăţenie austriacă, dar m-am retras acasă, în România, la pensie şi vreau o ţară mai bună pentru copiii şi pentru nepoţii   mei. Este incredibil cum se fac şi cum se ingnoră legile din această ţară”, a declarat Toma Tomescu, în vârstă de 74 de ani.
De asemenea, o altă protestatară este nemulţumită de modificările codurilor penale şi crede că, prin intermediul acestora, aleşii vor să scape de condamnări.
„Sunt foarte nemulţumită de schimbările la Codul Penal de luni seară, modificări care ne vor afecta grav vieţile tuturor. Prin aceste modificări, ei vor să scape de condamnări. Transmit niste   mesaje total greşite şi am impresia că întoarcem în timp. Trebuie însă să avem speranţă şi să nu ramânem indiferenţi. Dacă nu vom lua atitudine şi nu ne vom strânge cât mai mulţi, mai bine ne facem   bagajele şi plecăm din ţară”, consideră Amalia Leca, în vârstă de 36 de ani.
„Priorităţile acestui Parlament nu sunt educaţia, sănătatea sau infrastructura, ci salvarea din faţa acuzaţiilor penale, acuzaţii foarte reale, pentru că ei nu au făcut altceva decât să fure.   Trebuie sa rămânem uniţi şi să nu-i lăsăm să-şi bată joc de noi”, a spus Cătălina Neculau.
„Pe 20 IUNIE, începând cu ora 14:00, haideti in fata Parlamentului Romaniei pentru a da un semnal de alarma fata de ceea ce pregateste PSD-ul: SUSPENDAREA Presedintelui Klaus Iohannis! Este   imperios necesar ca pe 20 iunie sa fim la Parlament, pentru ca este foarte probabil sa il suspende pe Presedinte!”, se arată în mesajul de pe Facebook, postat de organizatori.
