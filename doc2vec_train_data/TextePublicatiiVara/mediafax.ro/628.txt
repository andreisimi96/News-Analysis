de: Florin Zafiu
Ministrul Justiţiei, Tudorel Toader, a anunţat, luni dimineaţă, că printre subiectele ce vor fi discutate cu delegaţia Comisiei de la Veneţia se vor număra legile justiţiei, modificările la coduri, transpunerea directivelor europene şi modificările în acord cu deciziile Curţii Constituţionale.
"Se va discuta pe legile justiţiei, evident se va discuta pe modificările la coduri penal, procedură penală, probabil transpunerea directivelor, probabil modificarea în acord cu deciziile Curţii   Constituţionale", a declarat Tudorel Toader.
O delegaţie a Comisiei de la Veneţia este aşteptată să ajungă, luni, la Bucureşti pentru a face o analiză a Legilor Justiţiei. Delegaţia va avea o serie de întâlniri atât cu preşedintele Iohannis,   cât şi cu ministrul Justiţiei, dar şi cu reprezentanţii comisiei parlamentare pentru Legile Justiţiei.
"O delegaţie a Comisiei de la Veneţia va efectua o vizită în România pentru a discuta despre trei proiecte de lege care vor revizui legile privind organizarea judiciară, Consiliul Superior al   Magistraturii şi statutul judecătorilor şi procurorilor.
Delegaţia va avea întrevederi cu preşedintele României, Ministerul Justiţiei, Înalta Curte de Casaţie şi Justiţie, Curtea Constituţională,   Biroul Procurorului General şi Direcţia Naţională de Anticorupţie, Consiliul Superior al Magistraturii, reprezentanţi ai Parlamentului, inclusiv Consiliul Parlamentar Special pentru modificarea   legilor justiţiei, asociaţii de judecători şi procurori, precum şi cu organizaţii ale societăţii civile", se arată pe site-ul Comisiei de la Veneţia.
Sursa citată precizează că atât preşedintele României cât şi Comisia de Monitorizare a Adunării Parlamentare a Consiliului Europei au cerut opinia Comisiei de la Veneţia privind cele trei proiecte   de lege.
Comisia de la Veneţia a anunţat, la începutul lunii mai, că a înregistrat solicitarea adresată de preşedintele Klaus Iohannis prin care şeful statului cere un punct de vedere forului european pe   marginea pachetului Legilor Justiţiei adoptate de Parlamentul României. Totodată, pe 26 aprilie, Comisia de Monitorizare a Adunării Parlamentare a Consiliului Europei a aprobat, solicitarea PNL,   sesizarea Comisiei de la Veneţia pentru exprimarea unui punct de vedere cu privire la modificările Legilor Justiţiei propuse de PSD şi ALDE.
