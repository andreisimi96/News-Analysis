SOCIAL astăzi, 09:18
de: Adriana Mit
Ciocolata din plante, care nu are nici măcar urme de cacao, dispozitivul care face apă potabilă din mări şi oceane sau robotul magazioner, realizat de elevi de liceu, sunt prezentate, în această săptămână, în cadrul unui salon de invenţii, la Timişoara, transmite corespondentul MEDIAFAX.
La Salonul de Invenţii şi Inovaţii “Traian Vuia” din Timişoara este expus un dispozitiv care poate produce apă potabilă din mări şi oceane. Realizatorul invenţiei, timişoreanul Remi Rădulescu, a   explicat că desalinizatorul solar reprezintă, de fapt, “o instalaţie care permite vaporizarea apei sărate din mări sau oceane prin folosirea energiei solare, din care să rezulte apă potabilă şi   sare”.
Tot în cadrul Salonul de Invenţii din Timişoara este prezentat şi un robot magazioner, realizat de 15 elevi înscrişi la Colegiul Naţional de Informatică “Traian Lalescu” din Hunedoara.
“Credem că o problemă a societăţii este scăderea forţei de muncă în special în România, iar noi considerăm că o soluţie este preluarea unor sarcini repetitive de muncă de către sisteme   automatizate şi roboţi. Acest proiect prezintă încercarea noastră de a contribui la progresul tehnologiei prin realizarea unui robot care să se ocupe de sortarea şi aşezarea unor cutii cu marfă sau   obiecte din magazii”, a explicat un elev încris la liceul hunedorean.
Aproximativ 300 de invenţii pot fi admirate, până vineri, la Casa Tineretului din Timişoara, unde are loc cea de-a patra ediţie a Salonului Internaţional de Invenţii şi Inovaţii “Traian Vuia”.
Printre cei prezenţi la expoziţie se numără şi studenţi şi profesori de la Universitatea de Ştiinţe Agricole şi Medicină Veterinară a Banatului din Timişoara, care au realizat mai multe produse   alimentare inedite. Unul dintre acestea este ciocolata vegetală, destinată persoanelor care doresc să mănânce sănătos, dar şi celor care suferă de diabet.
“Avem în standul nostru 18 lucrări, jumătate dintre ele sunt participări ale studenţilor noştri cu lucrări de inovaţie şi inventică în domeniul agriculturii şi al produselor alimentare. Savory   cream este un produs tartinabil, de origine strict vegetală. Este de fapt o ciocolată vegetală, nu are nimic de a face nici cu cacao, nici cu produse de origine animală, este doar vegetală, cu   plante cum ar fi castravetele amar, o plantă medicină utilizată în tratamentul diabetului. Această Savory cream este destinată persoanelor care doresc o alimentaţie sănătoasă, dar şi celor care au   probleme cu diabetul. Mai conţine ştevie şi în loc de cacao pudră de roşcove”, a declarat, miercuri, corespondentului MEDIAFAX, Dorica Botău, profesor în cadrul Universităţii de Ştiinţe   Agricole şi Medicină Veterinară a Banatului din Timişoara.
De asemenea, reprezentanţii instituţiei de învăţământ superior din capitala Banatului au mai realizat un produs alimentar inovativ din carne cu fructe, preparat la o temperatură de până la 50 de   grade, care să nu degradeze componentele biologice, precum şi o cremă de înfrumuseţare şi de tratament pentru piele care are extracte din diverse specii medicinale.
În total, 300 de invenţii din zece ţări sunt expuse în cadrul evenimentului organizat la Timişoara de către Asociaţia Inventatorilor din Banat. Festivitatea de premiere a celor mai bune invenţii   prezentate în cadrul salonului va avea loc vineri, de la ora 18.00.
