Video Deputatul PSD Nicolae Bacalbaşa, bruscat şi huiduit de protestarii din faţa Parlamentului
Deputatul PSD Nicolae Bacalbaşa a fost bruscat şi huiduit, miercuri, de către protestarii care se aflau în faţa Palatului Parlamentului, acesta având nevoie de protecţia jandarmilor prezenţi la manifestare, pentru a traversa în siguranţă parcul Izvor.
Protestarii care se aflau, miercuri, în faţa Palatului Parlamentului, l-au surprins pe deputatul Nicolae Bacalbaşa în timp ce ieşea din instituţie şi l-au huiduit. De asemenea, aceştia l-au bruscat   şi i-au adresat numeroase jigniri. Nicolae Bacalbaşa a avut nevoie de protecţia jandarmilor, pentru a putea traversa în siguranţă parcul Izvor şi pentru a ajunge la staţia de metrou.
„Nu scăpaţi!”, ”Comunistule!”, „Hoţii!”, sunt doar câteva dintre lozincile pe care protestarii i le-au adresat lui Bacalbaşa.
Câteva zeci de persoane se află, miercuri, în faţa Palatului Parlamentului, pentru a-şi exprima nemulţumirea faţă de recentele modificări ale codurilor penale deoarece, spun aceştia, priorităţile   aleşilor nu sunt domeniile sănătatea sau educaţia, ci „salvarea lor din faţa acuzaţiilor penale”.
