de: Diana Grigore
Preşedintele Senatului, Călin Popescu Tăriceanu, a declarat miercuri, referitor la decizia CCR privind vârsta de pensionare a femeilor, că această măsură este aplicată la nivel european, din cauza creşterii duratei de viaţă a cetăţenilor.
”Toată Europa şi în toate ţările prospere durata medie de viaţă este în creştere. Din acest motiv apar presiuni demografice deosebite pe sistemele de pensii publice şi una din măsurile care a fost   adoptată în toate ţările din Europa a fost creşterea vârstei de pensionare atât pentru bărbaţi cât şi pentru femei. Subliniez că în ţări cum este Danemarca vârsta de pensionare pentru bărbaţi este   de 70 de ani. Pentru că numărul cetăţenilor de vârsta înaintată care ies la pensie şi trebuie să beneficieze de pensii de asigurări sociale de stat a crescut forte mult. Acest lucru prezintă   cheltuieli foarte mari care nu sunt sustenabile într-un sistem cum este cel de pensii public.
Din acest motiv s-a ajuns la această soluţie care vizează populaţia de ambele sexe, pentru femei este o   măsura atenuată, dar cred că altfel nu vom reuşi să rezolvăm, cum nu au reuşit nici alte ţări europene. Este o soluţie aplicată la nivel european”, a susţinut preşedintele Senatului, Călin Popescu   Tăriceanu.
CCR a admis, marţi, excepţia de neconstituţionalitate cu privire la un articol din Codul Muncii, constatând că sintagma „condiţii de vârstă standard” nu exclude posibilitatea femeii de a solicita   continuarea executării contractului individual de muncă, în condiţii identice cu bărbatul.
"În urma deliberărilor, Curtea Constituţională, cu majoritate de voturi, a admis excepţia de neconstituţionalitate a dispoziţiilor art.56 alin.(1) lit.c) teza întâi din Legea nr.53/2003 - Codul   muncii şi a constatat că acestea sunt constituţionale în măsura în care sintagma „condiţii de vârstă standard” nu exclude posibilitatea femeii de a solicita continuarea executării contractului   individual de muncă, în condiţii identice cu bărbatul, respectiv până la împlinirea vârstei de 65 de ani", se arată în comununicatul Curţii Constituţionale.
Prin urmare, la vârsta de 63 de ani, femeia trebuie să aibă dreptul de a opta pentru continuarea raportului de muncă până la vârsta la care legea prevede încetarea de drept a contractului   individual de muncă şi pentru bărbaţi, respectiv 65 de ani.
