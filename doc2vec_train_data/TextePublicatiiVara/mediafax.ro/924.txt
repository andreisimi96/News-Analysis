Preşedintele PNL, Ludovic Orban, a declarat joi, după ce preşedintele României l-a nominalizat pe Gabriel Vlase în funcţia de director al SIE, că Gabriel Vlase ”nu e cel mai mare rău din PSD” şi că este absolut convins că şeful statului nu s-a consultat cu liderii PSD înainte de nominalizare.
"Sunt convins că preşedintele a avut considerente extrem de solide şi că a fundamentat această decizie foarte bine. Îl cunosc pe domnul Vlase, nu e cel mai mare rău posibil din zona PSD şi oricum   sunt convins că această promunere a formulat-o Iohannis şi că a formulat-o fără niciun fel de discuţie sau acord cu vreun lider din coaliţie. (...) Nu am auzit vreodată ca PSD să se gândească la   nominalizarea domnului Vlase pentru şefia SIE, ceea ce mie îmi spune că această propunere l-a surprins şi pe Dragnea şi pe foarte mulţi din calibanii din jurul lui Dragnea", a declarat Ludovic   Orban.
El a mai spus că liberalii vor stabili în Biroul Politic dacă vor vota în favoarea sau împotriva lui Gabriel Vlase la votul din plenul reunit al celor două camere ale Parlamentului.
Preşedintele Klaus Iohannis l-a nominalizat joi în funcţia de director SIE pe Gabriel Vlase, transmite Administraţia Prezidenţială.
"Preşedintele României, domnul Klaus Iohannis, a transmis joi, 14 iunie a.c., în temeiul art. 65 alin. (2) lit. h) din Constituţia României, o scrisoare preşedinţilor celor două Camere ale   Parlamentului, în care propune numirea în funcţia de director al Serviciului de Informaţii Externe a domnului Petru-Gabriel Vlase", se arată în comunicatul transmis de Adminstraţia Prezidenţială.
Petru-Gabriel Vlase este vicepreşedinte al Camerei Deputaţilor, membru al Comisiei pentru apărare, ordine publică şi siguranţă naţională şi membru al Comisiei speciale comune a Camerei Deputaţilor   şi Senatului privind analizarea şi actualizarea cadrului normativ cu incidenţă în domeniul securităţii naţionale.
Petru-Gabriel Vlase este absolvent al Colegiului Naţional de Apărare, Universitatea Naţională de Apărare, al Colegiului Superior de Securitate Naţională, Academia Naţională de Informaţii şi doctor   în ştiinţe militare şi informaţii, Academia Naţională de Informaţii.
Postul de director al SIE a fost vacant, după demisia de anul trecut a lui Mihai Ungureanu. La acest moment, SIE este condus interimar de generalul cu patru stele Silviu Predoiu, director adjunct   şi şef al operaţiunilor Serviciului.
