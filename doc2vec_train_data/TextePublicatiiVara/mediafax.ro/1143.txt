O ambarcaţiune ce transporta 629 de imigranţi la bord a ajuns în portul din Valencia, după ce ministrul italian de Interne, Matteo Salvini, i-a interzis acesteia să acosteze într-un port din Italia, relatează site-ul postului CNN.
În total, 629 de imigranţi au fost salvaţi de Aquarius, o navă coordonată de Doctori fără Frontiere, săptămâna trecută, de pe coasta Libiei. Cel puţin 100 de minori şi şapte femei gravide se află   la bord.
Noul guvern socialist al Spaniei a promis că va oferi îngrijire medicală gratis şi că va investiga toate cazurile.
"Este de datoria noastră să evităm o catrastrofă umanitară şi să oferim un loc sigur acestor oameni", a declarat premierul Pedro Sanchez.
"Oamenii vin în Europa căutând valori europene de solidaritate şi susţinere. Orice altceva este o trădare a Europei în sine", a declarat secretarul general al Crucii Roşii, Elhadj As Sy, în cadrul   unei conferinţe de presă ţinută duminică în Valencia.
Iniţial, ambarcaţiunea ar fi trebuit să ajungă în Italia, însă noul ministru italian de Interne a refuzat acostarea acesteia. Sentimentul anti-migraţionism s-a dezvoltat în Italia, unde peste   600.000 de oameni au ajuns pe mare în ultimii cinci ani.
