Mihai Draghici - Mediafax
Donald Trump, preşedintele Statelor Unite, a criticat din nou, luni, politicile Guvernului Angela Merkel în materie de imigraţie, pe fondul tensiunilor dintre formaţiunile Uniunea Creştin-Democrată (CDU) şi filiala bavareză Uniunea Creştin-Socială (CSU).
"Oamenii din Germania se ridică împotriva liderilor în contextul în care imigraţia afectează coaliţia deja fragilă de la Berlin. Infracţionalitatea este în creştere în Germania. A fost o mare   greşeală să fie primiţi în Europa milioane de oameni care au schimbat atât de puternic şi de violent cultura continentului!", a afirmat Donald Trump luni prin Twitter.
Preşedintele SUA a criticat în mai multe rânduri politicile în materie de imigraţie ale cancelarului Angela Merkel.
Donald Trump afirmă că Statele Unite nu vor deveni "tabără de imigranţi"
Preşedintele Donald Trump a anunţat luni seară că nu va permite ca Statele Uite să devină "tabără de imigranţi", în contextul în care Administraţia de la Washington este criticată dur pentru că a   separat copiii imigranţilor de părinţi la frontiera cu Mexicul, informează site-ul agenţiei Reuters.
"Statele Unite nu vor fi tabără de imigranţi, nici complex pentru adăpostirea refugiaţilor. Nu vor fi. Dacă vă uitaţi la ce se întâmplă în Europa, la ce se întâmplă în alte locuri, noi nu putem   permite să se întâmple aşa ceva în Statele Unite, nu sub conducerea mea", a declarat Donald Trump.
