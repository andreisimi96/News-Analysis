POLITIC astăzi, 11:32
de: Ana Petrescu
Deputatul USR Cristian Ghinea a declarat, marţi la RFI, că preşedintele Klaus Iohannis are obligaţia morală de a nu semna decretul de revocare a şefei DNA, sfătuindu-l de şeful statului să intre într-o grevă prezidenţială, pentru ca statul român să nu fie "complet luat ostatic de către borfaşi".
"Preşedintele Klaus Iohannis trebuie să ceară clarificări. Este o situaţie obscură, cea cu judecătorul constituţional care şi-a terminat mandatul, care are de facto două mandate, împotriva   Constituţiei pe care ar trebui să o apere. Preşedintele Iohannis trebuie să aştepte o decizie de la Comisia de la Veneţia şi cred că are obligaţia morală de a nu semna el însuşi un asemenea decret.   Eu am dat un sfat: ar trebui să ne uităm la istoria noastră, unde avem exemple eroice de rezistenţă în faţa unor guverne imorale şi ilegitime, mă refer la greva regală. O grevă prezidenţială este   ceea ce avem nevoie "acum, pentru ca preşedintele Iohannis să reprezinte garanţia morală că statul român nu este complet luat ostatic de către borfaşi", a afirmat deputatul USR Cristian Ghinea,   marţi la RFI.
Întrebat dacă, prin această grevă prezidenţială, Iohannis nu ar încălca Constituţia, Cristian Ghinea a spus: "Asta ar însemna, legal vorbind, că preşedintele refuză să pună în aplicare o decizie   care trece dincolo de a-i stabili nişte limite.
Deciziile CCR ar trebui să stabilească nişte limite în care actorii politici se pot mişca. Această decizie a CCR îi impune preşedintelui să facă   ceva. Eu nu spun că preşedintele trebuie să încalce Constituţia, spun că preşedintele poate refuza moral această obligaţie care transcende Constituţia. Pur şi simplu, nu face nimic, ăsta este   sfatul pe care i-l dau şi dacă PSD chiar are curaj să dea ochii cu poporul român, mergem la referendumul de suspendare".
Referitor la scenariul care circulă în spaţiul public potrivit căruia preşedintele va fi suspendat, iar ca intermar ar veni şeful Senatului, Călin Popescu Tăriceanu, care să o revoce pe Laura   Codruţa Kovesi, după care Iohannis să fie repus în funcţie, fără să se ajungă la un referendum, Ghinea a replicat: "Am auzit această variantă, dar Constituţia nu o permite. Constituţia spune că un   preşedinte odată suspendat, mergem la referendum. Este şi Constituţia şi o decizie a CCR".
Preşedintele USR Dan Barna a declarat, referitor la gestul obscen făcut de deputatul Cristian Ghinea, în plenul de luni al Camerei Deputaţilor, unde au fost adoptate modificările Codului de   procedură penală, că şi-a cerut scuze pentru colegul său, dar că PSD-ALDE face astfel de gesturi cu români în fiecare zi.
După intervenţia în plenul Camerei Deputaţilor, în timp ce pleca de la tribună, deputatul Cristian Ghinea a arătat degetul colegilor din grupul PSD. Acesta a fost huiduit de deputaţii PSD şi ALDE.
Ulterior, deputatul ALDE Varujan Vosganian a solicitat drept la replică şi a cerut ca membrii comisie de disciplină să îl sancţioneze pe parlamentarul USR. "Eu vă previn că nu mai vin în Camera   Deputaţilor dacă se vine cu astfel de gesturi. Nu mai trebuie să tolerăm aşa ceva, nu mai trebuie să jigniţi în numele unei aşa-zise libertăţi de expresie", a afirmat de la tribuna Camerei   Deputaţilor, parlamentarul ALDE Varujan Vosganian.
"În numele partidului ne asumăm şi îmi cer scuze pentru gestul colegului meu:, a urmat imediat replica deputatului USR, Ion Stelian, de la tribuna sălii plenului.
