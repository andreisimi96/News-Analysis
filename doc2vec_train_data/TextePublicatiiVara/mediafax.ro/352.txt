de: Mihai Draghici - Mediafax
Departamentul american al Apărării a iniţiat eforturi pentru dezvoltarea unui sistem online destinat angajaţilor care să fie izolat de Internet, astfel încât hackerii din state precum Rusia şi China să nu mai obţină acces la reţeaua proprie, informează CNN.
Potrivit unui răspuns obţinut în baza Legii privind accesul la informaţii publice, Pentagonul a angajat firme private care să dezvolte un produs cu stocare pe servere externe (de tip "cloud"),   astfel încât traficul online al celor aproximativ trei milioane de angajaţi să fie izolat de Internet.
În general, dacă un utilizator accesează un link trimis de hackeri, codul infectat cibernetic se transmite apoi în întreaga reţea, permiţând accesarea datelor secrete sau oprirea unor funcţii.
Însă, prin folosirea unui browser cu sistem de stocare externă ("cloud"), utilizatorii vor vedea doar o reprezentare video a sesiunii online, traficul desfăşurându-se pe servere din exterior. În   cazul unui atac cibernetic, codurile infectate nu vor mai putea ajunge în reţeaua separată a Pentagonului.
Această tehnologie "ar schimba mizele jocului", crede Steve Wallace, director tehnic al Agenţiei pentru sisteme informatice a Pentagonului. "Ne aflăm într-o cursă împotriva adversarilor noştri şi   ştim că atacurile cibernetice sunt efectuate de obicei prin sistemele informatice de tip browser", explică Steve Wallace, potrivit CNN. Noul produs "ar oferi protecţie faţă de o gamă largă de   atacuri împotriva reţelei Departamentului Apărării (...)", subliniază instituţia.
Potrivit estimărilor Agenţiei pentru sisteme informatice a Pentagonului, reţeaua online a Departamentului american al Apărării se confruntă zilnic cu milioane de emailuri care ar putea fi atacuri   informatice.
