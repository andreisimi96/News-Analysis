POLITIC astăzi, 14:01
de: Ana Petrescu
Senatoarea PNL Alina Gorghiu a avut un schimb de replică cu social-democratul Claudiu Manda, care a prezidat şedinţa de miercuri a Senatului, ulterior aceasta precizând că, în cazul în care senatorul PSD nu-şi cere scuze, îşi rezervă dreptul să îl dea în judecată.
Disputa a pornit după discursul de la tribuna Senatului, în care Alina Gorghiu îl critica pe liderul PSD, Liviu Dragnea pentru afirmaţiile sale conform cărora statul paralel ar fi fost în parte   finanţat de NATO şi UE. Cuvântarea a fost susţinută de senatorul PNL, la dezbaterile asupra modificărilor aduse Codului de procedură penală, adoptat de forul superior, în calitate de primă cameră   sesizată. 
În replică, Claudiu Manda a spus că au apărut în spaţiul public informaţii potrivit cărora aceasta ar fi fost parte a procesului fostului ministru al Transporturilor Dan Şova. Gorghiu l-a rugat pe   senatorul PSD să îşi ceară scuze, în caz contrar rezervându-şi dreptul de a-l da în judecată pe Manda pentru calomnie şi minciună.
Redăm integral discuţia din plenul Senatului între cei doi senatori:
Claudiu Manda (de la prezidiu, în calitate de preşedinte de şedinţă): O parte din intervenţiile dumneavoastră aveau legătură cu declaraţiile publice. Eu îmi aduc aminte din spaţiul   public că a fost la un moment dat un proces în care de o parte era domnul Şova, iar de cealaltă parte era doamna Gorghiu. Domnul Şova are dosar penal, doamna Gorghiu nu are.
Alina Gorghiu (din sală, la microfon): Şedinţă de şedinţă, în momentul în care mai aveţi tot felul de replici sexiste, legate de hărţuirea unei doamne senator de la USR sau   afirmaţii calomnioase şi lipsite de adevăr, cum aţi făcut cu mine astăzi, vă rog să părăsiţi masa de sus, că e nedemnă pentru un senator care minte şi să stea acolo. Veniţi la microfon, ca orice   senator, şi faceţi o polemică corectă, egală cu mine. Eu pot să duc o polemică cu dumneavoastră fără doar şi poate. Vă rog să vă cereţi scuze pentru că aţi spus că am fost parte într-un proces   penal cu domnul Şova, pentru că minţiţi. Dar vă rog să o faceţi de la microfon, altfel fie aduceţi proba, fie îmi revine dreptul să vă dau în judecată pentru minciună ordinară. Aştept scuzele.   Mulţumesc.
Claudiu Manda: Da, dreptul la replică a fost exercitat. Eu am spus că am citit şi am văzut în spaţiul public. Dacă aveaţi o problemă, trebuia atunci când a apărut în spaţiul public   să spuneţi că e o minciună ordinară. Eu spun ce am văzut în spaţiul public. Continuăm dezbaterile generale.
