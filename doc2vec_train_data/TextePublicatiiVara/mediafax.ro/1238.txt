Google va investi 550 de milioane de dolari în gigantul chinez JD.com, cu scopul de a-şi face simţită mai mult prezenţa pe piaţa asiatică în continuă dezvoltare, relatează Reuters.
Investiţia strategică are de asemenea o importanţă majoră în lupta gigantului american cu rivalii de pe teritoriul Statelor Unite, cum ar fi Amazon.com.
Ambele părţi vor beneficia de pe urma acestui parteneriat, în urma căruia produsele de pe site-ul JD vor fi incluse în serviciul de cumpărături online Google. Astfel, prezenţa retailerului se va   extinde în afara Chinei şi Asiei de Sud-Est, ajungând să aibă o prezenţă importantă şi pe piaţa americană şi europeană.
Iniţial, parteneriatul nu va include mari schimbări în ceea ce priveşte iniţiativele Google în China, deoarece serviciile de bază ale companiei americane sunt blocate pe teritoriul ţării comuniste   în urma refuzului de a-şi cenzura conţinutul conform cerinţelor locale.
Google îşi înmulţeşte astfel investiţiile pe teritoriul Asiei, unde dezvoltarea rapidă a clasei de mijloc şi lipsa unei infrastructuri în retail şi finanţe a creat un câmp de luptă între giganţii   internetului din SUA şi China.
Pentru JD, înţelegerea cu Google arată o determinare în construirea unor alianţe globale, care să ajute la depăşirea celuilalt retailer important din Asia, Alibaba.
„Acest parteneriat cu Google oferă multe posibilităţi de a oferi o experienţă de cumpărături superioară consumatorilor din întreaga lume”, a declarat Jianwen Liao, directorul strategic al JD.
