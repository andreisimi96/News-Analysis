Mai multe străzi şi subsoluri din Cluj-Napoca au fost inundate, vineri, în urma unei ploi torenţiale. Traficul rutier se desfăşoară cu dificultate, transmite corespondentul MEDIAFAX.
Străzi şi subsoluri din Cluj-Napoca, inundate în urma unei ploi torenţiale
Reprezentanţii ISU Cluj au declarat vineri, corespondentului MEDIAFAX, că pompierii au fost solicitaţi pentru scoaterea apei din mai multe subsoluri ale unor imobile situate pe străzile Nichita   Stănescu, Gruia sau din Piaţa Mihai Viteazu.
”Pe str. Nichita Stănescu s-a intervenit la un subsol inundat, pentru a se scoate apa dintr-un apartament”, au spus sursele citate.
De asemenea, utilizatorii grupului Info Trafic Cluj au postat pe Facebook imagini şi filmuleţe care au surprins inundaţiile pe Calea Moţilor, str. Memorandumului, str. Ceahlău sau mai multe străzi   din cartierul Zorilor, apa îngreunând traficul rutier.
Judeţul Cluj se află, până la ora 14.00, sub cod galben de ploi, intensificări ale vântului şi grindină.
