LIFE-INEDIT astăzi, 13:27
de: Cătălin Legănel
Câteva mii de persoane sunt aşteptate, în weekend, la cea de-a 11-a ediţie a Seawolves Bike Fest, manifestare dedicată iubitorilor de motociclete, care cuprinde concerte de muzică rock şi blues, dar şi o paradă a motocicletelor în Constanţa şi Mamaia.
Cea de-a 11-a ediţie a Seawolves Bike Fest, „cel mai tare festival pentru bikeri din România, la care sunt aşteptaţi mii de bikeri din România şi din străinătate”, după cum îl descriu   organizatorii, Seawolves MC, se desfăşoară în perioada 8 - 10 iunie, în aceeaşi locaţie ca şi anii trecuţi, Camping S, din Mamaia Nord, situat pe bulevardul Mamaia Nord.
Scena festivalului va găzdui trupe rock, noi sau consacrate, seri de cover-uri şi rock autohton.
„Aşa cum v-am obişnuit, nu vor lipsi berea rece servită non-stop, concertele pe o scenă adevărată, de zeci de mii de watts, concursurile specifice, parada moto prin staţiunea Mamaia şi oraşul   Constanţa, recitalurile folk-rock din fiecare seară de pe plajă, la foc de tabără - recitaluri care se transformă în adevărate petreceri până în zori. În plus, ne vom putea bucura şi de   picanteriile specifice unui festival moto: foc de artificii, striptease show şi multe alte surprize”, spun reprezentanţii festivalului.
Potrivit acestora, în fiecare seară, începând cu ora 19.00, vor urca pe scenă trupe rock româneşti şi străine.
Deschiderea oficială a celei de-a 11-a ediţii a Seawolves Bike Fest a avut loc vineri la prânz, iar prima seară a evenimentului a fost dedicată trupelor „tribut”.
Au oferit, astfel, reprezentaţii Rammsturm (tribut Rammstein - Ungaria) Wire (tribute AC/DC), Forevermore (tribut Whitesnake) sau Jawbreakers (tribut Judas Priest).
„În fiecare seară, după clasicul show interzis minorilor, distracţia se va muta pe plajă, la beach bar, unde trupa compusa din Silviu Covaci - voce şi chitară, Ionuţ Micu – tobe, şi Virgil Stoica –   bass, va susţine un concert unpplugged, la foc de tabără, cu cele mai cunoscute refrene folk şi rock româneşti şi nu numai”, mai spun organizatorii.
Pentru ziua de sâmbătă a fost programată o paradă a motocicletelor, de la ora 13.00, ce a urmat un traseu prin staţiunea Mamaia până în centrul oraşului Constanţa şi retur, iar seara este dedicată   trupelor rock originale, urmând să urce pe scenă Viţa de Vie, Trooper, Fallen Arise, din Grecia, sau trupele moldoveneşti Busola şi Siaj.
Peste 3.000 de persoane s-au strâns, în medie, la ultimele ediţii ale Seawolves Bike Fest.
