de: Departamentul Corespondenţi - Mediafax
Hidrologii au emis, sâmbătă, atenţionare cod galben de inundaţii pentru râuri mici din judeţele Arad şi Timiş, fenomenele fiind prognozate până la ora 15.00.
Astfel, potrivit reprezentanţilor Institutului Naţional de Hidrologie şi Gospodărire a Apelor (INHGA), „ca urmare a precipitaţiilor lichide înregistrate, a celor prognozate şi propagării, se pot   produce scurgeri importante pe versanţi, torenţi, pâraie, viituri rapide pe râurile mici cu posibile efecte de inundaţii locale şi creşteri de debite şi niveluri cu posibile depăşiri ale cotelor de   atenţie pe râurile mici din bazinele hidrografice: Bega Veche, Bega – afluenţii aferenţi sectorului aval S.H. Balint, Timiş – afluenţii mici aferenţi sectorului aval S.H. Lugoj, Pogӑniş – bazin   inferior, în judeţele Timiş şi Arad”.
Fenomenele hidrologice periculoase se pot produce cu probabilitate mai mare pe unele râuri mici din bazinele hidrografice Surgani (afluent al Timişului), Bega Veche – bazin superior şi mijlociu.
Atenţionarea este valabilă până la ora 15.00.
