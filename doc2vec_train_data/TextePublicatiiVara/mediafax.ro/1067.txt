de: Departamentul Politic - Mediafax
Prim-ministrul României, Viorica Dăncilă, a avut sâmbătă o  întrevedere cu preşedintele Estoniei, Kersti Kaljulaid, în cadrul vizitei oficiale la Tallinn, printre principalele teme fiind agendele UE şi de securitate, precum şi formatele de cooperare regională.
Premierul Viorica Dăncilă a precizat că există potenţial pentru întărirea schimburilor economice bilaterale şi dezvoltarea infrastructurii şi a legăturilor de transport, transmite Executivul.
"Prim-ministrul României a făcut şi o evaluare a oportunităţilor de cooperare sectorială între cele două state.
Apărarea poate fi un domeniu de cooperare privilegiat, aşa cum a reieşit din   discuţiile dintre cei doi înalţi oficiali. Cei doi înalţi oficiali au subliniat că România şi Estonia au poziţii similare în multe subiecte importante ale agendei europene, acesta fiind un teren   solid pentru intensificarea coordonării şi pentru a lucra mai aproape la nivelul UE", se arată în comunicatul de presă.
De asemenea, în cadrul întrevederii, a avut loc un schimb de puncte de vedere privind evoluţiile de securitate la Marea Neagră, respectiv Marea Balticǎ, precum şi referitoare la aşteptările celor   două state de la Summit-ul NATO din acest an.
