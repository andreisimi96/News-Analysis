de: Mihaela Gidei
În Noul Cod Penal, există un articol, 203, care prevede că o persoană poate fi condamnată sau poate primi amendă dacă nu îi salvează pe cei aflaţi în dificultate, instanţele româneşti soluţionând deja astfel de speţe, unele cu caracter comic.
„Art. 203 - Lăsarea fără ajutor a unei persoane aflate în dificultate - (1) Omisiunea de a da ajutorul necesar sau de a anunţa de îndată autorităţile de către cel care a găsit o persoană a cărei   viaţă, integritate corporală sau sănătate este în pericol şi nu are putinţa de a se salva se pedepseşte cu închisoare de la 3 luni la un an sau cu amendă. (2) Fapta nu constituie infracţiune dacă,   prin acordarea ajutorului, autorul s-ar expune unui pericol grav cu privire la viaţa, integritatea corporală sau sănătatea sa”, se arată în articolul din Noul Cod Penal.
Surprinzător sau nu, instanţele româneşti au dispus pedepse în baza acestui articol de lege. Un astfel de exemplu este procesul în care a fost vizat un agent de poliţie din judeţul Neamţ, acesta   fiind condamnat în 2016.
Potrivit site-ului ROLII (Romanian Legal Institute Information), poliţistul a lăsat fără ajutor un bărbat, care, în final a decedat. Concret, acesta a fost sesizat să intervină, alături de un   coleg, într-un conflict generat într-o gospodărie din localitatea Oniceni din judeţul Neamţ. În noaptea de 20 ianuarie 2013, în curtea unei femei, care locuia cu concubinul, a pătruns fostul soţ,   aflat într-o avansată stare de ebrietate. Acesta a spart mai multe geamuri, s-a comportat agresiv, de aceea femeia a decis să sune la 112.
„Din acest moment, martora şi concubinul ei au ieşit din casă, iar l-au imobilizat pe F. V. (fostul soţ, n.r.), legându-1 de un copac din curte cu o sfoară, în jurul umerilor, toracelui şi al   abdomenului, victima stând legată în picioare. (…) Odată ce agenţii de poliţie au ajuns la locul evenimentelor şi li s-a relatat situaţia de fapt de către cei prezenţi, inculpatul M. L. (agentul de   poliţie, n.r.)şi martora A. D. au constatat imobilizarea victimei în felul descris, precum şi faptul că aceasta adresa în continuare insulte şi ameninţări”, se arată în decizia instanţei.
În documentul citat mai este precizat că cei doi agenţi de poliţie, între care se număra cel acuzat, au cerut dezlegarea bărbatului, dar femeia şi iubitul său s-au opus şi au cerut mai întâi   constatarea pagubelor. În aceste condiţii, cei doi agenţi au intrat în casa femeii, pentru a întocmi procesul verbal de consemnare a plângerii.
După ce au ieşit din casă, poliţiştii au observat că bărbatul legat de copac nu se mai mişcă şi au solicitat o ambulanţă.
„Ulterior, autopsia medico-legală a victimei a stabilit că moartea acesteia a fost violentă, datorându-se şocului pancreatic prin pancreatită acută hemoragică, consecinţa unui traumatism   toraco-abdominal cu fracturi costale şi contuzie pancreatică, produs prin lovirea activă a toracelui şi abdomenului cu mijloc contondent”, mai spune documentul.
Femeia şi iubitul ei au fost trimişi, la rândul lor în judecată pentru lipsire de libertate ce a avut drept urmare moartea victimei, în final fiind condamnaţi definitiv la câte 4 ani şi 8 luni de   închisoare.
„Dacă pană la sosirea organelor de poliţie (ora 12.20 noaptea) lipsirea de libertate a victimei a fost ilegală, era de datoria organelor de cercetare penală să-l imobilizeze pe făptuitor şi astfel,   lipsirea de libertate să devină legală. (…) În drept, fapta inculpatului de a nu acorda minimul de ajutor persoanei a cărei viaţă, integritate corporală sau sănătate era în pericol şi nu avea   putinţa de a se salva, constituie elementele constitutive ale infracţiunii de lăsarea fără ajutor a unei persoane aflate în dificultate prev. de art. 203 alin. 1 Cod penal”, mai arată hotărârea   judecătorilor.
În aceste condiţii, agentul de poliţie a fost condamnat la un an şi patru luni de închisoare, pedeapsa fiind însă amânată pe termen de supraveghere de doi ani.
Tribunalul Suceava a avut de-a face cu o altă speţă, în care a fost implicat un tânăr. În timp ce un tânăr mergea spre casă s-a întâlnit cu un apropiat, care avea, ulterior, să devină victimă. Au   băut în fostul local din Suceava, „La primavera”, după care, victima a constatat că nu mai are bani suficienţi, aşa că au mers împreună la acesta acasă să facă rost. În timp ce primul tânăr aştepta   pe hol, a observat, atârnată de cuier, o cutie de carton pe care era fotografia unei drujbe, acesta crezând că înăuntru ar fi ceva de valoare. După ce au plecat din casă, victima l-a întrebat pe   amicul său dacă nu cunoaşte o femeie pentru a întreţine relaţii sexuale cu ea. Cel din urmă a dat câteva telefoane, şi i-a făcut legătura cu o femeie, poreclită „Gloaba”. Au mers împreună acasă la   un prieten comun, după care victima a fost lăsată singură cu femeia, se arată în decizia de la ROLII.
După 15 minute, documentul mai spune că victima a plecat, fiind în stare avansată de ebrietate, iar amicul său a reuşit să-l ajungă din urmă.
„În aceste împrejurări, inculpatul a plecat să-l caute prin cartier, fiind decis ca, sub pretextul că îl conduce acasă, să profite de starea de ebrietate a acestuia şi să pătrundă în locuinţă,   pentru a sustrage cutia din carton pe care o văzuse anterior. (…) La un moment dat, persoana vătămată i-a cerut să-l lase, să meargă acasă singur. Inculpatul a insistat să-l conducă, intenţionând   să sustragă de la acesta cutia de carton pe care o văzuse. Victima s-a opus, încercând să-l împingă, însă I. A. l-a ţinut în continuare, zicându-i că vrea să-l ajute să meargă acasă, împrejurare în   care D. C. s-a smuls şi s-a dezechilibrat, căzând cu capul de asfalt, si începând să horcăie, prezentând simptome comatoase”, se mai precizează în sursa citată.
Cu toate că victima avea nevoie de îngrijiri medicale, amicul său voia în continuare să-i fure cutia, aşa că i-a căutat cheile prin buzunare şi a mers acasă pentru a-şi duce la bun sfârşit   intenţiile. Autorul a fost cercetat sub control judiciar pentru lăsarea fără ajutor a unei persoane aflate în dificultate, însă între timp a mai săvârşit fapta de furt calificat, şi astfel că în   prezent, se află în penitenciar Târgu Ocna.
De asemenea, Judecătoria Piatra Neamţ, magistraţii au dispus, anul acesta, o amendă în baza articolului 203, alineat (1) din Noul Cod Penal.
În hotărârea prin care s-a stabilit sancţiunea, se arată că la casa unui cuplu s-a prezentat, în stare de ebrietate, un consătean. Împreună, cei trei au băut vin, dar musafirul mai consuma şi din   sticla cu alcool sanitar pe care o avea în buzunar. Acesta a petrecut trei zile în casa vecinilor săi şi, în ultima zi, înainte de a pleca de acasă la serviciu, cuplul i-a spus să plece acasă la   el.
„Când s-au întors, in jurul orei 18:30, l-au găsit pe C. C. (musafirul, n.r.) tot pe scaunul din curtea locuinţei dormind, inculpaţii neputând preciza dacă a mâncat ceva. Văzând acest lucru, l-au   luat de umeri pe C.C., care era într-o stare de inconştienţă şi tremura, şi l-au scos pe banca din fata locuinţei. Ulterior, gândindu-se să nu cadă de pe banca şi să se lovească de betonul din fata   porţii, l-au luat de braţe si l-au dus peste drumul comunal într-o curte lângă o fântână, aşezându-l pe iarba unde l-au lăsat, considerând că îşi va reveni”, se precizează în documentul   judecătorilor.
La audieri, cei doi au spus că nu au sesizat evenimentul, deoarece nu aveau telefon, în final femeia explicând că nu a chemat ambulanţa pentru că nu avea credit pe telefonul mobil. Victima, care   din anul 1993 are amputată mâna stângă, se află acum sub îngrijirea fratelui său, este imobilizat la pat, netransportabil şi incoerent.
„Raportul de expertiza medico-legală a concluzionat următoarele: o plagă situată temporal stângă şi un hematom subdural acut fronto-temporo-parieto-occipital stângă, ce a necesitat trei intervenţii   chirurgicale şi s-a complicat în evoluţie cu bronhopatie. Plagă epicraniană ce se putea produce prin lovire cu sau de corp dur şi a necesitat 12-15 zile îngrijiri medicale pentru vindecare”, se mai   arată pe ROLII.
În aceste condiţii, judecătorii au stabilit pentru cuplul care şi-a abandonat vecinul la nevoie o amendă de 10 lei pe zi, timp de 120 de zile, şi termen de supraveghere timp de doi ani.
La Curtea de Apel Oradea, s-a dispus o condamnare tot pentru lăsarea fără ajutor a două persoane, care au decedat în final. Într-o localitate de aici, trei prieteni au băut până târziu, apoi au   decis să meargă spre casă cu tractorul, potrivit hotârârii de condamnare.
„În timp ce rula pe DC63, la un moment dat tractorul a început să aibă o direcţie haotică şi s-a răsturnat cu toţi cei trei pasageri în şanţul din partea stângă a direcţiei de deplasare spre loc.   Lazuri. În urma accidentului, numiţii R. A. şi R. C. au fost prinşi sub tractor, suferind multiple leziuni traumatice, ultimul fiind în stare de inconştienţă. Deşi a văzut starea gravă în care se   aflau cei doi, numitul M. J. nu le-a acordat de urgenţă ajutor şi nu a anunţat imediat autorităţile pentru a interveni, fugind de la locul accidentului la domiciliu, fără a anunţa pe nimeni nici   aici despre accident. Acesta a fost identificat şi audiat de organele de Poliţie, la locul de muncă”, se arată în document.
Unul dintre bărbaţii prinşi sub tractor şi-a pierdut viaţa pe loc, în timp ce celălalt, fiind grav rănit, a murit după trei zile, la spital.
„Audiat în cauză în calitate de inculpat, numitul M. J. arată că nu îşi aminteşte cu exactitate ce s-a întâmplat pentru că după accident s-a speriat şi a plecat acasă, iar din cauza şocului   provocat de această situaţie, nu a reacţionat şi nu a spus nimănui ce s-a întâmplat deşi cu siguranţă a încercat să ridice tractorul răsturnat peste cele două victime şi să le ajute”, arată   magistraţii.
În acest context, bărbatul a fost condamnat la 8 luni de închisoare cu suspendare.
