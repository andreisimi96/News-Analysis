Departamentul Corespondenţi - Mediafax
Traficul rutier se desfăşoară îngreunat, marţi seara, pe Autostrada A1, între Sibiu şi Sebeş, în zona Cristian, după ce o femeie a lovit glisiera mediană şi maşina a luat foc, transmite corespondentul MEDIAFAX.
Potrivit purtătorului de cuvânt al Poliţiei Sibiu, Elena Welter, o femeie de 52 de ani, din Vâlcea, care conducea maşina, a pierdut controlul volanului şi a lovit glisiera mediană, iar vehiculul a   luat foc.
„Accidentul s-a produs pe A1, la kilometrul 263, Sibiu -Sebeş, în zona Cristian – Săcel. O conducătoare auto de 52 de ani, din Vâlcea, singură în autoturism, a pierdut controlul direcţiei şi a   intrat în coliziune cu glisiera mediană. Imediat după producere, maşina a luat foc, incendiul fiind stins în scurt timp de şoferii din zonă”, a spus Welter.
Nu s-au înregistrat victime, dar traficul se desfăşoară îngreunat în zonă.
