Consultaţiile şi electrocardiogramele, testele ce măsoară impulsurile electrice ale inimii, vor fi efectuate gratuit pentru copiii până la 12 ani, anunţă o clinică privată din Capitală. Medicii susţin că dacă sunt depistate la timp, afecţiunile inimii pot fi tratate fără riscuri majore.
Campania „Nicio zi fără joacă” urmăreşte depistarea afecţiunilor şi malformaţiilor cardiace la copii. Aceasta se va desfăşura pe întreaga perioadă a lunii iunie.
Specialiştii susţin că dacă sunt diagnosticate la timp, afecţiunile inimii pot fi tratate fără riscuri majore.
„Vom continua an de an acest program de screening. Nouă din 1.000 de copii vin pe lume cu o malformaţie cardiacă congenitală. Dacă este depistat la timp, atunci e simplu să le tratăm fără tăieturi,   fără cicatrici şi cu riscuri minime”, a spus medicul Oren Iancovici.
Anual în România se nasc aproximativ 1200 de copii cu malformaţii cardiace congenitale. Dintre aceştia, mai puţin de 500 sunt operaţi.
