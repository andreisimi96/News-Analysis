de: Mihaela Gidei
Magistraţii Curţii de Apel au decis să nu suspende dosarul în care Mihaiela Iorga îi cere şefei DNA daune în valoare de 10.000 de euro pentru perioada de după revocarea din funcţia de procuror al Direcţiei până la finalizarea procesului penal de la ÎCCJ, deschis pe numele acesteia.
Judecătorii de la Curtea de Apel Bucureşti s-au pronunţat asupra posibilităţii suspendării procesului în care Mihaiela Iorga îi cere daune Laurei Codruţa Kovesi şi au decis să continue judecata în   acest dosar civil, independent de cel penal deschis pe numele fostului procuror DNA, la instanţa supremă.
„La dosar nu există dovada suspendării din funcţie, dar există dovezi de începerea urmăririi penale. Vorbim de suspendarea acestui dosar civil până la soluţionarea cauzei penale”, a spus   judecătorul de la Curtea de Apel Bucureşti, la termenul anterior, când s-a discutat această chestiune. În replică, la acel moment, apărătorul Mihaielei Iorga nu a fost de acord cu propunerea   magistratului.
Concret, este vorba despre procesul în care procurorul Mihaiela Iorga a cerut, în instanţă, despăgubiri de 10.000 de euro de la Laura Codruţa Kovesi, Marius Iacob şi instituţia procurorului şef al   DNA, pentru perioada de după revocarea din funcţia de procuror al Direcţiei.
"Cerem daune în valoare de 10.000 de euro.
Sunt daune faţă o mârşăvie procesuală şi e şi orgoliul meu personal: în justiţia în care pledez eu nu se fac porcării. E vorba şi de presiunea exercitată   în tot acest timp", a declarat, pentru MEDIAFAX, la acel moment, avocatul Ionuţ Dobrinescu.
"E de la sine înțeles tensiunea psihică enormă în care s-a găsit (și se găsește și în continuare) Mihaiela Moraru Iorga și familia sa, văzând cum procurorul șef DNA recurge la acte   incalificabile pentru a dilata procedura de soluționare a cererii de suspendare, la plângeri disciplinare și chiar acte de urmărire penală (canibalism inchizitorial), semn că miza reală a   acestor demersuri abuzive de revocare a fost și a rămas mult dincolo de construcția 940 artificială a acuzațiilor formulate împotriva clientei noastre în acest caz. Pentru toate aceste   considerații, susținem că atât dna Laura Codruța Kovesi cât și dl Marius Constantin Iacob au acționat deliberat în scop vexatoriu și intimidant, generând în mod nejustificat presiuni de   ordin moral și emoțional pentru care trebuie să răspundă și patrimonial, în solidar, prin obligarea la plata unor despăgubiri de 10.000 euro (46.507945 RON). Suma pretinsă se înscrie în   marja uzuală de recunoaștere a dreptului la despăgubiri morale în practica CEDO", se arată în documentul înaintat instanţei.
În februarie 2018, procurorii DNA Ploieşti au dispus urmărirea penală faţă de Mihaiela Iorga Moraru, la data faptelor şi în prezent procuror în cadrul Direcţiei Naţionale Anticorupţie, pentru   favorizarea făptuitorului (Florian Walter - n.r.) şi patru acte de fals intelectual în formă continuată. Secţia pentru procurori din cadrul Consiliului Superior al Magistraturii (CSM) a luat act,   tot în luna februarie, de suspendarea din funcţie a procurorului Mihaiela Moraru Iorga, după ce aceasta a fost trimisă în judecată pentru favorizarea făptuitorului şi fals intelectual.
DNA arăta atunci că procurorul ar fi ajutat, ”cu intenţie directă, prin acte comisive şi omisive, în scopul îngreunării cercetărilor”, un inculpat cercetat într-un dosar aflat pe rolul DIICOT pe   numele căruia au fost emise mandatul european de arestare şi cererea de dare în urmărire internaţională. Surse judiciare declarau pentru MEDIAFAX că persoana ajutată de Mihaiela Iorga Moraru este   Florian Walter.
Anterior deschiderii dosarului, Kovesi a cerut revocarea Mihaielei Iorga, după ce magistratul a reclamat-o la Inspecţia Judiciară pe şefa DNA. Secţia pentru procurori a admis revocarea, însă   instanţa a dispus ca aceasta să îşi reia postul.
