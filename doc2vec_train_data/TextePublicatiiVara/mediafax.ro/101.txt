Mihai Draghici - Mediafax
China instalează sisteme de rachete în zonele disputate din Marea Chinei de Sud în scopul intimidării statelor vecine, acuză James Mattis, secretarul american al Apărării, oferind asigurări că Statele Unite vor menţine prezenţa militară în Coreea de Sud şi în alte ţări din Asia.
Aflat în Singapore, la Conferinţa pentru securitate "Dialogul Shangri-La", James Mattis a acuzat Beijingul că a instalat sisteme de rachete sol-aer şi radare în zone din Marea Chinei de Sud.
"Deşi China susţine contrariul, instalarea acestor capabilităţi are legătură directă cu utilizarea militară în scopul intimidării şi exercitării de presiuni asupra ţărilor vecine", a afirmat James   Mattis, citat de BBC.
"Vreau ca lucrurile să fie foarte clare: prezenţa militară a SUA în zona Indo-Pacifică va fi menţinută. Această zonă strategică este prioritară pentru noi", a subliniat şeful Pentagonului, potrivit   CNN, sugerând că Statele Unite vor menţine prezenţa militară şi în Coreea de Sud, deşi preşedintele Donald Trump urmează să aibă o întrevedere cu liderul Coreei de Nord, Kim Jong-Un, pentru   îmbunătăţirea relaţiilor.
"Suntem conştienţi că Beijingul se va confrunta cu o serie de provocări şi oportunităţi în următorii ani; noi suntem pregătiţi să susţinem deciziile Chinei dacă acestea promovează pacea pe termen   lung şi prosperitatea acestei regiuni dinamice. Cu toate acestea, politicile Chinei în Marea Chinei de Sud intră în contradicţie cu deschiderea promovată în strategia SUA, punând sub semnul   întrebării obiectivele ample ale Chinei", a observat şeful Pentagonului.
China exercită dominaţie militară asupra Mării Chinei de Sud, o zonă disputată cu Vietnamul, Malaysia, Indonezia, Filipine şi Brunei.
