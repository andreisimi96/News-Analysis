ECONOMIC astăzi, 12:59
de: Dan Straut
Ministerul Finanţelor Publice (MFP) a lansat vineri prima emisiune de titluri de stat în cadrul Programului Tezaur - ediţia CENTENAR. Titlurile au valoare de 1 leu, dobândă de 5% şi scadenţă la cinci ani şi sunt destinate exclusiv populaţiei, iar o persoană poate acumula cel mult 100.000 de unităţi.
„Titlurile pot fi cumpărate de către persoanele fizice rezidente care au împlinit vârsta de 18 ani la data efectuării subscrierii, iar veniturile obţinute sunt neimpozabile”, se arată într-un   comunicat al MFP.
Potrivit prospectului de emisiune, prsoanele fizice pot cumpăra titluri de stat prin următoarele canale de distribuţie:
- în perioada 15 iunie - 6 iulie 2018 de la unităţile operative ale Trezoreriei Statului unde au domiciliul fiscal
- în perioada 15 iunie - 5 iulie 2018 prin reţeaua de oficii poştale ale Companiei Naţionale Poşta Română din mediul urban
- în perioada 15 iunie - 4 iulie 2018 prin reţeaua de oficii poştale ale Companiei Naţionale Poşta Română din mediul rural.
„Un investitor poate efectua, în cadrul perioadei de subscriere, una sau mai multe subscrieri în cadrul unei emisiuni, dar valoarea maximă cumulată a acestora nu poate depăşi plafonul valoric de   100.000 de lei, pentru subscrierile realizate intermediul unităţilor operative ale Trezoreriei Statului şi respectiv de 100.000 de lei pentru subscrierile realizate prin subunităţile poştale din   reţeaua Companiei Naţionale Poşta Română SA”, precizează MFP.
Titlurile de stat sunt în forma dematerializată, nu pot fi răscumpărate înainte de scadenţă, sunt netransferabile şi nu se tranzacţionează. Dobânda este anuală, plătibilă la termenele din   prospectul de emisiune.
„În cazul decesului, dreptul de proprietate asupra titlurilor de stat se transferă moştenitorilor, care prezintă documentele legale ce atestă calitatea de moştenitori”, mai arată MFP.
„Emisiunea de titluri de stat CENTENAR pune în prim plan investitorul român şi îi asigură o dobândă neimpozabilă mai bună decât cele oferite la depozitele bancare. Statul garantează 100% sumele   depuse, dobânzile aferente şi este corect să plătească pentru titlurile de stat destinate populaţiei la fel cum plăteşte şi pentru cele destinate pieţei financiare”, a declarat Eugen Teodorovici,   ministrul Finanţelor.
Potrivit MFP, „emiterea titlurilor de stat pentru populaţie va continua şi în lunile următoare, posibil şi cu alte maturităţi care urmează a fi stabilite în funcţie de evaluarea interesului pentru   această primă emisiune, până la consumarea plafonului anual stabilit pentru anul 2018 la un nivel indicativ de 4 miliarde de lei”.
Prospectul complet de emisiune, şi orice modificări ale acestuia, se publică pe www.mfinante.gov.ro , www.datoriepublica.mfinante.gov.ro , www.comunicatii.gov.ro şi www.posta-romana.ro .
