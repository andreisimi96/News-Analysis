Avocatul Elenei Udrea, Veronel Rădulescu, a declarat imediat după ce magistraţii ÎCCJ i-au condamnat clienta la şase ani de închisoare în dosarul Gala Bute, că va ataca decizia prin toate mijloacele legale, deoarece soluţia este una nejustificată.
„Vom ataca decizia, utilizând toate mijloacele pe care ni le permite legea. Nu am vorbit încă cu doamna Udrea, pentru că abia apărut decizia. Este o decizie nejustificată şi nedreaptă, pentru că   este întemeiată pe o situaţie de fapt nereală şi vom demonstra acest lucru, asta pe de o parte. Pe de altă parte, pentru că au fost administrate probe nelegal, pentru că nu i s-a acordat dreptul la   apărare. Ştiţi că i s-a respins inclusiv dreptul de a da declaraţie prin mijloace de comunicare la distanţă. Sunt foarte multe aspecte care sunt în favoarea susţinerii unei cereri de contestaţie în   anulare, de revizuire”, a declarat, pentru MEDIAFAX, avocatul Veronel Rădulescu.
Apărătorul fostului ministru a mai precizat că nu ştie dacă Elena Udrea se va întoarce sau nu din Costa Rica, deoarece aceasta este o decizie personală.
Magistraţii instanţei supreme au condamnat-o, marţi, pe Elena Udrea, la 6 ani de închisoare, în dosarul "Gala Bute". Decizia este definitivă.
Judecătorii au decis să menţină pedeapsa primită de Elena Udrea în primă instanţă. În acelaşi dosar, Tudor Breazu a fost condamnat la trei ani de închisoare cu executare pentru complicitate la   luare de mită, Dragoş Botoroagă la doi ani şi şase luni de închisoare cu suspendare, în timp ce fostul secretar general în MDRT, Gheorghe Nastasia, a fost condamnat la patru ani de închisoare cu   suspendare pentru luare de mită.
De asemenea, fostul consilier al Elenei Udrea, Ştefan Lungu, a fost condamnat la un an şi şase luni de închisoare cu suspendare, iar fostul director al Companiei Naţionale de Investiţii, Ana Maria   Topoliceanu, a fost condamnată la trei ani de închisoare cu suspendare.
Pe de altă parte, fostul ministru Ion Ariton a fost achitat pentru infracţiunile de participaţie improprie la abuz în serviciu şi folosirea influenţei.
Elena Udrea a anunţat, pe 17 februarie, că se află în Costa Rica, iar în aprilie fostul ministru transmitea că ar avea statut provizoriu de refugiat politic din 21 martie şi că una dintre   obligaţiile pe care le are este de a nu părăsi teritoriul statului Costa Rica. Ea a declarat că este însărcinată, fiind logodită cu tatăl copilului.
