de: Ana Obretin - Mediafax
Acuzaţii de viol aduse actorului Sylvester Stallone la sfârşitul anului trecut sunt reanalizate de poliţia americană, a anunţat procuratura din Los Angeles, transmite Reuters.
Purtătorul de cuvânt al procuraturii nu a oferit alte informaţii, dar a spus că acest caz a fost iniţial prezentat poliţiei din Santa Monica, California.
Reprezentanţii lui Stallone nu au oferit nicio declaraţie până la momentul difuzării acestei ştiri.
În decembrie 2017, Martin Singer, avocatul lui Sylvester Stallone, a declarat că acesta a fost acuzat de o femeie că a violat-o, la începutul anilor 1990, lucru pe care actorul îl neagă, dar   poliţia americană a deschis o anchetă în acest sens, deşi acest tip de faptă este prescris după 10 ani în statul California, unde ar fi avut loc abuzul. Poliţia era obligată însă să investigheze   mai întâi dacă acuzaţiile femeii sunt adevărate.
Femeia, care a depus plângerea la poliţia din Santa Monica în noiembrie 2017, susţine că a fost violată de Stallone în 1990, în biroul acestuia.
Musculosul star hollywoodian, în vârstă de 71 de ani, nominalizat de trei ori la premiile Oscar, a devenit celebru la sfârşitul anilor '70 cu rolul pugilistului Rocky Balboa, în franciza "Rocky",   şi şi-a construit apoi o carieră de succes cu partituri în filme de acţiune, precum John Rambo, un veteran al războiului din Vietnam, în franciza "Rambo", şi un mercenar îndrăzneţ, în filmele din   franciza "Eroi de sacrificiu/ The Expendables". În anii '80, "Sly", aşa cum este numit în presă, a fost unul dintre cel mai bine plătiţi actori de la Hollywood.
În ultimele opt luni, de la izbucnirea scandalului Harvey Weinstein, Hollywood-ul a fost zguduit de acuzaţii de agresiune sexuală aduse unui mare număr de actori, regizori şi producători. Printre   vedetele acuzate de abuz sexual se numără actorul Kevin Spacey, regizorul Bryan Singer, actorul Dustin Hoffman, producătorul muzical Russell Simmons, actorul de comedie Louis CK şi actorul Geoffrey   Rush.
Peste o sută de femei, printre care actriţe precum Rose McGowan şi Gwyneth Paltrow, l-au acuzat pe Harvey Weinstein de hărţuire sexuală, viol sau agresiune, în urma apariţiei, la începutul lunii   octombrie 2017, a unui articol în The New York Times în care erau oferite detalii cu privire la mai multe plângeri pe numele producătorului de film. Weinstein, în vârstă de 66 de ani, a negat   acuzaţiile, dar este subiectul mai multor anchete ale poliţiilor din New York, Los Angeles şi Londra.
La sfârşitul lunii mai, Weinstein a fost pentru prima dată inculpat, pentru viol şi alte delicte cu caracter sexual, victimele fiind două femei. Producătorul de film american a pledat nevinovat.
De asemenea, actorul american Bill Cosby a fost găsit vinovat de agresarea sexuală a unei femei, pe care o drogase, în 2004.
