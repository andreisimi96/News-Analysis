Cel puţin 200 de persoane sunt în continuare dispărute, iar alte 75 au decedat, în urma erupţiei de duminică a Vulcanului Fuego din Guatemala, eforturile echipelor de căutare fiind îngreunate de o nouă erupţie a vulcanului, care a avut loc marţi, informează site-ul agenţiei de ştiri Dpa.
Sergio Cabanas, directorul agenţiei pentru situaţii de urgenţă din Guatemala (CONRED), a anunţat că 192 de persoane sunt date dispărute în urma erupţiei iniţiale.
Şase localităţi au fost evacuate, iar peste 1,7 milioane de persoane au fost afectate, inclusiv peste 3,000 care au fost nevoite să-şi părăsească locuinţele.
Cea de-a doua erupţie majoră, produsă marţi, a luat prin surprindere populaţia şi autorităţile, în condiţiile în care vulcanologii nu estimau o nouă erupţie în următoarele zile.
Peste 30 de persoane sunt spitalizate în Guatemala cu arsuri de gradul trei, iar cel puţin şase urmează să fie transportate în SUA pentru tratament specializat.
