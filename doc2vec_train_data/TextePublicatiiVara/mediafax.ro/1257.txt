POLITIC astăzi, 22:27
de: Ana Petrescu
Fostul preşedinte Traian Băsescu a declarat, luni, că PSD a amânat pentru săptămâna viitoare validarea în plenul reunit al Parlamentului a social-democratului Gabriel Vlase la şefia SIE, fiindcă se aşteaptă sentinţa în procesul lui Liviu Dragnea pe 21 iunie.
"Judecaţi voi ! Desemnarea lui Gabriel Vlase în funcţia de director SIE ,amânată pentru săptămâna viitoare în condiţiile în care Dragnea a fost de acord cu numirea, premergător desemnării lui Vlase   de către Iohannis. De ce? Simplu ... banii înainte ca la...”doamne”, adică întâi sentinţa în procesul lui Dragnea pe 21 iunie şi pe urmă omul sistemului în fruntea SIE. Asta pentru că triada   revocare, suspendare, achitare să fie respectată. Dacă sistemul vrea să îşi primească omul său în fruntea SIE, trebuie să-l scoată achitat pe Dragnea, iar după aceea Dragnea va uita de revocarea   doamnei LCK, dar şi de suspendarea lui Iohannis.
O fi bine, o fi rău, judecaţi voi. P.S. -Vlase conduce şedinţa Camerei care acum trece CPP în pas alergător. Ca în orice clan mafiot, Vlase îşi   primeşte porţia de umilinţă (nu cumva să fie degeaba). Bună treabă rea tocmeală", a afirmat fostul şef al statului, Traian Băsescu, într-o postare pe Facebook.
Secretarul general al PSD, Marian Neacşu a afirmat, luni, că există probabilitatea, ca într-o şedinţă a plenului reunit al Camerei Deputaţilor şi Senatului, să fie validat social-democratului   Gabriel Vlase la şefia Serviciului de Informaţii Externe (SIE).
Acesta a mai precizat că majoritatea parlamentară nu ia în calcul o altă variantă pentru funcţia de director al SIE în afară de actualul vicepreşedinte al Camerei Deputaţilor, Gabriel Vlase.
Gabriel Vlase a declarat, luni, că l-a informat pe liderul social-democraţilor, Liviu Dragnea, înainte de a merge la preşedintele României, Klaus Iohannis, afirmând că cei doi preşedinţi ai   camerelor Parlamentului vor decide când va intra nominalizarea în dezbatere.
Klaus Iohannis l-a nominalizat în funcţia de director SIE pe Gabriel Vlase, transmite Administraţia Prezidenţială.
"Preşedintele României, domnul Klaus Iohannis, a transmis joi, 14 iunie a.c., în temeiul art. 65 alin. (2) lit. h) din Constituţia României, o scrisoare preşedinţilor celor două Camere ale   Parlamentului, în care propune numirea în funcţia de director al Serviciului de Informaţii Externe a domnului Petru-Gabriel Vlase", se arată în comunicatul transmis de Adminstraţia Prezidenţială.
