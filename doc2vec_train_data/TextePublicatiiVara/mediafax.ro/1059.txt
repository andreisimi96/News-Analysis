Mihai Draghici - Mediafax
China va introduce măsuri de retorsiune simetrice împotriva importurilor din Statele Unite ca reacţie la taxele vamale impuse de Administraţia Donald Trump, anunţă Guvernul de la Beijing, denunţând "războiul comercial" lansat de Washington.
"Vom introduce imediat taxe vamale de aceeaşi amploare şi intensitate", a comunicat Ministerul chinez al Comerţului, potrivit site-ului american Axios.com.
"China şi Statele Unite au efectuat mai multe sesiuni de consultări pe teme economice şi comerciale în efortul de rezolvare a disensiunilor şi de ajungere la o situaţie reciproc avantajoasă.   Regretăm profund că Statele Unite au ignorat consensul (...), provocând un război comercial. Această manevră nu afectează doar interesele bilaterale, ci şi ordinea comercială mondială. China se   opune ferm acestei abordări. China nu vrea război comercial. Cu toate acestea, în contextul atitudinii cu perspective pe termen scurt a Statelor Unite, China trebuie să reacţioneze puternic şi ferm   pentru apărarea intereselor naţiunii şi poporului, pentru garantarea globalizării economice şi a sistemului comercial multilateral", a precizat Ministerul Comerţului de la Beijing.
