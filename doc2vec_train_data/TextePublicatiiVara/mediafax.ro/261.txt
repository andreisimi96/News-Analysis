SPORT astăzi, 15:14
de: Andrei Pal
Simona Halep o înfruntă, la ora transmiterii ştirii, pe Angelique Kerber în sferturile de finală de la Roland Garros. Liderul mondial a fost trimis să joace pe Suzanne Lenglen, a doua cea mai importantă arenă a complexului, în timp ce scena cea mare le aparţine lui Garbine Muguruza şi Maria Şarapova.
Este a zecea confruntare între Halep şi Angelique Kerber, adversara pe care o conduce cu 5-4 la meciurile directe şi pe care a învins-o ultima oară la Australian Open, în semifinale, la capătul   unui meci dramatic, scor 9-7 în setul decisiv.
Este însă, prima confruntare directă la Roland Garros între fetele care sunt protagonistele uneia dintre cele mai frumoase rivalităţi din circuit.
După meciul Simonei, pe Suzanne Lenglen se va juca   partida dintre Marin Cilic (Croaţia) şi Juan Martin del Potro (Argentina), care contează pentru sferturile de finală de pe tabloul masculin.
În acelaşi timp, Philippe Chatrier, cea mai mare arenă de la Roland Garros, are loc meciul dintre Garbine Muguruza şi Maria Şarapova, care va decide potenţiala adversară a Simonei Halep, în cazul   în care constănţeanca se califică în semifinale. După duelul foştilor lideri mondiali, scena îi va aparţine lui Rafa Nadal, care va juca împotriva argentinianului Diego Sebastian Schwartzman.
Pentru Simona Halep, meciul împotriva lui Angelique Kerber este primul pe care-l joacă în acest an pe arena Suzanne Lenglen. Până acum, Halep a fost programată de trei ori pe Philippe Chatrier, iar   contra lui Petkovic, compatrioata şi buna prietenă a lui Kerber, a fost trimisă să joace pe Terenul 18.
