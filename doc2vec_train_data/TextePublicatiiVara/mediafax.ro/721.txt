Preşedintele Klaus Iohannis a declarat marţi că nu a discutat cu procurorul-şef al DNA, Laura Codruţa Kovesi, despre o posibilă demisie din funcţie, şeful statului precizând că acest lucru nu ar depinde de el.
Preşedintele Iohannis, despre o demisie a şefei DNA: Nu am discutat această chestiune şi nu ar depinde de mine
Întrebat marţi la Cotroceni, după întâlnirea cu delegaţia Comisiei de la Veneţia, dacă demisia şefei DNA este o opţiune şi dacă a avut discuţii cu Laura Codruţa Kovesi, preşedintele Klaus Iohannis   a răspuns: "Nu am discutat această chestiune şi asta n-ar depinde de mine. Deci nu puteţi să-mi puneţi mie această întrebare."
Klaus Iohannis a reacţionat după ce joia trecută CCR a făcut publică motivarea deciziei potrivit căreia există un conflict juridic între ministrului Justiţiei şi preşedintele României, iar şeful   statului este obligat să o revoce din funcţie pe şefa DNA.
Referitor la motivarea Curţii Constituţionale referitoare la revocarea Codruţei Kovesi, Iohannis a spus marţi că a parcurs cele 133 de pagini, însă a precizat că mai are "un pic" de citit. Acesta a   anunţat că, la o primă lectură, motivarea aduce la suprafaţă mai multe întrebări decât clarificări.
El a adăugat că este dispus să pună, în cadrul unei dezbateri, mai multe întrebări care reies din motivarea CCR, precizând că un referendum "poate să fie la finalul unei astfel de dezbateri".
