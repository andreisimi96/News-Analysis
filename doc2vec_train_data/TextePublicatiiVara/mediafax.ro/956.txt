de: Diana Grigore
Grupul Partidului Naţional Liberal a despus vineri o sesizare de neconstituţionalitate la CCR, privind proiectul de lege al înfiinţării Fondului Suveran de Investiţii.
"Între forma adoptată de Senatul României, în calitate de primă cameră sesizată, şi forma adoptată de Camera Deputaţilor, în calitate de cameră decizională, constatăm existenţa unor deosebiri   majore de conţinut în privinţa modului în care se constituie aportul de capital în natură prin adăugarea în forma adoptată de camera decizională a 10 entităţi economice (dintre care 4 entităţi   economice, antecitate, nu au fost avute în vedere nici în forma iniţială a legii şi nici după dezbaterea desfăşurată în Senatul României)", se arată în sesizarea depusă de PNL.
Sesizarea a fost semnată de 66 de deputaţi PNL.
"Această lege încalcă principiul bicameralismului, în sensul că la Camera Deputaţilor au fost introduse în lege noi companii, pe lângă cele iniţiale, care urmează să intre sub administrarea acestui   fond mamut, companii care nu au primit şi votul senatorilor.
Aşadar, din start, legea are un caracter neconstituţional! Legea încalcă şi art.135 din Constituţie, care consacră faptul că România   este economie de piaţă, bazată pe libera iniţiativă şi concurentă.(...) Cel mai grav este faptul că prin această lege se încalcă şi art.136 din Constituţie, deoarece proprietate privată a statului   este transferată în proprietatea Fondului Suveran de Dezvoltare şi Investiţii, iar statul va fi pus în imposibilitatea de a-şi îndeplini funcţia sa principală – de a proteja interesele naţionale   ale românilor. Curtea s-a pronunţat de mai multe ori în această chestiune! Legea sfidează toate regulile economiei de piaţă funcţionale şi ale concurenţei libere!'', susţinea pe 6 iunie Raluca   Turcan pe pagina sa de Facebook.
Pe 6 iunie, Parlamentul a adoptat proiectul care înfiinţează Fondul Suveran de Dezvoltare şi Investiţii (FSDI), care va include 33 de companii de stat. Acţionarul acestuia va fi statul român, iar   capitalul social se va ridica la 9 miliarde de lei.
"Proiectul de lege are ca obiect de reglementare înfiinţarea Fondului Suveran de Dezvoltare şi Investiţii - S.A. (FSDI), precum şi modificarea unor acte normative. FSDI este persoană juridică   română, organizată ca societate pe acţiuni, având ca acţionar unic statul român, reprezentat de Ministerul Finanţelor Publice. Capitalul social al FSDI subscris integral la data constituirii este   format din aport în natură reprezentat de pachete de acţiuni la diverse companii, precum şi din aport în numerar în valoare de 1.850.000.000 lei", se arată în textul actului normativ adoptat   miercuri de Camera Deputaţilor, for decizional pentru iniţiativa legislativă.
