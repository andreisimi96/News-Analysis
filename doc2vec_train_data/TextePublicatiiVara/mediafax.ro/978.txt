11 pompieri intervin cu două autospeciale, vineri, pentru stingerea unui incendiu la subsolul Arhiepiscopiei Romano-Catolice din Alba Iulia, situată în interiorul Cetăţii Alba Carolina, unde se află cea mai veche şi lungă catedrală din România.
Purtătorul de cuvânt al Inspectoratului pentru Situaţii de Urgenţă (ISU) Alba Iulia, Alina Marescu, a declarat, corespondentului MEDIAFAX, că nu există victime în urma incendiului, dar nici pericol   de extindere, întrucât clădirea are ziduri de piatră.
”Detaşamentul Alba Iulia intervine cu două autospeciale, un ofiţer şi zece subofiţeri, la un incendiu la subsolul Arhiepiscopiei Romano-Catolice Alba Iulia. Nu sunt victime, însă la faţa locului   s-a deplasat şi un echipaj SMURD”, potrivit Alinei Marescu.
Purtătorul de cuvânt al ISU Alba nu a putut preciza suprafaţa afectată de incendiu şi cauzele izbucnirii, precizând că acestea vor fi stabilite după stingerea flăcărilor.
Catedrala Romano-Catolică ”Sfântul Mihail” din Alba Iulia, situată în interiorul Cetăţii Alba Carolina, este cea mai lungă şi veche din România.
Construcţia catedralei a început în secolul a XI-lea, lăcaşul fiind distrus parţial două sute de ani mai târziu de invazia tătară şi reconstruit în stil romanic cu elemente de influenţă gotică.
