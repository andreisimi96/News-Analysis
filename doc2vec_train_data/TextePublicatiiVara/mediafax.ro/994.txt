POLITIC astăzi, 16:18
de: Diana Grigore
Preşedintele PNL Bucureşti, Cristian Buşoi a declarat vineri că banii pe care primarul general al Capitalei, Gabriela Firea, îi dă cuplurilor căsătorite sunt un fel de mită electorală.
"Banii pe care administraţia PSD-Firea îi dă pentru cuplurile căsătorile sunt un fel de mită electorală. Este felul prin care PSD îşi asigură loialitatea electoratului propriu, pe banii tuturor   bucureştenilor. Administraţia PSD-Firea nu a înţeles absolut nimic din huiduieli. Dacă ar fi făcut un minim efort să înţeleagă nemulţumirea oamenilor, dna Firea ar fi văzut că se circulă fără aer   condiţionat în mijloacele de transport în comun şi şi-ar fi adus aminte că promisiunea aerului condiţionat a făcut-o cam de când a luat mandatul. La fel ca şi cea despre traficul din Capitală.   Proiectul susţinut, ieri, de PSD prevede că acele cupluri care împlinesc 25 de ani de căsătorie vor primi de la primărie 1.000 de lei.
Cele care aniversează 50 de ani de căsătorie, 1.500 de lei,   iar cuplurile care împlinesc 75 de ani, 3.000 de lei. Bucureşti, săracul oraş bogat cu administratori fără nicio gândire strategică", a susţinut Buşoi pe pagina sa de Facebook.
Primăria Capitalei va acorda sume cuprinse între 1.000 şi 3.000 de lei cuplurilor care împlinesc 25, 50, şi 75 de ani de căsătorie, a decis, joi, Consiliul General al Municipiului Bucureşti.   Proiectul a creat tensiuni şi jigniri între consilieri.
Potrivit proiectului de hotărâre, care a fost aprobat, joi, de CGMB, cu 30 de voturi pentru, cuplurile care anul acesta împlinesc 25 de ani de căsătorie vor primi la primărie suma de 1.000 de lei.   De asemenea, cei care aniversează 50 de ani de căsătorie vor primi 1.500 de lei, iar cuplurile care împlinesc 75 de ani vor fi bonificate cu suma de 3.000 de lei, în cadrul proiectului care se   numeşte „Diploma de onoare şi plata unui premiu pentru familiile care îşi aniversează căsătorie”.
„Condiţiile pentru acordarea premiului, care se acordă o singură dată, sunt: cel puţin unul dintre soţi are domiciliul sau reşedinţa în Municipiul Bucureşti de minimum 5 ani. Ambii soţi sunt în   viaţă la momentul depunerii solicitării, cel puţin unul dintre soţi are vârsta de peste 50 de ani. În cazul în care cuplul serbează 25 de ani de căsătorie, dar niciunul dintre soţi nu a împlinit 50   de ani, premiul poate fi acordat cu avizul Primarului Gneral al Municipiului Bucueşti”, se arată în proiectul de hotărâre al CGMB.
