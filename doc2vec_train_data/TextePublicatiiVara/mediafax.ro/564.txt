de: Bianca Ciocotisan
Preşedintele Donald Trump a spulberat sâmbătă eforturile de unitate ale G7, după ce s-a supărat pe premierul canadian Justin Trudeau şi a anunţat că se va retrage din organizaţie, anunţând că ar putea dubla tarifele pentru industria auto, realatează Reuters.
Trump a avansat posibilitatea ca Statele Unite să se retragă din Grupul celor Şapte, anunţ care a spulberat ceea ce părea a fi un consens fragil asupra disputei comerciale dintre Washington şi   aliaţii săi de top.
„Premierul Justin Trudeau din Canada s-a arătat calm în timpul întâlnirilor noastre G7, doar pentru a da, după plecarea mea, o declaraţie spunând că <<tarifele americane reprezintă un fel de   insultă>> şi că <<nu se vor lăsa atacaţi>>. Foarte necinstat şi slab, însă tarifele noastre reprezintă un răspuns la cele de 270% pentru produsele lactate!
Impuse de către el”, a   declarat preşedintele Statelor Unite într-un mesaj pe Twitter.
În cadrul conferinţei sale de presă, Trudeau a vorbit despre represaliile pe care Canada le-ar putea lua luna viitoare, ca răspuns la decizia preşedintelui Trump de a aplica taxe vamale   suplimentare asupra importurilor de oţel şi aluminiu din Canada, Mexic şi Uniunea Europeană.
„Prim-ministrul nu a spus nimic din ce nu a mai menţionat anterior- atât în declaraţiile sale publice, cât şi în conversaţii private cu preşedintele”, a replicat biroul de presă al premierului   canadian.
În contextul în care Uniunea Europeană, Japonia şi Canada au formulat obiecţii faţă de taxele vamale impuse recent de Donald Trump la importurile de oţel şi aluminiu şi au ameninţat cu măsuri de   retorsiune, preşedintele SUA a discutat individual cu liderii statelor din Grupul G7, argumentând că Statele Unite sunt tratate inadecvat, prin impunerea de bariere comerciale sau prin   nerespectarea angajamentelor de securitate, a declarat un oficial european. Trump a atras atenţia că Washingtonul va riposta la eventuale contramăsuri comerciale aplicate de parteneri.
