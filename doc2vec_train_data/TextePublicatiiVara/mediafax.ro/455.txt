de: Mihaela Gidei
Ministerul Justiţiei supune dezbaterii un proiect prin care se stabileşte o valoare mai mare pentru hrana acordată deţinuţilor, care va creşte de la 3,76 de lei pe zi, la 5,51 de lei, dar şi prin care li se oferă alimente noi, precum carne de vită sau se măresc raţiile de biscuiţi, brânză şi legume.
„A fost elaborat proiectul de ordin al ministrului Justiţiei pentru aprobarea valorilor financiare ale normelor de hrană ale persoanelor private de libertate. (...) În vederea elaborării   proiectului (...) a fost numită o comisie formată din specialişti din cadrul Administraţiei Naţionale a Penitenciarelor şi din unităţile subordonate, aceasta stabilind normele financiare de hrană   pentru persoanele condamnate, prin stabilirea unor noi valori financiare a normelor de hrană acordate deţinuţilor. Astfel, de la 3,76 lei/zi/persoană fără TVA, corespunzătoare valorii actuale a   normei 17, pentru această normă de hrană noua valoare fiind stabilită la 5,51 lei/zi/persoană, fără TVA”, se arată într-un document publicat pe site-ul Ministerului Justiţiei.
De asemenea, se mai precizează, în sursa citată că în corelare cu acest proiect, a mai fost elaborat un altul prin care se modifică structura normelor de hrană, fiind adăugate alimente noi, precum   carnea de vită, şi mărite raţiile de biscuiţi, legume, fructe, conserve de legume, brânză telemea etc.
Impactul financiar asupra bugetului general este, potrivit documentului: anul curent - 11.922.000 lei, iar în următorii patru ani - 14.221.000 de lei.
„În consecinţă, având în vedere modificările preconizate prin proiectul de ordin al ministrului justiţiei pentru aprobarea normelor de acordare a drepturilor de hrană a devenit necesară   reglementarea noilor valori financiare, corespunzătoare modificărilor intervenite. Având în vedere aceste aspecte, cele două demersuri urmează a fi efectuate în acelaşi timp, astfel încât să se dea   eficienţă aplicării practice actelor normative în materia normelor de hrană alocate persoanelor private de libertate”, mai precizează proiectul.
