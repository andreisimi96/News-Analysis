de: Departamentul Economic - Mediafax
Ministrul de Finanţe, Eugen Teodorovici, a declarat sâmbătă, la Constanţa, că nu este importantă sursa de finanţare într-un proiect, confirmând renunţarea la înţelegerea cu Banca Mondială pentru tronsonul de autostradă Comarnic- Braşov.
"Într-un proiect nu e importantă sursa de finanţare, este important să faci acel proiect, iar guvernul, prin Ministerul de Finanţe, să aleagă cea mai facilă, utilă, ieftină sursă de finanţare.   A fost o discuţie cu cei de la Ministerul Transporturilor. Dânşii (n.r. ministerul Transporturilor) au găsit o variantă mai rapidă de a face lucrurile să se întâmple pe acest sector Comarnic -   Braşov.
Nu este importantă partea de finanţare, este importantă calea de a implementa un astfel de proiect", a declarat Eugen Teodorivici, ministrul Finanţelor, la Constanţa.
Acesta a mai spus că ministerul de Finanţe este singurul care trebuie să discute cu un finanţator. "Nu este niciun fel de discuţie, scandal. Banca are regulile sale ca finanţator, care poate nu   sunt aceleaşi cu cele pe care un parteneriat public privat le impune", a afirmat Teodorovici.
Banca Mondială (BM) a transmis, la solicitarea MEDIAFAX, că „nu a primit o notificare oficială din partea Ministerului Transporturilor privind colaborarea pentru autostrada   Ploieşti-Braşov”, după ce ministrul Lucian Şova anunţase renunţarea la unitatea de proiect administrată împreună cu BM.
