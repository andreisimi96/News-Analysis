SOCIAL astăzi, 15:48
de: Departamentul Social - Mediafax
Ambasada SUA nu a cerut date oficiale de la autorităţi privind mitingul PSD care va avea loc sâmbătă seara, au declarat, pentru MEDIAFAX, surse oficiale. Reprezentanţii Statelor Unite ale Americii au emis o alertă către cetăţenii americani să evite "mulţimile agresive sau agitate".
Ambasada Statelor Unite ale Americii la Bucureşti nu este beneficiar oficial al informaţiilor cu privire la siguranţa populaţiei, cu excepţia cazurilor în care instituţia trimite cereri în acest   sens.
Potrivit unei surse oficiale, Ambasada SUA nu a trimis nicio solicitare către autorităţile române cu privire la desfăşurarea evenimentelor de sâmbătă seara din Capitală.
Datele referitoare la evenimentele organizate în Capitală ar putea fi transmise de către Jandarmerie Română sau de către Serviciul Român de Informaţii.
Ambasada SUA a emis o avertizare în contextul în care în Capitală au loc, sâmbătă, patru demonstraţii, printre care marşul LGBT şi mitingul PSD.
”Cetăţenii americani sunt sfătuiţi să evite mulţimile agresive sau agitate şi să rămână constant în stare de alertă, atent la evenimentele din jur. Măsuri recomandate: Identificarea de rute   alternative, planificarea programului în concordanţă şi păstrarea în minte a unei căi de „ieşire” în cazul deplasării prin zone aglomerate pentru a evita rănirea în caz de incidente”, se arată   în alerta ambasadei SUA la BucureştI.
Ambasada SUA la Bucureşti informează că patru demonstraţii şi proteste separate sunt aşteptate sâmbătă, 9 iunie 2018.
”Locul şi intervalul orar în care vor avea loc acestea se suprapune într-o oarecare măsură şi se aşteaptă un număr mare de participanţi. Se estimează că traficul pietonal şi cel al   autovehiculelor în aceste zone va fi afectat în mod negativ”, se mai specifică în alertă.
De asemenea, oficialii ambasadei atenţionează că este posibilă organizarea unei alte demonstraţii, respectiv un mitingul de protest împotriva PSD, pentru care nu se cunoaşte intervalul orar, însă   el va corespunde probabil cu cel al mitingului PSD.
