Fostul ministru al Culturii, Vlad Alexandrescu, acuză într-o postare pe o reţea de socializare guvernul că a trădat interesele României după ce includerea sitului Roşia Montana pe Lista Patrimoniului Mondial a fost amânată la cererea actualilor oficiali de la Ministerul Culturii.
"Guvernul, prin această mişelie, a trădat interesele României. Toate şansele erau de partea noastră. ICOMOS dăduse o recomandare de includere a Roşiei Montane în Lista Patrimoniului Mondial, toate   statele aveau de gând să voteze pentru includere, nimeni neavând nimic de obiectat în acest sens. Nimeni, în afară de... România", a comentat Vlad Alexandrescu, prezent la Manama, imediat după ce   includerea localităţii Roşia Montană în lista Patrimoniului Mondial UNESCO a fost amânată.
Potrivit fostului ministru, amânarea vine în urma unei minciuni repetate obsesiv de guvern: "Ce a făcut guvernul a fost să trimită pe secretarul de stat de la Ministerul Culturii, Răzvan Rab,   pentru a negocia o amânare a votului pe Roşia Montană. Ce a făcut acesta a fost să le spună membrilor comitetului că guvernul român doreşte amânarea votului pentru că România ar putea pierde 4   miliade dolari în procesul de arbitraj contra RMGC (o minciună repetată obsesiv în ultimele luni). Discuţii purtate pe holuri, în pauze, departe de urechile delegaţiei Parlamentului României. Oare   de ce? Planul lor a reuşit, din păcate. Interesele unor corporaţii şi ale unei clase politice vândute încă de acum 20 de ani au fost mai importante decât interesul naţional. Amânarea votului pe   motivul procesului de arbitraj înseamnă mulţi, mulţi ani de zile, şansele salvării Roşei scăzând cu fiecare zi care trece. Este cel mai ruşinos moment al României de când este membră UNESCO. Toate   celelalte state ale lumii duc o negociere acerbă în aceste zile astfel încât monumentele lor să fie incluse în Lista UNESCO, iar fiecare reuşită este întâmpinată cu aplauze şi urale".
Poziţia oficialilor din România îl face pe Vlad Alexandrescu să se gândească la vânzarea patrimoniului: "în opoziţie cu lumea civilizată, se află România. Singurul stat care a militat pentru ca   monumentul său să nu intre în această listă. Un stat acaparat de o gaşcă de ticăloşi care nu dau doi bani pe importanţa patrimoniului. Tot ce vor e să ne lase naibii în pace UNESCO cu ideile lor,   să facem un crater peste Roşia Montană ca să îşi poate umple ei buzunarele. Normal că şi restul statelor ştiu acest lucru, nu toţi sunt la fel de <profesionişti> precum guvernul nostru. Şi   aşa vom fi cunoscuţi de acum înainte, cei care îşi vând patrimoniul pentru bunăstarea politicienilor lor. Ceea ce aţi săvârşit voi aici, membri şi reprezentanţi ai Guvernului, se numeşte trădare.   Aţi acţionat astfel încât patrimoniul nostru să fie redus la un crater în viitorul apropiat. Iar asta nu va rămâne fără consecinţe, vă promit!", spune fostul ministru.
