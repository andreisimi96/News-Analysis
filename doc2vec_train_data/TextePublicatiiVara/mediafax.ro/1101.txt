de: Cătălin Legănel
Procedura de achiziţie a celor patru corvete multifuncţionale destinate Marinei Militare Române este în desfăşurare, fiind depuse patru oferte, din care una va fi selectată, a declarat, sâmbătă, la Constanţa, ministrul Apărării, Mihai Fifor.
Ministrul Apărării, Mihai Fifor, a declarat, un forum de securitate care are loc în staţiunea Mamaia, despre realizarea celor patru corvete, că este un proces de durată, dar că este convins că până   la sfârşitul anului va fi semnat contractul cu compania câştigătoare.
„Săptămâna aceasta continuă procedura de achiziţie. Din câte am înţeles eu, e perioada în care se depun ofertele pentru realizarea celor patru corvete multifuncţionale. Fiind o procedură în   desfăşurare permiteţi-mi să nu discut despre acest lucru. Important este că noi ne dorim foarte mult ca procedura să se încheie cu succes şi până la sfârşitul anului să putem să semnăm contractul   cu compania care va câştiga această procedură de achiziţii, iar de anul viitor să intrăm în linie dreaptă cu construirea celor patru corvete multifuncţionale, într-un şantier naval din România.
(…)   Sunt patru oferte, din câte ştiu eu, care au rămas în competiţie”, a spus Mihai Fifor.
Pe lângă construcţia celor patru nave, în contract va intra şi reabilitarea fregatelor Regele Ferdinand şi Regina Maria.
„Reamintesc că din offset-ul de la acest contract vom moderniza şi cele două fregate achiziţionate în urmă cu ceva vreme de la marina britanică”, a mai spus ministrul.
Totodată, Fifor a precizat că un alt proiect ce se adresează Marinei Militare este cel al bateriilor de coastă, care va intra în şedinţa de Guvern de săptămâna viitoare.
„Ne interesează să întărim şi aceste capabilităţi pe care le avem la Marea Neagră. Tocmai de aceea am spus că 2018 este anul marinei şi uitaţi că asta facem: avem procedura pentru corvete în   plină desfăşurare, săptămâna viitoare ducem în Guvern proiectul de hotărâre pentru achiziţionarea bateriilor de coastă”, a mai declarat Mihai Fifor.
Ministrul Apărării Naţionale, Mihai Fifor, a fost prezent, sâmbătă, la „Black Sea and Balkans Security Forum”, unde a participat la dezbaterile cu tema „Provocările în privinţa securităţii în zona   Mării Negre şi Balcani“.
