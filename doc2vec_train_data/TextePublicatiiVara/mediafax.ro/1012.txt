de: Ana Obretin - Mediafax
Actriţa franceză Isabelle Huppert va primi o stea pe Aleea Celebrităţilor din Sibiu, duminică, în aceeaşi zi când va susţine şi spectacolul-lectură "Amantul", la Filarmonica de Stat Thalia, în cadrul Festivalului Internaţional de Teatru (FITS) din acest oraş.
Michèle Ramis, ambasadoarea Franţei în România, va fi prezentă, sâmbătă şi duminică, la Sibiu, pentru a participa la o serie de evenimente din cadrul Festivalului Internaţional de Teatru.
"Sunt bucuroasă să particip, pe 16 şi 17 iunie, la Festivalul Internaţional de Teatru de la Sibiu, care reuneşte, de peste 20 de ani, femei şi bărbaţi de cultură de renume internaţional. Succesul   acestui festival şi longevitatea sa reflectă pasiunea organizatorilor săi, pasiune care este, de asemenea, tema festivalului din acest an şi fără de care arta teatrală nu poate exista. Sunt   încântată că această ediţie a festivalului o onorează pe Isabelle Huppert, o actriţă franceză de prim rang, ale cărei carieră şi talent strălucesc în Franţa şi în întreaga lume şi al cărei nume va   fi înscris pe Aleea Celebrităţilor din Sibiu", a declarat Michèle Ramis, potrivit unui comunicat remis MEDIAFAX.
Evenimentele culturale de marcă, printre care se numără şi Festivalul Internaţional de Teatru de la Sibiu, au vocaţia de a îmbogăţi şi de a dinamiza relaţiile bilaterale franco-române, în special   înaintea debutului oficial al Sezonului Franţa România, potrivit aceluiaşi comunicat.
Isabelle Huppert vine pentru prima oară la Sibiu şi va susţine spectacolul-lectură "Amantul" la Filarmonica de Stat Thalia, duminică. De la publicare, în 1984, romanul lui Marguerite Duras s-a   vândut în mii de exemplare, fiind apreciat de public şi câştigând un premiu Goncourt. "Amantul" este un roman ce prezintă experienţa unei vieţi întregi într-o formă simplă şi emoţionantă, potrivit   organizatorilor FITS. În cazul autoarei, viaţa şi scriitura se învârt una în jurul celeilalte, ambele bântuite de tinereţea sa, petrecută în Indochina.
Născută în 1953, într-un mediu de intelectuali, Isabelle Huppert s-a format la Conservatorul din Paris şi la cel din Versailles şi a debutat în teatru cu Antoine Vitez şi Robert Hossein. S-a făcut   remarcată pe marele ecran în 1976, cu "Judecătorul şi asasinul/ Le juge et l'assassin", de Bertrand Tavernier.
A lucrat cu mulţi dintre monştrii sacri ai cinematografiei de artă mondiale, incluzându-i pe Jean-Luc Godard, Andrzej Wajda, Michael Cimino, Bertrand Tavernier, Michael Haneke, Francois Ozon şi   Claude Chabrol.
Printre filmele în care a jucat se numără "Un barrage contre le Pacifique" (2008), "Beţia puterii" (2006), "Gabrielle" (2005), "Eu şi sora mea" (2004), "8 Femei" (2002), "Destine sentimentale"   (2000), "Mulţumesc pentru ciocolată" (2000), "Fără scandal" (1999), "Jocurile sunt făcute!" (1997), "Ceremonia" (1995), "Amatorii" (1994), "Doamna Bovary" (1991), "Coup de torchon" (1981), "Les   Ailes de la colombe" (1981), "Loulou" (1980), "Surorile Bronte" (1979), "Dantelăreasa" (1977).
Isabelle Huppert a fost recompensată în 2009 cu un premiu pentru întreaga carieră, de Academia de Film Europeană. De asemenea, a primit un BAFTA, un Cesar, două premii pentru interpretare la   Festivalul de Film de la Cannes, două trofee pentru interpretare la Festivalul de la Veneţia, un Urs de Argint, la Berlinală, şi două distincţii pentru interpretare ale Academiei de Film Europene.   Totodată, actriţa a fost preşedintele juriului ediţiei din 2009 a Festivalului de Film de la Cannes.
FITS a debutat pe 8 iunie şi se va încheia duminică, ediţia de anul acesta incluzând 525 de evenimente.
