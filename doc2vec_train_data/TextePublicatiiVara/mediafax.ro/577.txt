de: Dragos Suciu
Liderul PNL, Ludovic Orban, spune că ziua de 9 iunie va rămâne în memoria românilor pentru că Simona Halep a câştigat la Roland Garros, restul fiind evenimente secundare. Despre miting, liderul liberal a spus că organizatorii ”şi-au pierdut uzul raţiunii”.
Întrebat duminică la Târgu-Mureş despre mitingul PSD, Ludovic Orban a spus că ziua de 9 iunie va rămâne în memoria românilor pentru că Simona Halep a câştigat la Roland Garros, restul fiind   evenimente secundare.
De asemenea, amintindu-i-se că s-au făcut afirmaţii inclusiv la adresa sa, Orban a spus: ”Am văzut că am fost pomenit foarte des, lucru care m-a făcut sincer să fiu un pic nedumerit. Cred că au   stat foarte mult în soare, iar acest lucru le-a afectat limpezimea judecăţii celor care au avut discursuri. Mi s-au părut că sunt într-o lume paralelă. În primul rând e apanajul regimurilor   totalitare, ca partidele aflate la putere să facă miting. În nicio democraţie din lumea aceasta nu-mi aduc aminte un partid de guvernământ să facă miting să protesteze împotriva abuzurilor.
Abuzul   nu poate fi făcut decât de un deţinător de putere (...) Ca atare cele mai multe abuzuri la care sunt supuşi cetăţenii români sunt făcute de cei care au organizat mitingul de aseară”.
Vorbind despre protocoale, Orban a spus că directorul SRI care le-a semnat este PSD-ist, în vreme ce directorul SRI care le-a desecretizat provine din PNL.
”Nişte aberaţii inimaginabile – vorbesc de protocoale. Aduc aminte un simplu lucru, directorul SRI care a semnat protocoalele este PSD-ist, iar directorul SRI care a desecretizat protocoalele   provine din PNL. Întrebarea e, care e <Statul Paralel>, unde e Securitatea? Să nu mai spun că foarte mulţi PSD-işti de-a lungul timpului au întreţinut relaţii nepotrivite cu zona serviciilor   (...) Nu eu, ci Dragnea tăia porci cu reprezentanţi de seamă ai serviciilor. Nu eu, ci Dragnea şi alţi lideri PSD obişnuiau să joace tenis cu reprezentanţi de seamă ai serviciilor. Nu eu, ci   Dragnea şi clanul PSD cunosc locaţiile celebrelor K 1, K 2 şi aşa mai departe”, a spus liderul PNL.
De asemenea, Orban a afirmat că Victor Ponta, în calitate de premier PSD, este cel care a propus-o pentru funcţia de procuror şef al DNA pe Laura Codruţa Kovesi.
”Eu toate fantasmagoriile în contrast profund cu realitatea care au fost debitate de nişte indivizi disperaţi, cu ochii scoşi din orbite, care deţin puterea, nu pot să le înţeleg, arată că şi-au   pierdut uzul raţiunii, că trăiesc într-o realitate paralelă, că au uitat care e misiunea lor de bază, să guverneze România şi să aducă prosperitate cetăţenilor şi, când colo, ei se luptă cu un   inamic invizibil, care de fapt e inexistent şi care se luptă cu ei înşişi”, a conchis Ludovic Orban.
