de: Departamentul Social - Mediafax
Primăria Capitalei a publicat anunţul pentru achiziţia primelor 100 de locuinţe din pachetul de 600 de unităţi locative destinate personalului medical din spitalele aflate în subordinea Administraţiei Spitalelor şi Serviciilor Medicale Bucureşti, a anunţat instituţia.
"Primăria Municipiului Bucureşti intenţionează să achiziţioneze un număr de 600 de unităţi locative pentru personalul medical care îşi desfăşoară activitatea în cadrul spitalelor aflate în   administrarea primăriei, prin Administraţia Spitalelor şi Serviciilor Medicale Bucureşti (ASSMB). Achiziţionarea locuinţelor de serviciu vine că urmare a aprobării de către Consiliul General, prin   HCGMB 253/04.05.2018, a proiectului propus de Primarul General, Gabriela Firea.
Necesarul de locuinţe a fost stabilit în baza cererilor depuse de către personalul medical la ASSMB", se arată   într-un comunicat de presă al Primăriei Capitalei.
Locuinţele de serviciu vor fi achiziţionate în mai multe etape.
În prima etapă, până la sfârşitul lunii iunie, vor fi achiziţionate 100 de unităţi locative, respectiv 10 unităţi locative cu o cameră, 70 de unităţi locative cu două camere şi 20 de unităţi   locative cu trei camere.
În a doua etapă, vor fi achiziţionate 250 de unităţi locative, până la sfârşitul lunii octombrie, urmând că până la sfârşitul lunii decembrie să fie achiziţionate alte 250 de unităţi locative.
