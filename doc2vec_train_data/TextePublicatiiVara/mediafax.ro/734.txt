Departamentul Politic - Mediafax
Preşedintele PSD Liviu Dragnea a salutat marţi, pe Facebook, acordul istoric dintre Donald Trump şi  Kim Jong-Un, privind denuclearizarea Peninsulei Coreene, spunând că acesta are o semnificaţie uriaşă pentru întrega planetă, deci implicit şi pentru ţara noastră.
"Îl felicit sincer pe Preşedintele Statelor Unite ale Americii, domnul Donald Trump, pentru efortul pe care îl face pentru normalizarea planetei şi stabilirea unor garanţii solide de securitate   împotriva pericolului nuclear. Întâlnirea pe care a avut-o astăzi cu liderul nord-coreean Kim Jong-Un reprezintă un pas foarte important pentru construirea unei păci durabile în regiune şi pentru   denuclearizarea completă a Peninsulei Coreene. Chiar dacă evenimentele se desfăşoară la mii de kilometri de România, ele au o semnificaţie uriaşă pentru întrega planetă, deci implicit şi pentru   ţara noastră", a scris Liviu Dragnea pe Facebook.
Peşedintele american Donald Trump şi liderul nord-coreean Kim Jong-un au semnat marţi un document prin care îşi iau angajamentul de a denucleariza Peninsula Coreeană şi de a îşi oferi garanţii de   securitate, relatează site-ul postului CNN.
Documentul indică şi angajamentul liderilor de a lucra la stabilirea relaţiilor SUA-Coreea de Nord.
"Preşedintele Donald Trump şi-a luat angajamentul de a acorda garanţii de securitate Coreei de Nord, iar preşedintele Kim Jong-un şi-a reafirmat angajamentul de a denucleariza complet Peninsula   Coreeană", se arată în document, care a fost fotografiat de reporterii de la CNN.
Ulterior, Donald Trump i-a mulţumit liderului Coreei de Nord, Kim Jong-Un, pentru angajamentul în favoarea păcii.
"Au fost 24 de ore extraordinare. Mă adresez lumii cu un mesaj de pace, speranţă şi viziune. Le mulţumesc autorităţilor din Singapore, preşedintelui din Coreea de Sud, premierului Japoniei. Îi   mulţumesc liderului nord-coreean, Kim Jong-Un, pentru că face primul pas spre viitorul ţării. Am avut o discuţie onestă şi directă. Schimbarea este posibilă", a spus Donald Trump.
