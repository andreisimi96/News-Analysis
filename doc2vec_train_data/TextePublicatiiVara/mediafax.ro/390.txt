SOCIAL astăzi, 22:36
de: Ionut Jifcu, Laura Petrescu
Două persoane au fost surprinse de inundaţii, într-o maşină, în Râmnicu Vâlcea, joi seara, în zona maternităţii din oraş, fiind salvate de pompieri, care au intervenit în mai multe zone pentru evacarea apei. În Prahova, un bărbat luat de viitură a fost salvat de pompieri.
Purtătorul de cuvânt al ISU Vâlcea, Cătălin Popescu, a declarat că persoanele nu puteau ieşi din autoturism din pricina apei crescute.
„Se intervine la inundaţie pe strada Remus Bellu, la maternitate, unde este un autoturism cu două persoane surprinse în interior, care nu pote ieşi din cauza apei. Maşina a fost tractată iar   persoanele scoase de echipaj”, a afirmat Popescu.
Acesta a adăugat că pompierii intervin pentru evacuarea apei la subsoluri pe strada Ştirbei Vodă şi Cătăneştilor, din Râmnicu Vâlcea, dar şi la un beci din oraşul Călimăneşti.
La ora transmiterii acestei ştiri, traficul rutier era închis în Râmnicu Vâlcea, din cauza apei strânse pe carosabil, pe strada Remus Bellu, în zona maternităţii şi pe strada Dacia, unde un pasaj a   fost inundat.
Probleme din cauza ploilor sunt şi în judeţul Prahova, unde un bărbat din Câmpina a fost luat de viitură.
„Un bărbat de 65 de ani a fost luat de viitură în cartierul Bobolia. A fost găsit de către pompieri, este conştient şi asistat de către SMURD”, a spus Raluca Vasiloae, purtătorul de cuvânt al ISU   Prahova.
Reprezentantul ISU Prahova a mai spus că pompierii intervin şi pentru a scoate apa dintr-o casă particulară din Câmpina, pe strada Redutei, precum şi din mai multe gospodării din Mizil.
Judeţul Prahova este sub atenţionare cod portocaliu de ploi până la ora 23, iar judeţul Vâlcea este sub atenţionare cod galben de precipitaţii.
