Departamentul Corespondenţi - Mediafax
Un bărbat de 33 de ani, cetăţean turc, a fost rănit, luni, într-un accident în care au fost implicaţi doi motociclişti şi o maşină, pe Transfăgărăşan, în judeţul Sibiu, traficul în zonă fiind îngreunat.
Potrivit purtătorului de cuvânt al Poliţiei Sibiu, Elena Welter, un motociclist care circula spre Sibiu s-a dezechilibrat din cauza vitezei, a căzut pe carosabil şi a lovit o altă motocicletă,   condusă de un alt cetăţean turc. Din impact, a doua motocicletă a ricoşat într-o maşină, condusă de un ceh.
„Accidentul s-a produs pe DN 7C, Transfăgărăşan, pe fondul vitezei neadaptate. Un motociclist care circula spre Sibiu s-a dezechilibrat, a căzut pe carosabil, iar motocicleta sa a intrat în   coliziune cu un autoturism condus regulamentar din sens opus şi a ricoşat în altă motocicletă condusă în spatele ei. În urma evenimentului, a rezultat rănirea primului motociclist, de 33 de ani,   care este conştient”, a spus Welter.
Potrivit sursei citate, toţi cei trei şoferi sunt cetăţeni străini, motocicliştii fiind cetăţeani turci, iar şoferul maşinii, cetăţean ceh.
Traficul în zona producerii accidentului se desfăşoară îngreunat.
Transfăgărăşanul a fost deschis traficului rutier duminică, 1 iulie, de la ora 11.00.
