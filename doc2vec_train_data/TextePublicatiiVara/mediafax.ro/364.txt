de: Laura Petrescu, Mediafax
Ministrul Energiei, Anton Anton, a declarat, joi, la Sinaia, că România este fruntaşa Europei la regenerabile, fiind de părere că alte ţări nu vor reuşi niciodată să stabilească ţintele. Cu toate acestea, recunoaşte şi că doar unu la sută din energia folosită pentru transporturi este regenerabilă.
Anton Anton, Ministrul Energiei a declarat, la Sinaia, în cadrul Energy Strategy Summit 2018, că România “este fruntaşa Europei la regenerabile”.
“Europa sigur că se îndreaptă către o economie fără emisii, fără îndoială. Şi noi vrem acelaşi lucru, nu vrem altceva (...), trecerea de la 1% la transporturi la 20%. 40 la sută la transporturi   înseamnă foarte mulţi bani pe care România în minutul ăsta nu-i are. (...) Ţinta de acum, de peste 2 ani, România şi-a atins-o. România nu e în coada Europei, dimpotrivă. Este fruntaşa Europei la   regenerabile. Sunt alte ţări care sunt în coada Europei şi care se pare că nu-şi vor atinge ţinta.
Noi nu suntem, în această situaţie. Noi am făcut eforturi şi vom face eforturi ca să atingem   ţintele pe care le vom stabili de comun acord în Europa”, a declarat ministrul Energiei.
Anton a precizat, însă, că doar unu la sută din energia consumată în transporturi este din energie regenerabilă, ceea ce “ne trage înapoi”.
“În procentul acesta de regenerabile este ceva care ne trage înapoi. Şi anume 1% din energia consumată în transporturi este din energie regenerabilă. Oricât m-aş strădui să cresc energia din   izolarea caselor, din producţia de energie, acest 1% mă trage înapoi”, a spus Anton Anton.
Potrivit ministrului Anton, pe termen lung, în România se intenţionează trecerea de la centralele care funcţionează, în prezent, pe cărbuni, la cele pe gaz.
“Unul dintre elementele definitorii şi noi în noua strategie este conversia tuturor centralele într-un interval de timp lung, de la cărbune la gaz. Un alt element este biomasa. La noi în ţară,   biomasa este foarte lăsată de-o parte (...). Nu avem niciun fel de strategie coerentă de introducere şi dezvoltare a energiei termice produsă cu biomasă. Câte oraşe sunt încălzite cu biomasă? Două:   Huedinul şi Suceava. Poate că mai există în alte părţi, bucăţi, încercări, dar nu-i suficient şi nu e normal”, a mai spus Anton.
Întrebat de jurnalişti în cât timp se va realizat trecerea de pe cărbune către gaz natural, Anton a răspuns că acest lucru se va putea întâmpla în 2040.
La Sinaia, s-a desfăşurat, joi, a patra ediţie a Energy Strategy Summit 2018 care a reunit cei mai influenţi decidenţi din industria energetică din România.
