de: Ana Petrescu
Vicepreşedintele PNL Raluca Turcan afirmă miercuri că, în cazul în care Liviu Dragnea nu îi demite pe şefii filialelor PSD care au prezentat pe Facebook un colaj foto cu mesaje potrivit cărora Simona Halep a fost huiduită pe Arena Naţională, atunci demonstrează că el este coordonatorul.
Demiterea sau demisia! Dacă Dragnea nu-i demite pe preşedinţii de organizaţii în care au fost promovate mesaje în care manipulează insultător folosindu-se de imaginea Simonei Halep înseamnă că le-a   coordonat. Că le girează. Reprezintă cea mai clară dovadă că acest om nu mai are nimic sfânt, nu mai preţuieşte nimic pe lumea asta. Doar pe el şi interesul lui. Îşi batjocoreşte colegii de partid.   Batjocoreşte oamenii care au votat PSD. Sfidează românii care nu l-au votat. Striveşte orice model de muncă multă cinstită, susţinută.
Aruncă în derizoriu încrederea construită în România în mod   anevoios şi cu eforturi uriaşe. Pare că sunt disperaţi. Că se apropie ziua decontului. Pentru hoţie şi pentru incompetenţă.
Mai multe organizaţii PSD au postat pe Facebook, marţi seară, un colaj foto, potrivit căruia ”Simona Halep, marea noastră campioană, a fost huiduită de 20.000 de <fani> pe Arena Naţională,   dar ”aplaudată de sute de mii de români, în Piaţa Victoriei, pe data de 9 iunie”.
Colajul foto a fost postat de organizaţiile judeţene ale social-democraţilor din Giurgiu, Tulcea, Mehedinţi, Constanţa şi Ilfov, pe paginile lor de Facebook.
În colaj apar mai multe fotografii cu Simona Halep, însoţite de textele ”Simona Halep, marea noastră campioană, a fost huiduită de 20.000 de <fani>” şi ”A fost aplaudată de sute de mii de   români, în Piaţa Victoriei, pe data de 9 iunie”.
Într-o fotografie câştigătoarea turneului Roland Garros, Simona Halep, apare într-o ipostază nedumirită, iar legenda pozei este ”Reacţia Simonei Halep când oamenii au început să huiduie pe Arena   Naţională”.
În partea inferioară a colajului, o altă fotografie a Simonei Halep, în care ridică premiul de la Roland Garros, este alăturată unei imagini de la mitingul PSD de sâmbătă, din Piaţa Victoriei.
