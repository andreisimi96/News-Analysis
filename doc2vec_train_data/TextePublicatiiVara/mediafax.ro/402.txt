de: Florin Zafiu
O femeie de 31 de ani a murit în Arestul Central al Capitalei, vineri dimineaţa, după ce s-a simţit rău, ea era cunoscută ca fiind consumatoare de droguri, potrivit Poliţiei Capitalei. Cazul a fost preluat de Parchetul de pe lângă Tribunalul Bucureşti.
"În această dimineaţă, la ora 05.45 o persoană aflată în regim de arest preventiv i-a sesizat pe poliţiştii aflaţi în exercitarea atribuţiilor de serviciu că femeia care se află în aceeaşi   camera cu ea se simte rău şi că a încercat să se dea jos din pat, dar a căzut. Un angajat al personalului medical a sosit la ora 05.47 şi după o scurtă evaluare, a apelat serviciul 112.
Imediat   după ora 06.00 a sosit primul echipaj SMURD, care după efectuarea investigaţiilor primare a hotărât să solicite altă ambulanţă, cu medic, pentru manevre specifice de resuscitare. La ora 06.22 a   sosit cea de a două ambulanţă care a ajuns la pacientă. Au fost efectuate manevre de resuscitare, dar în jurul orei 07.00 a fost constatat decesul", informează Poliţia Capitalei.
Potrivit sursei citate, femeia de 31 de ani era cunoacută ca fiind consumatoare de droguri.
Cazul a fost preluat de Parchetul de pe lângă Tribunalul Bucureşti şi de Serviciul Omoruri din cadrul Poliţiei Capitalei pentru a se stabili împrejurările în care femeia a murit.
Persoana era incarcerată din data de 30 mai sub acuzaţia de furt calificat.
