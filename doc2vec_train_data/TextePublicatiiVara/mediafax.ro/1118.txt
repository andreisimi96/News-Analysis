de: Mihaela Gidei
Ministerul Justiţiei supune dezbaterii publice proiectul prin care sunt adoptate măsurile necesare organizării Zilei Justiţiei, din luna iulie, alocându-se suma de 30.000 de lei pentru acest eveniment ce va fi derulat de Consiliul Superior al Magistraturii.
„Guvernul României adoptă prezenta hotărâre - Se aprobă alocarea sumei de 30 mii lei, în vederea organizării Zilei Justiţiei la data de 1 iulie 2018, cu respectarea normativelor de cheltuieli   prevăzute de Ordonanţa Guvernului nr. 80/2001 privind stabilirea unor normative de cheltuieli pentru autorităţile administraţiei publice şi instituţiile publice, aprobată cu modificări prin Legea   nr. 247/2002, cu modificările şi completările ulterioare. (2) Suma prevăzută la alin. (1) se alocă din fondurile aprobate Consiliului Superior al Magistraturii pe anul 2018.
(...) Manifestările   prilejuite de acest eveniment se organizează de Consiliul Superior al Magistraturii. Locul de desfăşurare a evenimentului se stabileşte prin hotărâre a Plenului Consiliului Superior al   Magistraturii”, se arată în documentul publicat pe site-ul Ministerului Justiţiei.
Ziua Justiţiei a fost sărbătorită, anul trecut, doar prin mesaje publice transmise prin comunicate de presă sau pe Facebook, deoarece CSM nu a mai putut organiza un eveniment, din lipsă de fonduri.
"Consiliul Superior al Magistraturii a hotărât să nu se mai organizeze evenimentul Ziua Justiţiei, ce era planificat să se desfăşoară în această duminică, în data de 2 iulie. Motivul principal este   legat de lipsa fondurilor. La momentul în care s-a adoptat hotărârea de organizare s-au avut în vedere nişte fonduri care trebuiau puse la dispoziţie de Guvern prin hotărâre de guvern ca şi în anii   anteriori. Din păcate, anul acesta această hotărâre de guvern nu s-a mai adoptat. Fondurile ar fi fost pentru organizarea întregului eveniment. Nu există alocate în bugetul CSM. Erau fonduri care   trebuiau suplimentate extrabugetar prin hotărâre separată", a declarat, la acea vreme, purtătorul de cuvânt al CSM.
