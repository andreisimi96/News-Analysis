de: Departamentul Social - Mediafax
Laura Codruţa Kovesi le-a trimis jurnaliştilor de la Antena3 o adresă prin care cere să i se plătească, în termen de două săptămâni, suma de 300.000 de lei, reprezentând daunele morale stabilite de către Curtea de Apel Ploieşti în dosarul în care şefa DNA i-a dat în judecată.
„În numele şi din împuternicirea doamnei Kovesi Laura Codruţa, în calitate de creditor al obligaţiei de plată ce vă revine, înţelegem să vă transmitem următoarele: Notificare prin care vă solicităm   ca în termen de 15 zile calendaristice de la primirea prezentei să achitaţi suma de 300.000 lei cu titlu de daune morale către doamna Kovesi Laura Codruţa, pentru prejudiciul cauzat prin încălcarea   drepturilor la onoare, demitate, reputaţie, imagine şi viaţă privată, astfel cum a fost stabilit în mod legal şi executoriu de către Curtea de Apel Ploieşti, prin Decizia 752/20.03.2018, pronunţată   în dosarul 6043/3/2015, în care aţi fost pârâtă”, se arată îm documentul prezentat la Antena3.
În 20 martie 2018, Curtea de Apel Ploieşti a decis ca şefa DNA, Codruţa Kovesi, să primească 300.000 de lei daune morale, în dosarul în care a dat în judecată Antena 3 şi mai mulţi jurnalişti   pentru acuzaţiile de muşamalizare a anchetei în dosarul lui Mircea Băsescu care i-au fost aduse pe post. Decizia nu e definitivă.
"Respinge acţiunea precizată formulată de reclamanta-pârâtă în contradictoriu cu pârâtul Radu Tudor şi cu pârâtul-reclamant Savaliuc Răzvan-Ovidiu ca neîntemeiată. Obligă pe pârâţii Gâdea   Mihai-Emanuel, Grigore Bianca, Ciuvică Mugur-Cristian şi SC Antena 3 SA, în solidar, la plata sumei de 300 000 (trei sute mii)lei cu titlu de daune morale către reclamanta-pârâtă pentru prejudiciul   cauzat prin încălcarea drepturilor la onoare, demnitate, reputaţie, imagine şi viaţă privată. (...) Obligă pe pârâţii SC Antena 3 SA şi Gâdea Mihai-Emanuel să formuleze scuze publice   reclamantei-pârâte, precum şi să redea, în mod public şi în integralitate, dispozitivul prezentei hotărâri în termen de maxim cinci zile de la data rămânerii definitive a acesteia, după cum   urmează: - pe pârâta Antena 3 S.A. în cadrul fiecărui buletin informativ al zilei, pe parcursul a trei zile consecutive, precum şi pe platforma online a acesteia.; - pe pârâtul Gâdea Emanuel-Mihai,   în cadrul emisiunii realizate de acesta -„Sinteza Zilei"", arată judecătorii în decizia din martie 2018.
