POLITIC astăzi, 16:01
de: Petriana Condrut
Gabriel Vlase, nominalizat de Klaus Iohannis la SIE, ar trebui să fie audiat la începutul săptămânii în comisia parlamentară şi apoi să depună jurământul. Venind din rândurile PSD, nu ar trebui să aibă emoţii la vot, dar Liviu Dragnea a anunţat că va face o analiză, nominalizarea aducând “întrebări"
Administraţia Prezidenţială a anunţat joi că persoana pe care o nominalizează şeful statului pentru conducerea Serviciului de Informaţii Externe este Gabriel Vlase. Postul de director al SIE a   rămas vacant în luna septembrie 2016, atunci când Mihai Răzvan Ungureanu anunţa că pleacă din fruntea instituţiei. Oficial erau motive personale, neoficial se vorbea însă de conflictul deschis cu   Laura Codruţa Kovesi, şefa DNA. De altfel, Serviciul a fost indicat ca fiind cel care nu a furnizat informaţii către DNA.
Revenind la cel nominalizat acum, după un an şi jumătate de interimat asigurat de generalul Silviu Predoiu, omul doi din instituţie, acesta este parlamentar PSD de trei mandate şi ocupă momentan   funcţia de vicepreşedinte al Camerei Deputaţilor, membru al Comisiei pentru apărare şi membru al Comisiei speciale comune privind legile din domeniul securităţii naţionale.
Imediat a apărut întrebarea: De ce ar alege Klaus Iohannis un social democrat pentru conducerea SIE?
Unii au găsit justificarea în faptul că numai o persoană cu susţinere ar putea trece de votul din Parlament, iar acest lucru înseamnă acum tabăra PSD-ALDE.
Alţii au speculat un troc între preşedinte şi PSD.
Pe de altă parte, numirile la serviciile secrete au arătat şi în trecut că nu ţin neapărat cont de regulile cunoscute în politică. Un exemplu a fost numirea lui Eduard Hellvig, fost eurodeputat   PNL, la conducerea SRI, în anul 2015. La acea vreme, premierul şi preşedinte al PSD, Victor Ponta, spunea că a votat alături de colegii săi pentru numirea lui Hellvig.
Vlase va ajunge la votul din Parlament şi teoretic, nu ar trebui să aibă emoţii venind din PSD. ”Eu zic, ca orizont de timp, că nu mai târziu de miercuri ar trebui să fie închisă procedura”, a   declarat pentru MEDIAFAX preşedintele Comisiei parlamentare speciale pentru controlul activităţii Serviciului de Informaţii Externe, deputatul PSD Mihai Weber.
Şi după modelul din 2015, a venit rândul celor din PNL să se arate îngăduitori cu nominalizarea. "Sunt convins că preşedintele a avut considerente extrem de solide şi că a fundamentat această   decizie foarte bine. Îl cunosc pe domnul Vlase, nu e cel mai mare rău posibil din zona PSD şi oricum sunt convins că această promunere a formulat-o Iohannis şi că a formulat-o fără niciun fel de   discuţie sau acord cu vreun lider din coaliţie. (...) Nu am auzit vreodată ca PSD să se gândească la nominalizarea domnului Vlase pentru şefia SIE", a declarat Ludovic Orban.
Doar că situaţia nu e nici pe departe atât de clară precum pare. Aflat vineri la Şcoala TSD de la Constanţa, Liviu Dragnea a spus că nominalizarea aduce mai multe întrebări decât clarificări,   ironizând în acest fel răspunsul similar dat de Klaus Iohannis privind decizia CCR care o vizează pe Kovesi.
"Într-adevăr am primit o adresă, o propunere pentru SIE. Şi acum ca să citez un clasic în viaţă: această adresă aduce mai multe întrebări decât clarificări. O să o citesc până o înţeleg. Poate e   nevoie să facem o dezbatere pe această temă, şi o să vă comunic", a declarat vineri, Liviu Dragnea.
Preşedintele PSD l-a parafrazat pe şeful statului Klaus Iohannis, care, legat de decizia CCR privind revocarea Laurei Codruţa Kovesi, a spus că va citi motivarea până o va înţelege şi probabil e   nevoie de o dezbatere publică.
La rândul său, preşedintele ALDE, Călin Popescu Tăriceanu s-a arătat surprins de alegerea făcută de preşedintele Klaus Iohannis.
"Nu vreau să spun că nu are calificarea necesară, dar nu vreau să vă ascund că am fost surprins. Cred cã şi domnul Dragnea a fost surprins. În primul rând, am fost surprins că, dupã un an şi   jumătate în care poziţia asta ar fi trebuit să fie ocupată şi nu a fost ocupată, vine această numire în acest moment. Stau şi mă întreb care este semnificaţia. Nu vreau să fac speculaţii acum, dar   nişte întrebări fiţi convinşi cã mi le-am pus. (...) Nişte calcule au fost făcute, că prea e picată (numirea - n.r.) aşa din senin", a afirmat şeful Senatului, precizând că Vlase nu era propunerea   lansată de coaliţia PSD-ALDE.
Duminică, întrebat din nou ce opinie are legat de numirea lui Gabriel Vlase la SIE, preşedintele Senatului a spus că trebuie discutat în coaliţie, dar a catalogat propunerea ca fiind una bună.
"Eu cred că domnul Vlase are experienţa necesară pentru că a condus Comisia de supraveghere a SIE, îl cunoaştem, e colegul nostru, e vicepreşedinte la PSD. Am lucrat cu el în ultima perioadă   proiectul referitor la statutul Casei Regale",a afirmat Tăriceanu
Secretarul general adjunct PSD, Codrin Ştefănescu, a spus sâmbătă, pentru MEDIAFAX, că alături de Liviu Pleşoianu, îl sprijină pe Vlase, deoarece a luptat alături de partid când a fot vorba de   modificarea legilor justiţiei.
"În PSD au fost două opinii favorabile, două voci care contează esenţial, eu şi Pleşoianu, care au reprezentat vocile anti-sistemului. Avem aceeaşi teorie: Vlase a condus şedinţele Camerei pentru   modificările legilor Justiţiei fabulos de bine şi s-a bătut pentru fiecare amendament şi virgulă, în nişte condiţii infernale, când USR a adus corturi în sală, au pus muzică la maxim, în aceste   condiţii nu a cedat şi a mers şi a condus şedinţele Camerei şi nu poti spune că Vlase care s-a bătut alături de noi poate să fie omul statului paralel, când el a fost vârf de lance în Parlament.   Este ilogic", a declarat Codrin Ştefănescu.
Acesta insistă că nu se poate face o comparaţie între George Maior şi momentul în care a fost numit şef al SRI, cu nominalizarea lui Vlase.
"Se făcea o comparaţie între numirea lui Maior la SRI şi Vlase. Maior a defectat şi l-a slujit pe Băsescu cu succes şi îl slujeşte şi azi în statul paralel pe care l-au creat. Lucrurile sunt   incomparabile din punct de vedere al calităţii umane. Maior a fost băiatul lui tăticu, promovat şi de Năstase şi apoi de Băsescu ca băiatul bun la toate, nu a reuşit în PSD să ajungă pe munca lui,   pur şi simplu a fost numit. Pe când Vlase e de la 19 ani membru de partid, a trecut prin toate funcţiile posibile", susţine Codrin Ştefănescu.
Decizia finală privind numirea noului director SIE va fi luat în plenul reunit al celor două Camere ale Parlamentului, aşa cum este prevăzut în legea adoptată în luna martie 2017.
