SOCIAL astăzi, 22:08
de: Vasile Magradean
Cercetaşii României au aprins, sâmbătă seara, pe aleile Parcului Central din Cluj-Napoca peste 20.000 de lumânări în cutiuţe de hârtie, numite gulguţe, în cadrul Festivalului Luminii pentru ca oamenii să redescopere frumuseţea lucrurilor mărunte şi să fie aduşi mai aproape de natură.
Voluntarii Asociaţiei Cercetaşii României au aranjat şi înşirat, sâmbătă, pe aleile Parcului Central din Cluj-Napoca lumânări în cutiuţe de hârtie sub diverse forme cum ar fi perdele, după care, în   jurul orei 21, au început să le aprindă, manifestarea făcând parte din Festivalul Luminii, aflat la a 15-a ediţie.
Coordonatorul acţiunii, Elena Băltăreţu, a declarat, sâmbătă, corespondentului MEDIAFAX că au fost aprinse 20.000 de lumânări în cutiuţe confecţionate din hârtie, numite gulguţe, cu ajutorul   voluntarilor pentru luminarea parcului.
”Este un festival care are ca scop relaxarea, prin care vrem ca oamenii să redescopere frumuseţea lucrurilor mărunte, să îi aducem mai aproape de natură, să îi determinăm să iasă din case în epoca   aceasta tehnologizată”, a spus Băltăreţu.
La Festivalul Luminii au participat aproape 100 de voluntari.
Prima ediţie a Festivalului Luminii a avut loc la Cluj-Napoca în anul 2004, evenimentul fiind intitulat Seara Viselor Împlinite. Voluntarii au aprins atunci 200 de cutiuţe confecţionate din hârtie,   cu lumânări aprinse înăuntru, pe care le-au pus pe lacul din Parcul Central.
