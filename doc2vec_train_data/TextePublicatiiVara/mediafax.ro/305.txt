POLITIC astăzi, 09:23
de: Vasile Magradean
Aleşii locali ai PSD, consilieri locali şi judeţeni, trebuie să participe sâmbătă la mitingul de la Bucureşti, în caz contrar îşi vor pierde mandatele, declară primarul PSD din oraşul Cavnic, judeţul Maramureş, Vladimir Petruţ. ”Cred că este un miting pentru penalul de Liviu Dragnea”, adaugă edilul.
Vladimir Petruţ a declarat, joi, corespondentului MEDIAFAX, că, în opinia sa, mitingul PSD de la Bucureşti este organizat ”pentru penalul de Liviu Dragnea” care vrea să arate câtă lume îl susţine   şi ce popularitate are.
”Nu consider că PSD are vreun motiv să organizeze acest miting de la Bucureşti, având în vedere că guvernează cu peste 60% la nivel naţional, au administraţii locale, judeţene, Guvern, servicii   deconcentrate, prefecţi, subprefecţi. Cred că este un miting pentru penalul de Liviu Dragnea, vineri va fi sentinţa şi vrea să arate câtă lume îl susţine şi ce popularitate are, ca să aibă motiv să   rămână în funcţie după ce va fi condamnat, pentru că eu sunt convins că va fi condamnat. Au spus că aleşii locali ai PSD, consilieri locali şi judeţeni, trebuie să meargă la miting. Dacă nu merg   îşi pierd mandatul. Oamenii merg pentru că aşa li se cere, că şi eu dacă le spun consilierilor să meargă, merg, pentru că nu au ce face”, a spus Petruţ.
Potrivit acestuia, membrii de partid din Maramureş care vor participa la miting vor sta 24 de ore în autocare, urmând să plece sâmbătă dimineaţă spre Bucureşti.
”Noi suntem din Maramureş, până la Bucureşti sunt 550 de km, lipsa autostrăzilor şi a infrastructurii face să se circule pe un drum cu două benzi în condiţii de zi. Astfel, sub 10 ore nu au cum   să facă până la Bucureşti, ajung la ora 19-20 în Bucureşti, îi pun pe stradă să strige 3 -4 ore, apoi îi urcă înapoi în autocare, pentru a călători toată noaptea până acasă. Practic, acei oameni   vor sta 24 ore în maşină, cu pauze prin benzinării sau parcări, nu cred că sunt animale”, a mai spus edilul din Cavnic.
Vladimir Petruţ a precizat că filiala PSD din Cavnic nu va participa cu niciun membru la miting.
”Nu suntem o organizaţie oarecare, la alegerile din 2016, oraşul Cavnic a obţinut cel mai mare procent al PSD din judeţul Maramureş, 72% la alegerile locale. Până în 2016, PSD nu a câştigat   niciodată Primăria Cavnic, eu am câştigat atunci prima oară alegerile locale. Eu nu am fost de acord cu Ordonanţa nr. 13 şi am renunţat anul trecut la funcţiile de conducere din partid, dar am   rămas simplu membru al PSD şi aşa voi rămâne. Nu îmi voi da demisia niciodată, dacă ei vor decide să mă excludă, mă voi lupta în toate forurile de conducere. Eu nu am nimic cu PSD ca partid, am   treabă cu cei care ne conduc azi şi care sunt nişte oameni care îşi urmăresc interesele proprii, nu cele ale celor care i-au votat. Din păcate, oamenii habar nu au ce se întâmplă în interior”,   a mai spus Petruţ.
Preşedintele PSD Maramureş, Gabriel Zetea, susţine că primarul de Cavnic nu mai este de facto membru PSD din februarie 2017, când a anunţat public că renunţă la toate funcţiile deţinute în PSD şi   că nu susţine politica partidului.
”Din laşitate nu şi-a depus şi demisia din funcţia de primar obţinută în numele PSD, însă pentru acest lucru îl vor sancţiona locuitorii Cavnicului”, a spus Zetea.
Conducerea PSD Maramureş va lua în calcul excluderea lui Petruţ din partid.
