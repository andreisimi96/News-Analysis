Direcţia de Sănătate Publică Bucureşti a anunţat că, la Grădiniţa Brânduşa din sectorul 3, unde 10 copii au suferit toxiinfecţie alimentară, au fost găsite în mâncare enterobacterii şi E-coli peste limitele admise. DSP a sancţionat contravenţional angajaţii grădiniţei.
Direcţia de Sănătate Publică Bucureşti a precizat, potrivit unui comunicat de presă, că în două probe alimentare recoltate din mâncarea servită de copii la Grădiniţa Brânduşă, tartina cu unt şi ou,   precum şi mămăliga cu brânză şi smântână au prezentat enterobacterii şi E.coli peste limitele admise.
De asemenea, proba de salubritate recoltată de pe mâinile ajutorului de bucătar a prezentat enterobacterii peste limitele admise. Iar trei probe de exudat nazo-faringian au prezentat cultura pură   de stafilococ coagulazo-pozitiv.
În urma acestor rezultate, DSP Bucureşti a dispus sancţionarea contravenţională a personalului grădiniţei responsabil cu respectarea normelor de igienă individuală, astfel, au fost aplicate două   amenzi de 1.800 de lei.
Potrivit sursei citate, inspectorii au dispus excluderea din activitate a persoanelor care au prezentat cultura pură de stafilococ coagulazo-pozitiv.
Zece copii au ajuns, de urgenţă la spital, săptămâna trecută, cu simptome ce indicau o posibilă toxiinfecţie alimentară. Cei mici au venit la spital însoţiţi de rude, au primit tratament, însă nu   au rămas internaţi.
