Renault derulează în perioada 1-4 iunie campania „Mum Button” de promovare a unui sistem, adaptabil oricărui bord de maşină, care trimite un mesaj automat cu o singură atingere, menţionează compania într-un comunicat.
Iniţiatorii campaniei spun că proiectul vine în contextul în care părinţii sunt îngrijoraţi pentru copii atunci când ştiu ca aceştia conduc şi simt nevoia să se asigure că au ajuns la destinaţie în   siguranţă.
„In perioada campaniei, Renault lansează un concurs pe pagina de Facebook a Renault Romania: comentezi la postarea de concurs cu un print screen/captura de ecran cu cel mai amuzant mesaj primit de   la mama, iar cele mai interesante vor fi premiate cu un kit Mum Button”, arată comunicatul.
Cu ajutorul aplicaţiei pentru smartphone, utilizatorul stabileşte un mesaj înainte de călătorie, putând să îşi aleagă un mesaj mai simplu, de tipul „am sosit în siguranţă” sau un mesaj mai lung   precum „am ajuns cu bine la destinaţie, traficul a fost lejer. Ne revedem curând!”, apoi se defineşte numărul destinatarului, iar la final utilizatorul trebuie doar să apese butonul când ajunge la   destinaţie.
„Adaptabil la orice vehicul şi foarte uşor de folosit, acest buton îi informează pe cei dragi că utilizatorul este în siguranţă, cu un gest cât se poate de simplu. Părinţii îngrijoraţi se pot   linişti mai repede, iar tinerii vor avea o grija mai puţin”, precizează Renault.
Aplicaţia este gratuită şi este disponibilă pentru telefoanele cu sisteme de operare Android şi iOS, fiind accesibilă pe app store-ul celor două platforme pentru descărcare gratuită, însă folosirea   lui este condiţionată de folosirea butonului fizic.
