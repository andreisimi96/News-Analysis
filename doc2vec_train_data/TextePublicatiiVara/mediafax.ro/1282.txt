Felix Bănilă, propunerea ministrului Justiţiei pentru şefia DIICOT, a spus că respectă decizia procurorilor din instituţie de a-i cere preşedintelui să respingă numirea lui, însă are încredere în „capacitatea” lui Klaus Iohannis de a decide în funcţie de argumente, pentru că aşa prevede legea.
„Nu am de ce să comentez. Am văzut şi eu aseară, nu pot să speculez nimic pe seama acestei chestiuni. La momentul de faţă, procedura de numire a mea nu este încheiată. Legea e clară, din   punctul meu de vedere şi nici nu e deontologic să comentez aşa ceva. E clară legea, în sensul că ea prevede care sunt etapele, care sunt atribuţiile fiecăruia dintre cei implicaţi în această   procedură, respectiv ministrul Justiţiei, Consiliul Superior al Magistraturii şi preşedintele României. Fiecare are dreptul la o opinie, fiecare poate fi pro sau contra mea. Din conflictul de idei   se nasc şi lucruri foarte bune şi raţionamente uneori corecte, alteori eronate. Eu le respect opinia colegilor mei, în acelaşi timp, am încredere în capacitatea domnului preşedinte de a pune în balanţă toate argumentele pro şi contra, să ia o decizie aşa cum i-o conferă rolul său constituţional, în sensul de a mă numi sau de a nu mă numi”, a declarat procurorul Felix Bănilă, pentru   MEDIAFAX.
Precizările vin după de procurorii DIICOT au decis, luni, în Adunarea Generală, să îi trimită preşedintelui Klaus Iohannis o scrisoare în care să îi solicite respingerea propunerii ministrului   Justiţiei de numire a lui Felix Bănilă la conducerea Direcţiei, potrivit unor surse judiciare.
Procurorii DIICOT transmit, în solicitarea către preşedintele Klaus Iohannis, că proiectul conceput de Felix Bănilă arată în mod clar că acesta nu s-a documentat corespunzător, nu cunoaşte şi nu   înţelege structura, competenţa şi aspiraţiile Direcţiei, arată sursa citată.
Totodată, aceştia apreciază că avizul pozitiv dat de către CSM a transformat "serioasele carenţe în cunoaşterea activităţii, organizării şi funcţionării DIICOT demonstrate de candidat prin   răspunsurile oferite la numeroasele întrebări având acest obiect în adevărate calităţi precum: «profesionalism, bună cunoaştere a sistemului judiciar şi a problemelor reale cu care se confruntă   acesta, prezentând o viziune de ansamblu asupra activităţii DIICOT şi identificând soluţii pentru îmbunătăţirea activităţii structurii »".
Procurorii DIICOT se mai întreabă, în documentul trannsmis şefului statului, "cum poate fi adecvată funcţiei de procuror-şef DIICOT nominalizarea făcută, în condiţiile în care candidatul nu   vorbeşte nicio limbă străină?".
Secţia pentru procurori a Consiliului Superior al Magistraturii (CSM) a avizat, pe 5 iunie, favorabil propunerea ministrului Justiţiei de numire în funcţia de procuror şef al Direcţiei de   Investigare a Infracţiunilor de Criminalitate Organizată şi Terorism a lui Oliver Felix Bănilă, procuror la Parchetul de pe lângă Tribunalul Bacău. Ulterior, ministrul Justiţiei, Tudorel Toader, a   anunţat că a transmis preşedintelui propunerea de numire a lui Felix Bănilă în funcţia de procuror-şef DIICOT.
Potrivt legii, procurorul-şef al DIICOT este numit de preşedintele României, la propunerea ministrului Justiţiei, cu avizul CSM.
