O cisternă încărcată cu dioxid de carbon lichid s-a răsturnat, marţi seara, pe un drum judeţean din Iaşi, în apropiere de localitatea Horleşti. Două persoane au fost transportate la spital, transmite corespondentul MEDIAFAX.
Potrivit purtătorului de cuvânt al Inspectoratului de Poliţie Judeţean (IPJ) Iaşi, Anca Vîjiac, cisterna încărcată cu dioxid de carbon lichid s-a răsturnat pe drumul de la Horleşti, într-o curbă.
"Autocisterna a intrat pe contrasens şi s-a răsturnat într-o curbă, în sensul opus de mers. Cel mai probabil accidentul s-a produs din cauza neadaptării vitezei. Deocamdată traficul în zonă   este blocat. S-a asigurat un perimetru de 300 de metri", a spus Vîjiac.
Şoferul, un bărbat în vârstă de 37 de ani, şi şoferul de schimb, care era pasager în vehicul, au fost transportaţi la spital, spun reprezentanţii Inspectoratului pentru Situaţii de Urgenţă (ISU)   Iaşi.
Mai multe autospeciale ale ISU Intervin la locul producerii accidentului, dar din primele cercetări, se pare că nu sunt pierderi de dioxid de carbon lichid din vehicul.
