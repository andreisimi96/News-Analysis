de: Florin Zafiu
Eugen Stan, agentul acuzat de pedofilie, a fost trimis în judecată, procurorii acuzându-l că ar fi agresat sexual 18 persoane, cu vârste între 5 şi 38 de ani, anunţă Parchetul de pe lângă Înalta Curte de Casaţie şi Justiţie (PÎCCJ).
"În perioada 2 noiembrie 2009 – 5 ianuarie 2018, inculpatul Eugen Stan a agresat sexual 18 persoane, cu vârste între 5 şi 38 de ani, în diferite locuri de pe raza municipiului Bucureşti. Modul de   operare al inculpatului viza, în general, urmărirea victimelor în drumul lor spre blocurile în care locuiau, infracţiunile fiind săvârşite, sub constrângerea exercitată de inculpat, în scara   imobilelor sau în liftul acestora", se arată în comunicatul de presă al Parchetului de pe lângă Înalta Curte de Casaţie şi Justiţie (PÎCCJ).
Astfel, pe 8 ianuarie 2018, procurorii Parchetului de pe lângă Tribunalul Bucureşti au început urmărirea penală faţă de Eugen Stan, pentru agresiune sexuală asupra a doi minori, de 5, respectiv de   9 ani, la data respectivă Stan fiind angajat al Ministerului Afacerilor Interne. Prin ordonanţa din 9 ianuarie 2018 a procurorului general al Parchetului de pe lângă Înalta Curte de Casaţie şi   Justiţie, dosarul a fost preluat de Secţia de urmărire penală şi criminalistică din cadrul Parchetului General.
Pe parcursul urmăririi penale, au fost preluate mai multe dosare de la parchete de pe lângă judecătoriile de sector din Bucureşti, acuzaţiile fiind, de asemenea, de agresiune sexuală, cauzele fiind   reunite într-un nou dosar, care în final a fost reunit cu cel de la Parchetul General.
Procurorii au instituit sechestru pe bunuri mobile şi imobile ale lui Eugen Stan, iar dosarul a fost trimis spre soluţionare Judecătoriei Sectorului 6 Bucureşti.
