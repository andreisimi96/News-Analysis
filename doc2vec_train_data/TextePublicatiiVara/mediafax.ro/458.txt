În urma unei sesizări la Comisariatul pentru Protecţia Consumatorilor al Municipiului Bucureşti, în care se reclamă că „un produs vândut sub denumirea de somon este în realitate hering colorat”, instituţia a demarat o acţiune de control şi a amendat SC Ocean Fish SRL cu 10.000 de lei.
„Produsul reclamat era comercializat sub denumirea MATIAS SALMON, ambalat în caserole din material plastic, având o cantitate netă declarată de 200 de grame. Eticheta identificatoare a produsului   evidenţia la capitolul Ingrediente 85% file hering marinat (file hering, sare, agent maturare somon, conservant: benzoat de sodiu) şi 15% ulei vegetal de floarea-soarelui. Coloraţia naturală a   musculaturii heringului este alb-gălbuie, iar în urma procesului de preparare, prin utilizarea ingredientului denumit generic agent maturare somon, culoarea produsului finit devine roz-portocalie”,   menţionează Autoritatea Naţională pentru Protecţia Consumatorilor (ANPC), într-un comunicat.
„În formă preambalată şi având inscripţionat în câmpul vizual principal al ambalajului denumirea Matias Salmon, coroborat cu prezenţa în lista de ingrediente a agentului de maturare somon, la care   se adaugă şi eventuala amplasare în magazin în spaţiul destinat produselor din peşte şi în vecinătate directă/apropiată cu produse precum somon, creează confuzii consumatorilor”, precizează   Autoritatea.
„Din verificări a rezultat că la prepararea fileurilor de hering se utilizează Ripener For Pollok (Coal Fish), echivalentul agentului de maturare somon (declarat pe etichetă). Acest amestec este   sub formă de pulbere, compus din agenţi acidifianţi (E331, E330), sare de gătit, dextroză, potentiator de aromă (E621), informaţii care nu apăreau detaliate pe eticheta produsului. Din documentaţia   prezentată a rezultat că în momentul dozării se adaugă suplimentar şi alte substanţe, printre care şi colorant pentru Pollok (ceea ce conferă produsului nuanţa roz-portocalie)”, se mai arată în   comunicat.
ANPC precizează că s-a dispus oprirea temporară a livrării în scop de comercializare a cantităţii de 160 kg Matias Salmon, în valoare de 4.800 de lei (cantitate aflată în stoc la momentul   controlului) şi oprirea definitivă de la utilizare a unui număr de 1.600 de bucăţi etichete (aflate în stoc) şi care se utilizau la etichetarea produsului menţionat. A fost întocmit proces-verbal   de constatare a contravenţiei pentru încălcarea prevederilor OG 21/92 (republicată) şi s-a aplicat o amendă în valoare de 10.000 de lei.
Operatorul economic a comunicat la Comisariatul pentru Protecţia Consumatorilor al Municipiului Bucureşti faptul că va informa, în regim de urgenţă, Sistemul Rapid de Alertă pentru Alimente şi   Furaje privind retragerea voluntară a acestui tip de produs din reţeaua de comercializare. De asemenea, va transmite în regim de urgenţă cantitatea de produs finit retras de la comercializare din   toate loturile din magazine.
Patru magazine din judeţul Constanţa, care fac parte dintr-un lanţ de supermarketuri, au fost sancţionate de Protecţia Consumatorului cu amenzi totale de 90.000 de lei, comisarii descoperind, între   altele, hering vândut cu etichetă şi preţ de somon.
Comisariatul Judeţean pentru Protecţia Consumatorului Constanţa a verificat patru magazine ale unui lanţ de supermarketuri şi au descoperite abateri privind practici comerciale înşelătoare, dar şi   faptul că nu erau respectate condiţiilor de depozitare şi preţuri diferite la casă faţă de raft. Comisarii au descoperit, printre altele, un produs ambalat şi prezentat ca fiind file de somon, dar   care conţinea în realitate 85% hering.
„Somon fără somon! Somon care era 85 la sută hering, depistat în urma unei acţiuni de control la patru magazine Mega Image”, a declarat şeful Comisariatului Judeţean pentru Protecţia   Consumatorilor, Horia Constantinescu. El i-a atenţionat încă o dată pe cumpărători să citească atent etichetele produselor achiziţionate.
Faţă de cele semnalate, retailerul Mega Image a replicat că a luat toate măsurile pentru a remedia situaţia, în condiţiile în care Ocean Fish a invocat „o eroare de tipografie” la crearea unei noi   etichete a produselor. „În urma controlului efectuat în patru magazine Mega Image cu privire la etichetarea unui produs marca Ocean Fish, Mega Image îşi cere scuze clienţilor pentru neplăcerea   creată şi declară că au fost luat toate măsurile necesare pentru a remedia situaţia. Mega Image a retras toate produsele de pe piaţă şi va lua toate acţiunile necesare cu privire la situaţia creată   de furnizorul Ocean Fish şi de traducerea inadecvată a etichetei produsului la raft”, arată un comunicat al retailerului.
Mega Image menţionează că „niciunul dintre produsele respective nu este marca Mega Image”, iar acest incident a avut loc deoarece produsele respective au venit deja etichetate greşit de la   furnizor, care şi-a asumat în totalitatea eroarea, într-o declaraţie oficială.
„În data de 1 mai 2018 a fost schimbată grafica pentru etichetele articolelor File hering Matias salmon şi File hering Matias salmon afumat, însă dintr-o eroare a tipografiei nu s-a păstrat   denumirea produsului conform vechilor etichete, şi anume File hering Matias salmon şi File hering Matias salmon afumat, ci doar Matias salmon şi Matias salmon afumat. Având în vedere că această   eroare a început să producă confuzie în rândul consumatorilor finali, s-a luat decizia de a se retrage de la comercializare toate loturile de produs existente la raft pentru cele două articole   precizate mai sus”, au declarat reprezentaţii companiei Ocean Fish, citaţi în comunicatul Mega Image.
„Din păcate eroarea de pe etichetă a fost preluată şi în eticheta de la raft, lucru pentru care Mega Image a demarat deja procedurile necesare pentru a preîntâmpina astfel de probleme pe viitor. Pe   această cale, Mega Image doreşte să îşi informeze toţi clienţii că în magazine sunt implementate toate măsurile de food safety necesare şi se respectă toate procedurile lanţului de aprovizionare.   Ne cerem scuze clienţilor pentru neplăcerea creată şi asigurăm consumatorii noştri că în continuare magazinele Mega Image sunt monitorizate cu stricteţe”, a mai precizat retailerul.
