de: Departamentul Corespondenţi - Mediafax
Trei persoane au fost rănite, luni, într-un accident feroviar, după ce maşina în care se aflau a fost lovită de un tren Interregio, în comuna Brastavăţu, judeţul Olt. Victimele sunt conştiente, transmite corespondentul MEDIAFAX.
Purtătorul de cuvânt al ISU Olt, Alin Băsăşteanu, a spus că o autospecială complexă pentru intervenţie şi descarcerare, un echipaj SMURD şi unul SAJ au intervenit în comuna Brastavăţu, la un   accident feroviar.
„În accident au fost implicate un autoturism, în care se aflau trei persoane şi trenul interregio 9064, care circula pe ruta Corabia-Caracal. În momentul sosirii echipajelor, şoferul   autoturismului, în vârstă de 40 de ani, a fost găsit blocat în autoturism, conştient. Cele două femei care se aflau în autoturism au fost găsite în afara acestuia, conştiente”, a spus Băsăşteanu.
Potrivit acestuia, victimele sunt conştiente, cele două femei urmând să fie duse la CPU Caracal, iar şoferul UPU Craiova.
Din primele cercetări efectuate de poliţişti, se pare că şoferul maşinii nu s-a asigurat la trecerea la nivel cu calea ferată fără bariere şi a fost lovit de trenul în care se aflau 9 persoane.
În acest caz se efectuează cercetări sub aspectul săvârşirii infracţiunii de vătămare corporală din culpă.
