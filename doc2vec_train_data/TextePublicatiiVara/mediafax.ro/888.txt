SPORT astăzi, 09:04
de: Departamentul Sport - Mediafax
Astăzi va debuta ediţia cu numărul 21 a Campionatului Mondial, cu ocazia meciului dintre Rusia şi Arabia Saudită.  Imaginea acestui turneu final îl întruchipează pe legendarul portar Lev Iaşin, câştigător al Balonului de Aur în 1963.
Cupa Mondială de fotbal începe joi, meciul de deschidere al competiţiei care se va încheia peste o lună fiind cel dintre Rusia şi Arabia Saudită, de la ora 18.00. 
32 de echipe, inclusiv cea a ţării gazdă, au un singur obiectiv la primul turneu final de campionat mondial care are loc în Europa de Est şi anume să obţină trofeul competiţiei. În premieră pentru   un Campionat Mondial, ediţia 2018 vine şi cu o noutate tehnologică: arbitrajul video, testat deja în mai multe competiţii importante.
La ora 17:30, pe Stadionul Lujniki din Moscova, în prezenţa a 80.000 de microbişti şi invitaţi, va începe Ceremonia de Deschidere a Turneului Final al Campionatului Mondial de Fotbal 2018.
La această ceremonie de deschidere vor participa peste 500 de artişti, gimnaşti şi dansatori. Într-o postare pe Twitter, cântăreţul britanic Robbie Williams a confirmat că va interpreta imnul   competiţiei alături de soprana Aida Garifullina.
Rusia – Arabia Saudită va fi primul meci al competiţiei şi va începe imediat după încheierea ceremoniei de deschidere.
Timp de o lună, microbiştii vor avea posibilitatea de a urmări 64 de meciuri la capătul cărora va fi desemnată cea de-a 21-a campioană a lumii. Ultima ediţie de Campionat Mondial a avut loc în   Brazilia, în 2014.
Trofeul - Cupa Mondială - este fabricat din aur pur, are o bază de 13 cm şi două fragmente de malachit încorporate în ea. Compoziţia reprezintă doi fotbalişti care, inspiraţi de victorie, ridică   globul pământesc. Pe postament sunt gravate denumirile ţărilor învingătoare în cele 20 de ediţii precedente ale Cupei Mondiale FIFA.
"Păianjenul Negru" veghează asupra Rusiei. FOTO | Logo-ul Campionatului Mondial şi cum a evoluat imaginea turneului final din 1930 până în prezent
Imaginea acestui turneu final îl întruchipează pe legendarul portar Lev Iaşin, câştigător al Balonului de Aur în 1963.
Lev Iaşin, poreclit de sud-americani "Păianjenul Negru", a evoluat la patru ediţii ale Cupei Mondiale (1958, 1962, 1966, 1970). E singurul portar din istorie care a cucerit Balonul de Aur. A jucat   toată cariera pentru un singur club, Dinamo Moscova. A debutat într-un meci amical, în care s-a făcut de râs. A luat gol după ce portarul advers a degajat balonul până în poarta apărată de Iaşin.   Între timp, Lev Iaşin practica şi hochei pe gheaţă. Rusul a cucerit Cupa URSS-ului la disciplina respectivă, cu Dinamo Moscova, în 1953. Se zvoneşte că a reuşit să apere cel puţin 150 de   penalty-uri de-a lungul carierei.La meciul său de retragere au venit în jur de 100.000 de spectatori. A încercat să impresioneze şi ca antrenor, dar n-a reuşit.Leonid Brejnev l-a decorat pe Lev   Iaşin în 1967, cu Ordinul Lenin. A murit în 1990, la 60 de ani. În faţa Arenei Himki din Moscova a fost ridicată o statuie de bronz ce-l întruchipează pe fostul portar.
"A fost foarte important pentru noi să portretizăm Rusia în calitate de ţară gazdă pe posterul oficial. De aceea l-am ales pe Lev Iaşin, un simbol al fotbalului rus, ca figură principală. Sunt   sigur că posterul va deveni unul dintre cele mai importante simboluri ale Campionatului Mondial din Rusia, iar fanii vor fi de acord", a declarat vicepremierul rus pentru probleme de sport,   Vitali Mutko, după ce logo-ul Cupei Mondiale a fost făcut public.
