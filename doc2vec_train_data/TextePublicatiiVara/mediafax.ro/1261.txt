de: Ana Petrescu
Preşedintele Klaus Iohannis se va întâlni marţi, de la ora 14.00, la sediul ambasadei Bulgariei din Capitală, cu ambasadorii statelor membre ale UE acreditaţi la Bucureşti, iar în cadrul discuţiilor şeful statului le va vorbi despre consolidarea democraţiei şi a statului de drept.
Întrevederea are loc cu prilejul reuniunii tradiţionale semestriale organizate de statul membru care deţine Preşedinţia Consiliului Uniunii Europene, informează Administraţie Prezidenţială, într-un   comunicat de presă remis MEDIAFAX.
"În cadrul discuţiilor referitoare la evoluţiile din plan intern, Preşedintele României va vorbi despre consolidarea democraţiei şi a statului de drept, ca elemente esenţiale pentru parcursul   viitor al ţării noastre. În acest context, Preşedintele Klaus Iohannis va sublinia angajamentul său puternic în ceea ce priveşte respectarea principiilor statului de drept, consolidarea   independenţei justiţiei şi continuarea luptei împotriva corupţiei", potrivit sursei citate.
Preşedintele Iohannis va aborda cu ambasadorii şi teme aflate pe agenda reuniunii Consiliului European din perioada 28-29 iunie, cum ar migraţia, securitatea Uniunii Europene, piaţa internă,   viitorul buget al Uniunii pentru perioada 2021-2027 şi relaţiile externe ale UE. De asemenea, se va discuta şi despre viitoarea Preşedinţie română a Consiliului Uniunii Europene de la începutul   anului 2019.
"Referitor la viitorul buget al Uniunii pentru perioada 2021-2027, Preşedintele Klaus Iohannis va sublinia că soluţia de compromis care va rezulta din negocieri trebuie să fie echilibrată şi să   răspundă atât noilor priorităţi ale Uniunii, precum protecţia frontierelor, migraţie, Erasmus, inovare, apărare, cât şi să păstreze un nivel de finanţare semnificativ pentru politicile   tradiţionale, respectiv coeziunea şi politica agricolă comună", se arată în comunicatul Preşedinţiei.
Şeful statului va sublinia faptul că ţara noastră va sprijini eforturile comune la nivelul european de consolidare a securităţii interne a UE, precum şi de restabilire a implementării depline a   sistemului Schengen. În acest context, Iohannis va reitera faptul că procesul de consolidare a Spaţiului Schengen nu poate fi complet fără integrarea deplină a României şi a Bulgariei.
Potrivit agendei preşedintelui Iohannis, acesta îl va primi la Palatul Cotroceni, de la ora 10.30 pe adjunctul Secretarului de Stat al SUA pentru Europa şi Eurasia, Wess Mitchell. De la ora 12.00,   şeful statului îl va primi la Cotroceni pe Miroslav Lajčák, preşedintele Adunării Generale a Organizaţiei Naţiunilor Unite, iar de la ora 13:00 cei doi vor susţine o declaraţie de presă comună.
