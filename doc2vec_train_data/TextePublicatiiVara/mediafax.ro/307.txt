de: Florin Zafiu
Traficul a fost deviat Calea Moşilor din Capitală, deoarece o clădire părăsită a fost cuprinsă de flăcări joi dimineaţă, iar pompierii încearcă să stingă incendiul, în imobil nefiind localizate persoane.
O clădire părăsită, de pe Calea Moşilor din Bucureşti, a luat foc în cursul dimineţii de joi, focul cuprinzând o suprafaţă de 200 de metri pătraţi anunţă reprezentanţii Inspectoratului pentru   Situaţii de Urgenţă Bucureşti-Ilfov (ISUBIF).
Pompierii se află la faţa locului şi încearcă să stingă incendiul cu ajutorul a patru autospeciale de stingere şi o autoscară. Martorii au fost cei   care au raportat incendiul şi, din fericire, nu au fost localizate persoane în interiorul clădirii.
Traficul a fost deviat în acea zonă, fiind aplicată restricţie de la Moşilor/Paleologu şi de la Hristo Botev/Moşilor.
ISUBIF nu poate preciza, până în acest moment, cauza declanşării focului.
