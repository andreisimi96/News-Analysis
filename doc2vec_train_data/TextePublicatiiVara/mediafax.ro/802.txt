SOCIAL astăzi, 11:13
de: Ciprian Nedelcu
Al doilea tânăr dintre cei şapte condamnaţi după ce, în noiembrie 2014, au agresat sexual, timp de mai multe ore, o elevă în vârstă de 18 ani care se întorcea de la şcoală în localitatea Văleni (Vaslui), este la un pas de libertate, după ce judecătorii au admis cererea de eliberare a acestuia.
Magistraţii din cadrul Judecătoriei Vaslui au admis liberarea condiţionată formulată pe numele lui Ionuţ Bogdan Boicu.
”Instanţa admite propunerea formulată de Comisia de liberări condiţionate din cadrul Penitenciarul Vaslui privind liberarea condiţionată a condamnatului Boicu Ionuţ Bogdan. Dispune liberarea   condiţionată a condamnatului, deţinut în prezent în Penitenciarul Vaslui, anterior executării integrale a pedepsei de 6 ani, 6 luni închisoare aplicată prin sentinţa penală”, arată judecătorii   vasluieni.
Decizia instanţei de fond nu este definitivă, ea putând fi contestată.
Săptămâna trecută, magistraţii din cadrul Judecătoriei Vaslui au admis liberarea condiţionată formulată pe numele unui alt tânăr condamnat, Alin Dumitru Rotaru, dar nici această decizie nu a fost   definitivă.
Alături de Alin Dumitru Rotaru şi Ionuţ Bogdan Boicu, alţi cinci tineri din localitatea Văleni au fost condamnaţi, după ce în noiembrie 2014 au agresat sexual timp de mai multe ore o elevă în   vârstă de 18 ani care se întorcea de la şcoală. Cei şapte tineri au primit pedepse cuprinse între 6 şi 10 ani de închisoare pentru fapta comisă.
Rotaru a fost acuzat de viol în forma agravantă şi lipsire de libertate, el fiind unul dintre cei trei acuzaţi care şi-au recunoscut faptele.
Pe de altă parte, judecătorii au respins cererea de liberarea condiţionată în cazul altui tânăr dintre cei şapte, care avea de ispăşit o pedeapsă mai mică, decizia instanţei fiind motivată de   faptul că inculpatul nu a achitat sumele reprezentând daune morale datorate victimei.
