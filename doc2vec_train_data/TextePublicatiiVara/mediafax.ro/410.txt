Ana Obretin - Mediafax
Un album cu piese noi ale lui Prince va fi lansat pe 21 septembrie, a anunţat Warner Bros. Records, casa de discuri a cântăreţului american, care a murit în aprilie 2016, transmite Reuters.
Un album cu piese neştiute ale pop starului Prince, lansat post-mortem - PROMO
Informaţia a fost făcută publică joi, în ziua în care Prince ar fi împlinit 60 de ani.
Pe 21 aprilie 2016, Prince a murit din cauza unei supradoze accidentale de fentanil. Cântăreţul a lăsat în urma sa multe piese nelansate, iar Warner Bros. Records a anunţat că noul album va include   nouă cântece pe care acesta le-a înregistrat în 1983, în studioul său din Minnesota.
Albumul, intitulat "Piano and a Microphone 1983", îl prezintă pe Prince, mai celebru pentru talentul său de chitarist, cântând solo la pian - un format pe care l-a abordat în ultimul său turneu   înainte să moară. Piesele de pe noul album variază de la o versiune a hitului "Purple Rain" la niciodată lansata "Cold Coffee and Cocaine".
O primă piesă a fost lansată joi, versiunea lui Prince pentru "Mary Don't You Weep", unul dintre cele mai celebre cântece religioase afro-americane, care a beneficiat de preluări şi din partea unor   staruri precum Aretha Franklin şi Bruce Springsteen.
Anul trecut, Warner a relansat clasicul album din 1984 "Purple Rain", cu alte 11 piese noi. De asemenea, în aprilie, a fost lansată o versiune a lui Prince pentru "Nothing Compares 2 U", care a   devenit hit în interpretarea artistei Sinead O'Connor.
Prince Rogers Nelson, cunoscut sub numele de scenă Prince, născut pe 7 iunie 1958, a fost un cântăreţ, compozitor, actor şi multiinstrumentalist. Prince a fost recunoscut de întreaga lume pentru   inovaţiile aduse în industria muzicii, dar şi pentru munca sa eclectică, prezenţa scenică excentrică şi stilul vocal unic. A fost văzut ca un pionier al "sunetului Minneapolis". Muzica sa îmbina   genurile rock, R&B, soul, funk, hip hop, disco, psychedelia, jazz şi pop.
Albumul din 1979, care îi poartă numele, a fost premiat cu un disc de platină, iar materialul discografic "Purple Rain" şi filmul cu acelaşi titlu, lansate în 1984, i-au adus celebritatea pe plan   mondial.
Un compozitor prolific, în anii 1980, Prince a compus şi produs melodii, deseori fără a-şi semna munca cu propriul nume, ci cu pseudonime.
Prince a vândut peste 100 de milioane de albume în toată lumea şi a câştigat opt premii Grammy, un Glob de Aur şi un Oscar.
