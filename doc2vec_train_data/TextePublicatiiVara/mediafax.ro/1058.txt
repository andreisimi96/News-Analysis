de: Ciprian Nedelcu
O rupere de nori care a avut loc sâmbătă dimineaţa în Iaşi a blocat traficul rutier timp de aproape o oră, echipaje ale Companiei de Transport Public Iaşi şi ale Direcţiei Regionale a Drumurilor şi Podurilor intervenind pentru reluarea circulaţiei, transmite corespondentul MEDIAFAX.
Reprezentanţii Companiei de Transport Public Iaşi au spus că este blocată circulaţia vagoanelor din cauza cantităţii mari de apă care a căzut în timp scurt.
"Circulaţia tramvaielor pe mai multe trasee este blocată, de la ora 9.07, din cauza cantităţii mari de apă căzute în foarte scurt timp în municipiul Iaşi. Zonele afectate sunt Sadoveanu - Piaţa   Unirii, Pădurii, Tudor Vladimirescu, Nicolae Iorga şi capăt Dacia.
Încercăm să reluăm circulaţia vagoanelor cât mai repede, odată cu retragerea apei din zonele afectate", au arătat reprezentanţii   Companiei de Transport Public Iaşi.
De asemenea, reprezentanţii Direcţiei Regionale a Drumurilor şi Podurilor (DRDP) Iaşi au transmis că au avut acţiuni în cursul nopţii de vineri spre sâmbătă pe întreg teritoriul Moldovei.
"În urma unei ruperi de nori în Moldova, echipele DRDP Iaşi au intervenit în mai multe puncte critice, pentru eliberarea carosabilului de aluviuni. De exemplu, una dintre echipe a intervenit pe DN   2, km 261+800, în localitatea Răcăciuni, din judeţul Bacău", au arătat reprezentanţii DRDP Iaşi.
Administraţia Naţională de Meteorologie a emis pentru sâmbătă dimineaţă o avertizare nowcasting de tip cod galben de averse şi descărcări electrice. Avertizarea vizează întreaga regiune a Moldovei.
