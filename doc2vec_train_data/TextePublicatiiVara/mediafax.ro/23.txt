"La tenis, trebuie să fii un oportunist al momentului. Trebuie să fii tot timpul pregătit" - este crezul după care se ghidează Ana Bogdan. Chiar şi într-o zi de sâmbătă în care, oficial, la Roland Garros nu a fost înregistrat niciun meci oficial, fiind organizată doar Kid's Day, programul unei jucătoare de tenis este extrem de strict. Calculat cu precizie, cu ore de antrenament, de masaj, de fizio, cu vizită la medic. Conştiinciozitatea este cheia primară pentru a putea atinge, rând pe rând, obiectivele.
ProSport i-a întâlnit pe Ana Bogdan şi Norris Mageanu, echipa care pregăteşte debutul împotriva Marketei Vondrousova (Cehia, 90 WTA), jonglând cu abilitate printre celelalte puncte fixe din   programul Anei.
Jucătoarea născută în Sinaia şi promisă, pentru început, schiului, s-a destăinuit. într-o pauză făcută pe teresa rezervată jucătorilor, arbitrilor şi oficialilor. "M-am obişnuit cu atmosfera de   la Grand Slam-uri. Încă de anul trecut. Jucând foarte multe meciuri în calificări, deja, am ajuns să trec mult mai uşor peste nebunia care este, acolo, în public. Este o energie care îmi place   foarte mult, îmi dă multă putere şi mă face să joc cu mult mai multă pasiune. Pentru că, recunosc, îmi place să joc pentru public, pentru cei care vin să ne vadă meciurile din tribună, să ne   urmărească şi să se bucure de ceea ce văd".
Începând cu US Open 2016, Ana Bogdan a legat prezenţe consecutive pe tabloul principal în cele patru turnee de Mare Şlem. Aceasta este a şaptea la rând şi, din nou, vine cu o premieră. "Anul   trecut, m-am calificat pentru prima dată aici pe tablou. Tot atunci, am fost pentru prima dată, împreună, la Paris. Anul acesta sunt pentru prima dată direct calificată pe tablou - şi la simplu, şi   la dublu. Sunt premiere şi sunt foarte importante pentru mine. Le simt altfel decât ceilalţi, care poate vin pentru a zecea oară aici", afirmă Ana.
