de: Mihai Draghici - Mediafax
Grecia şi Macedonia vor semna duminică acordul care prevede schimbarea numelui fostei republici iugoslave, anunţă Guvernul de la Atena, citat de site-ul agenţiei Reuters.
Acordul va fi semnat în regiunea Prespes, situată pe teritoriul Greciei, la frontiera cu Macedonia şi Albania.
Documentul va fi semnat de miniştrii de Externe din Grecia şi Macedonia.
Premierul Macedoniei, Zoran Zaev, a anunţat marţi după-amiază ajungerea la un acord cu Grecia privind denumirea ţării sale, care se va numi "Republica Macedonia de Nord".
"Am ajuns la un acord. Avem o soluţie istorică. Acordul prevede folosirea denumirii Republica Macedonia de Nord", a declarat Zoran Zaev.
Acordul, care intervine după disensiuni diplomatice de 27 de ani, va trebui aprobat de Parlamentul macedonean şi supus unui referendum.
