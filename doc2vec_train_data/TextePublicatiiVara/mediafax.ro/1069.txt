de: Raluca Lazaroi
Preşedintele PNL, Ludovic Orban, a declarat, sâmbătă, într-o conferinţă de presă, la Bistriţa, că primarul Timişoarei, Nicolae Robu, nu va fi sancţionat politic, fiind de părere că acesta este nevinovat în dosarul instrumentat de DNA, privind anveloparea unor blocuri din oraş, din fonduri europene.
Liderul PNL, Ludovic Orban, a declarat că primarul Timişoarei, Nicolae Robu, nu va fi sancţionat politic deoarece este nevinovat în dosarul instrumentat de DNA. Preşedintele PNL susţine că el   cunoaşte foarte bine speţa din dosarul lui Robu şi că acesta nu poate fi acuzat de corupţie.
“Sub nicio formă nu va fi sancţionat. În primul rând, domnul Robu are încă o calitate de suspect, deci nu a început urmărirea penală, nu s-a dispus nicio măsură preventivă împotriva lui, iar eu   chiar cunosc speţa. Acolo este vorba de proiectarea pentru anveloparea a 65 de blocuri. S-a încheiat un contract de proiectare în valoare de 15.000 de euro prin care o firmă s-a angajat să facă   proiectul, după care firma, după ce a semnat contractul a încercat să solicite bani suplimentar, iar primarul a refuzat.
(...) Eu nu cred că domnul Robu poate fi suspectat de vreo faptă de corupţie   pentru faptul că a refuzat să majoreze valoarea contractului de proiectare şi că s-a încăpăţânat să respecte contractul (...) Restul sunt poveşti de adormit copiii. Sunt convins că domnul Robu, mai   ales că îl cunosc pe domnul Robu, domnul Robu este omul legii, este de o meticulozitate şi de o scrupulozitate în materie de respectarea legii pe care o întâlneşti destul de rar, ca atare nu am   nicio îndoială că domnul Robu nu că este nevinovat, ci că ar fi comis vreo faptă care să-l poată pune în situaţia de a fi pornită acţiunea în privinţa domniei sale", a declarat Ludovic Orban.
Primarul Timişoarei, Nicolae Robu, a postat şi el, vineri, un mesaj pe pagina lui de Facebook, după ce a fost audiat la DNA Timişoara, în cazul anvelopării celor 65 de blocuri, precizând că nu a   făcut nicio ilegalitate şi că are încredere în colaboratorii săi, dar de grantat garantează doar pentru el însuşi.
Joi, procurorii anticorupţie i-au audiat, în acelaşi dosar, şi pe viceprimarul Timişoarei Dan Diaconu, precum şi pe şeful Direcţiei Edilitare din cadrul primăriei, Culiţă Chiş, care sunt cercetaţi   penal tot în calitate de suspecţi.
Potrivit unor surse judiciare, este vorba de contractul de proiectare pentru anveloparea termică a 65 de blocuri din Timişoara, semnat între primărie şi firma Proiect C&A SRL, deţinută de   Cristian Palade.
În septembrie 2017, DNA a început să ancheteze modul în care Primăria Timişoara a realizat anveloparea celor 65 de blocuri cu fonduri europene.
