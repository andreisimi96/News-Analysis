SOCIAL astăzi, 13:54
de: Daniela Timofti
MEN propune înfiinţarea unei reţele de educatori parentali care să-i înveţe, săptămânal, pe elevi să nu aibă „mentalităţi conservatoare” şi atitudine care „idealizează familia tradiţională”. Instituţia propune creşterea interesului pentru „o nouă cultură familială” şi „respectul pentru diversitate”.
Ministerul Educaţiei Naţionale a lansat, în această săptămână, în dezbatere publică, proiectul „Strategia naţională de educaţie parentală 2018-2025”. Acesta este pus în discuţie până pe 10 iulie   2018.
Propunerea prevede înfiinţarea unei reţele de educatori parentali care, timp de 2 ore pe săptămână, să-i înveţe pe elevi să nu aibă „mentalităţi conservatoare” şi atitudine care „idealizează   familia tradiţională”.
De asemenea, Strategia include o propunerea potrivit căreia părinţii vor urma cursuri de parenting, în cazul în care copilul parcurge un nou ciclu de învăţământ. Pentru această etapă de formare a   părinţilor, MEN informează că este necesară o alocare bugetară de 295.041.105 lei în primul an, pentru 2.553.861 de părinţi.
„Deseori, noile ideologii promovate în special în domeniul protecţiei copilului întâlnesc mentalităţi conservatoare, un sistem de valori ale familiilor ce trebuie regândit în contextul unor   informaţii noi cu privire la nevoile de dezvoltare ale copiilor. De aceea, familia din societatea actuală are nevoie din ce în ce mai mult de un sprijin extern pentru a se adapta acestor cerinţe,   în condiţiile în care părinţii rămân ataşaţi valorilor care s-au transmis tradiţional şi pe care le consideră ca fundamentând modele valide de relaţionare intrafamilială.
(...) Această atitudine   (...) este prezentă uneori şi în discursul profesioniştilor, care idealizează familia tradiţională, pe care o consideră drept o formă perfectă de organizare. (....) Sistemul de educaţie parentală   trebuie să vină în sprijinul dezvoltării unor principii esenţiale ce vizează promovarea drepturilor omului, respectul pentru diversitate şi încurajarea activă a egalităţii de gen”, se arată în   Strategia naţională de educaţie parentală 2018-2025.
Sursa citată susţine că este o necesitate crearea unui sistem de educaţie parentală centrat pe educaţia copilului şi stimularea interesului pentru o nouă cultură familială.
„A devenit o necesitate imediată crearea unui sistem de educaţie parentală, centrat nu numai pe educaţia copilului, ci şi pe îngrijirea şi protecţia acestuia, pe stimularea interesului pentru o   nouă cultură familială”, se arată în sursa citată.
Obiectivul general al Strategiei este de a-i asigura fiecărui copil un mediu familial adecvat pentru a-şi atinge potenţialul maxim de dezvoltare
„Pentru formarea şi dezvoltarea abilităţilor şi competenţelor parentale, este necesară o viziune unitară la nivel de instituţii şi sectoare de activitate, astfel încât să fie dezvoltată, o serie de   servicii publice şi private axate pe următoarele două direcţii strategice: dezvoltarea competenţelor parentale ale părinţilor/reprezentanţilor legali şi dezvoltarea abilităţilor parentale ale   tinerilor, ca viitori părinţi. Obiectivul general al Strategiei este de a-i asigura fiecărui copil un mediu familial adecvat pentru a-şi atinge potenţialul maxim de dezvoltare şi pentru a deveni un   adult responsabil”, se arată în Strategia naţională de educaţie parentală 2018-2025.
Totodată, un alt obiectiv al proiectului de Strategie este „elaborarea şi revizuirea cadrului legal şi normativ privind dezvoltarea abilităţilor şi competenţelor parentale şi racordarea la   standardele internaţionale privind asigurarea protecţiei drepturilor copilului, (...) includerea profesiei de educator parental în Clasificarea Ocupaţiilor din România şi revizuirea fişelor de post   ale diferitelor categorii de specialişti pentru includerea unor responsabilităţi privind dezvoltarea abilităţilor şi competenţelor parentale ale părinţilor şi tinerilor”, se arată în proiectul   Strategiei naţionale.
Astfel, Ministerul Educaţiei Naţionale propune ca noile fişe de post ale profesorilor, asistenţilor sociali şi asistenţilor medicali, implicaţi în educaţia parentală, să fie revizuite şi să includă   în normă, 2 ore pe săptămână, pentru educaţia parentală.
De asemenea, Strategia naţională de educaţie parentală 2018-2025 prevede introducerea disciplinei opţionale „Educaţie parentală” în planul de studii pentru elevii din liceu, colegiu, şcoli   profesionale şi universităţi.
