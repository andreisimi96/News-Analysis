SOCIAL astăzi, 11:21
de: Diana Grigore
Procurorii vor avea interdicţie de a difuza informaţii cu privire la persoanele care se află în cursul urmăririi penale şi de a se referi la acestea ca şi cum ar fi condamnate, reiese dintr-un amendament la Codul de procedură penală aprobat joi de Comisia pentru legile Justiţiei.
”În cursul urmăririi penale şi judecării cauzei sunt interzise comunicările publice, declaraţiile publice precum şi furnizarea de alte informaţii, direct sau indirect, provenind de la   autorităţi publice referitoare la faptele şi persoanele ce fac obiectul acestor proceduri şi nu se pot referi la persoanele suspectate sau acuzate ca şi cum acestea ar fi fost condamnate”, se   arată în amendamentul propus de PSD şi UDMR.
De asemenea un alt amendament adoptat prevede că dacă autorităţile publice au comunicat informaţii privind începrea urmăririi penale, acestea trebuie să furnizeze informaţii şi cu privire la   încetarea sau renunţarea procedurii de urmărire penală.
"Dacă organele judiciare au comunicat public date şi informaţii privind începerea urmăririi penale, luarea unor măsuri preventive sau trimiterea în judecată a unei persoane, acestea au obligaţia să   publice, în aceleaşi condiţii, şi soluţiile de clasare, renunţare la urmărire penală sau încetare a rocesului penal, după caz, iar soluţiile de achitare de către instanţa de judecată", potrivit Art   4, al.7.
Amendamentele au fost depuse la proiectul de modificare a Codului de procedură penală. Senatul este primă cameră sesizată, forul decizional fiind Camera Deputaţilor.
