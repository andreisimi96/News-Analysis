Preşedintele executiv al PMP, Eugen Tomac, a declarat, marţi, că decizia judecătorilor ÎCCJ în privinţa Elenei Udrea, condamnată definitiv la 6 ani cu executare, este una dureroasă, dar că fostul ministru al Turismului poate duce ”mai departe această luptă pentru a-şi demonstra nevinovăţia”.
”Vă spun ca om care am cunoscut-o bine, pentru că am lucrat cu Elena Udrea la începutul formării acestui partid. Regretăm această decizie. Eu o regret, pentru că un om care se află într-o situaţie   aşa de delicată în care se află doamna Udrea nu poţi decât să compătimeşti această situaţie delicată prin care trece”, a declarat preşedintele executiv al PMP, Eugen Tomac.
El a mai spus că decizia judecătorilor ICCJ este una ”dureroasă”.
”Sper să i se facă dreptate. (...) Mai există instanţe la care poate apela şi sperăm să aibă puterea să-şi ducă mai departe această luptă. E un om care se află în dificultate, un fost coleg de-al   nostru. Cred că, uman, trebuie să emtatizăm cu un om care se află într-o asemenea dificultate şi îi urăm din suflet putere să aibă, să ducă mai departe această luptă pe care o duce pentru a-şi   demonstra nevinovăţia”, a mai spus Tomac.
Magistraţii instanţei supreme au condamnat-o, marţi, pe Elena Udrea, la 6 ani de închisoare, în dosarul "Gala Bute". Decizia este definitivă.
Judecătorii au decis să menţină pedeapsa primită de Elena Udrea în primă instanţă. În acelaşi dosar, Tudor Breazu a fost condamnat la trei ani de închisoare cu executare pentru complicitate la   luare de mită, Dragoş Botoroagă la doi ani şi şase luni de închisoare cu suspendare, în timp ce fostul secretar general în MDRT, Gheorghe Nastasia, a fost condamnat la patru ani de închisoare cu   suspendare pentru luare de mită.
De asemenea, fostul consilier al Elenei Udrea, Ştefan Lungu, a fost condamnat la un an şi şase luni de închisoare cu suspendare, iar fostul director al Companiei Naţionale de Investiţii, Ana Maria   Topoliceanu, a fost condamnată la trei ani de închisoare cu suspendare.
Pe de altă parte, fostul ministru Ion Ariton a fost achitat pentru infracţiunile de participaţie improprie la abuz în serviciu şi folosirea influenţei.
Elena Udrea a anunţat, pe 17 februarie, că se află în Costa Rica, iar în aprilie fostul ministru transmitea că ar avea statut provizoriu de refugiat politic din 21 martie şi că una dintre   obligaţiile pe care le are este de a nu părăsi teritoriul statului Costa Rica. Ea a declarat că este însărcinată, fiind logodită cu tatăl copilului.
