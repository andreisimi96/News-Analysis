POLITIC astăzi, 17:44
de: Diana Grigore
Vicepreşedintele PNL, Raluca Turcan, a declarat miercuri, după ce Judecătoria Chişinău a anulat scrutinul organizat la alegerile locale, că ce se întâmplă în R. Moldova este similar cu ce încearcă PSD să îi ofere României, folosind şi controlând instituţiile statului pentru a crea abuzuri.
"Eu cred că este nevoie de orice sprijin, consultare şi colaborare pentru a restabili ordinea de drept în Reublica Moldova. PNL a fost prezent în susţinerea candidatului Andrei Năstase şi, de   asemenea, cu informaţii, exertiză, vom fi în continuare aproape de cel care a câştigat alegerile, de cei care au reuşit să convingă cetăţenii Chişinăului că merită puterea şi responsabilitatea la   nivelul local, dar care sunt agresaţi exact prin instituţiile statului. Există o similitudine între ceea ce se întâmplă în Republica Moldova şi ceea ce încearcă PSD-ul, prin mâna lui Liviu Dragnea,   să ofere în România, să foloseşti şi controlezi instituţiile statului, să apelezi la ele pentru a crea abuzuri şi a acţiona împotriva adversarilor politici, deja reprezintă o încălcare a   principiilor de drept şi al principiului fundamental al aderării României la UE", a susţinut Turcan în Parlament.
Şi preşedintele USR, Dan Barna, a declarat că în Moldova este aceeaşi situaţie ca în România, susţinând că este necesar ca românii să trimită mesaje de susţinere.
"Ceea ce se întâmplă acum în Moldova este perspectiva pe care o are România în faţă, în situaţia în care această guvernare şi regimul lui Liviu Dragnea continuă să rămână activ în România. USR   chiar de aseară i-a trimis un mesaj de susţinere lui Andrian Năstase, cum am făcut şi pe perioada campaniei. Este o miză pentru România să transmită un mesaje de susţinere, pentru că am primit   acest punct de vedere dinspre Chişinău, orice mesaj din Români acolo contează foarte mult" a afirmat Barna în Parlament.
De asemenea, liderul PMP, Eugen Tomac, a declarat că este fără precedent ce se întâmplă acum în Republica Moldova, aplicându-se ”principiul stalinist”.
"Fără precedent, ce se întâmplă acum în Republica Moldova. Practic, dacă aici PSD mimează dialog, ba cu Departamentul de Stat, ba cu Comisia de la Veneţia, Republica Moldova, pentru că nu este în   UE, acolo se aplică principiul stanilist. Nu contează ce votează, cine votează, contează cine numără voturile şi validează alegerile. Ministerul de externe ar trebui să alerteze toate cancelariile   occidentale şi trebuie să existe o poziţie fermă a UE în relaţia cu Chişinăul pe această chestiune pentru că e un atac la adresa democraţiei", a declarat Eugen Tomac.
Judecătoria Chişinău a anulat, marţi seară, scrutinul organizat pe 3 iunie pentru desemnarea primarului capitalei Republicii Moldova, câştigat de Andrei Năstase.
Partidul Socialist ceruse instanţei să declare nule alegerile locale anticipate desfăşurate în 3 iunie, argumentând că Andrei Năstase, liderul Platformei Demnitate şi Adevăr (centru-dreapta), a   organizat acţiuni electorale în ziua celui de-al doilea tur de scrutin.
"Pentru mafie, nu contează votul cetăţenilor. Este o decizie arbitrară" , a declarat Andrei Năstase, citat de cotidianul Jurnal de Chişinău.
Andrei Năstase a câştigat turul doi al alegerilor din Chişinău la o diferenţă de 12.644 de voturi faţă de Ion Ceban.
Funcţia de primar interimar al Chişinăului va fi asigurată de Ruslan Codreanu până la noul scrutin, care va avea loc în 2019, informează Unimedia.
