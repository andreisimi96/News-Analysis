de: Departamentul Economic - Mediafax
Fermierii şi specialiştii din agricultură se vor reuni miercuri într-o nouă ediţie a conferinţei MEDIAFAX „Fermierii României”, organizată în colaborare cu Agrointeligenţa şi dedicată preţurilor corecte pentru recoltele anului 2018. La conferinţă va participa şi ministrul Agriculturii, Petre Daea.
Participanţii vor încerca să ofere câteva răspunsuri cu privire la producția agricolă a anului 2018, mersul preţurilor, tehnologiile de ultimă oră sau prognoza agro-meteo. Ei vor estima, pe   baza unor expertize de top, prețurile minime și maxime pe care fermierii să le aștepte la grâu, orz, rapiță, porumb, floarea-soarelui, dar și la legume-fructe.
Sub lupa specialiştilor se vor mai găsi şi factorii care influențează în acest an cotațiile la nivel european, dar și global, care sunt oportunitățile și riscurile contextului   internațional, plus cele mai noi informații despre posibilitățile de depozitare și transport.
Cum finanțăm agricultura, cum contribuie sectoarele bancar și nebancar, cum creștem capitalizarea agribusiness-ului românesc, ce trebuie făcut pentru ca fermierul să nu mai vândă recolta   în câmp, din remorcă, şi care sunt oportunitățile de achiziție pe piața internă - acestea sunt doar câteva din temele de dezbatere la MEDIAFAX „Fermierii României”.
Participanţii vor afla, de asemenea, ultimele noutăți legate de subvențiile APIA sau despre finanţările europene, sfaturi tehnologice cu privire la campania de recolte, dar şi - foarte important   - ultimele prognoze agro-meteorologice.
Ca de obicei, conferinţa MEDIAFAX „Fermierii României” va fi interactivă, având speakeri din domeniile bancar, juridic, agro-tehnologic, cercetare-dezvoltare, producţie şi lideri ai unor   organizaţii asociative relevante pentru sectorul agricol.
