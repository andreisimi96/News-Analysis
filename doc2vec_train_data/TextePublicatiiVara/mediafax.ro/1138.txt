de: Ana Petrescu
Preşedintele ALDE Călin Popescu Tăriceanu a anunţat, duminică, un nou transfer de la liberali către partidul pe care îl conduce, fără a spune însă despre cine este vorba, în condiţiile în care Daniel Zamfir, proaspăt membru ALDE, a spus că îşi aşteaptă colegii liberali în partidul lui Tăriceanu.
"Va mai fi un parlamentar liberal care îşi va anunţa trecerea la ALDE", a spus, duminică, preşedintele ALDE, Călin Popescu Tăriceanu, la conferinţa de anunţ a trecerii lui Daniel Zamfir de la PNL,   la partidul pe care îl conduce.
De altfel, Daniel Zamfir, care spune că nu este parte a unui plan, a avut un mesaj pentru liberali.
"Nu am decis să plecăm la ALDE ca să destabilizăm PNL. În schimb, foarte mulţi colegi mi-au spus că singura şansă să se salveze este unirea sub Călin Popescu Tăriceanu (.
..) Eu am cumpănit   îndelung decizia de astăzi, pentru că eu cred cu tărie, şi sunt şi alţii în PNL care cred asta, că liberalii din PNL care iubesc democraţia şi liberalii din ALDE trebuie să se unească într-un   partid sub Călin Popescu Tăriceanu", a declarat Zamfir.
Preşedintele ALDE a atacat din nou conducerea PNL, susţinând că formaţiunea lui Ludovic Orban a ajuns să apere abuzurile.
"Evoluţia PNL care din 2014 nu a făcut decât să confirme că a abandonat principiile liberale. Se vede în ultima perioadă când PNL a devenit nu numai că închide ochii în faţa abuzurilor, dar   este şi un susţinător al acţiunilor represive. A fi liber te defineşti când promovezi valorile liberalismului şi PNL nu mai face. Este mai mult decât o involuţie. PNL a devenit partidul sistemului   şi binomului. Că sunt persoane la vârf care au fost şantajate, nu mă interesează. Partidul e inert. Cei din conducere se aliniază a această poziţionare", a declarat Călin Popescu Tăriceanu,   preşedintele ALDE.
