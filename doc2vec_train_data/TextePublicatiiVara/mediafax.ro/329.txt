SOCIAL astăzi, 13:01
de: Gabriel Pecheanu
Comisia parlamentară de anchetă privind desfiinţarea DGPA a acordat joi vot favorabil raportului final în urma finalizării activităţii acestui for, concluzia prezentată de preşedintele Comisiei, Viorel Salan (PSD), fiind că desfiinţarea DGPA s-a făcut cu încălcarea normelor de tehnică legislativă.
”Hotărârea de Guvern 127/2006 s-a făcut cu nesocotirea atât a normelor de tehnică legislativă, cât şi a actelor normative circumscrise securităţii naţionale, creându-se astfel riscuri şi   vulnerabilităţi la adresa securităţii naţionale”, a declarat pentru MEDIAFAX Viorel Salan.
El a mai spus că în fostul ministru al Justiţiei Monica Macovei ”a urmărit să demonstreze ineficienţa DGPA”.
”Pe parcursul anul 2005 ministrul Justiţiei în exerciţiu a căutat să demonstreze ineficienţa DGPA prin realizarea unui control inopinat în ianuarie 2005 şi prin executarea unei emisiuni de   audit de Ministerul Apărării Naţionale pe baza unui protocol de colaborare instituţională. Acest protocol s-a încheiat fără temei legal şi cu încălcare normelor de drept referitoare la efectuarea   auditului public intern”, a declarat Viorel Salan.
Raportul, care va fi înaintat Birourilor permanente reunite, a fost votat de membrii Comisiei cu nouă voturi ”pentru” şi două ”împotrivă” (PNL şi USR).
Potrivit lui Viorel Salan, a fost solicitată audierea a 57 de persoane, dintre care s-au prezentat în faţa comisiei 46, patru au transmis răspunsuri scrise, iar şapte persoane au refuzat să se   prezinte la audieri.
