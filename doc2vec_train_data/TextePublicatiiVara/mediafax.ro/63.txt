Un bărbat de 39 de ani din Mehedinţi, aflat pe marginea unei străzi, a murit, joi după-amiază, strivit de o maşină care s-a răsturnat după ce a fost lovită, în comuna Câlnic din Gorj, de un autoturism. În urma impactului, o tânără însărcinată din maşina care nu a dat prioritate a ajuns la spital.
Purtătorul de cuvânt al IPJ Gorj, Andrei Lazăr, a declarat, corespondentului MEDIAFAX, că accidentul s-a produs pe DN67, la graniţa dintre localităţile Câlnic şi Teleşti.
Aici, două maşini s-au ciocnit din cauza unuia dintre şoferi care nu a dat prioritate într-o intersecţie şi a lovit un autoturism. Maşina lovită s-a răsturnat şi a strivit un pieton care se afla pe   marginea drumului.
Bărbatul de 39 de ani, din comuna Argetoaia, judeţul Mehedinţi, a murit, în ciuda eforturilor medicilor de a-l salva.
În urma impactului, o femeie însărcinată, care se afla în maşina condusă de şoferul care a nu a dat prioritate, a fost rănită uşor şi transportată la spital.
Poliţiştii au deschis un dosar penal pentru ucidere din culpă şi vătămare corporală din culpă.
