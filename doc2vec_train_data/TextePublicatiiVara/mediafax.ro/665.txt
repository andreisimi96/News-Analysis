de: Diana Grigore
Preşedintele PNL, Ludovic Orban, a declarat luni, referitor la anunţul făcut de Liviu Dragnea privind posibilitatea emiterii unei Ordonanţe de Urgenţă privind Codul penal, că ar fi ”o altă nenorocire, o nouă ordonanţă 13” şi că dacă se va întâmpla acest lucru, PNL va sesiza Avocatul Poporului.
"O altă nenorocire pe care ar putea să o facă PSD. A mai fost Ordonanţa 13. E vorba de o nouă ordonanţă 13, probabil dacă va ajunge la această cale abuzivă, neconstituţională, împotriva însuşi a   gândirii lor, de ce au înfiinţat majoritatea Comisia specială pentru legile justiţiei, nu pentru a dezbate? S-ar face de râs, ar da cu stângul în dreptul. Ar fi un nou abuz şi o nouă încălcare a   tuturor procedurilor democratice şi a independenţei justiţiei. Cu siguranţă vom sesiza Avocatul Poporului, fără să avem mari speranţe, dar ne facem datoria, pentru că, din păcate, ăsta este   aşezământul constituţional din România, conform căruia singura entitate care ar putea să declanşeze controlul constituţional prealabil pentru ordonanţa de urgenţă este Avocatul Poporului şi cu   siguranţă vom apela la această instituţie încă o dată", a susţinut Orban după şedinţa Biroului Executiv a PNL.
Preşedintele PSD, Liviu Dragnea, a afirmat duminică, legat de plângerea pe numele Vioricăi Dăncilă, că speră ca procurorii să nu meargă mai departe cu acest demers şi că mulţi procurori riscă să   plătească greu.
„Nu ştiu dacă vor merge mai departe cu demenţa. Ce vă pot spune cu siguranţă este că este o comandă foarte fermă. Adică nu întâmplător a fost pus imediat Horodniceanu să gestioneze interimar la   DIICOT, pentru că nu era obligatoriu să-l pună tot pe el. Aia a fost făcută coordonat. «Te mai ţinem, fă ceva cu aia». Sper să nu fie niciun procuror care să rişte atât de mult încât să dea curs la   această demenţă. Este o demenţă. Foarte mulţi procurori riscă să plătească greu. Frica pe care o au îi face să nu mai aibă nicun fel de raţiune. Sunt unii care încearcă să se depărteze de această   zonă otrăvită, sunt alţii care nu vor să mai participe la aceste execuţii şi abuzuri, şi sunt alţii care ori de frică, ori că aşa simt ei, rămân acolo ca amazoanele până când moare şi ultimul din   statul paralel.
Da, au de plătit, pentru că există prevederi în Codul penal care nu au fost aplicate, dar o să fie aplicate. Şi vă spun, oamenii au început să vorbească din diverse parchete, sunt   destui care abia aşteaptă să înceapă să vorbească, să spună”, a declarat Liviu Dragnea, la Antena 3.
Consiliului Superior al Magistraturii a sesizat deja Inspecţia Judiciară în legătură cu aceste afirmaţii.
