de: Cătălin Legănel
Premierul Viorica Dăncilă şi omologul său eston, Jüri Ratas, au ajuns, sâmbătă seara, pe Aeroportul Mihail Kogălniceanu din Constanţa, cu un zbor din capitala Estoniei, Tallinn, cei doi inaugurând ruta aeriană de transport Tallinn – Constanţa -Tallinn, transmite corespondentul MEDIAFAX.
Premierul Viorica Dăncilă a spus, sâmbătă seara, că speră ca zborul direct între Constanţa şi Tallinn va impulsiona schimburile comerciale, economice, educaţionale şi culturale între România şi   Estonia.
„Vreau să vă spun că zborul a durat doar două ore şi jumătate, serviciile au fost foarte bune, iar echipajul deosebit de amabil. Sper ca prin acest zbor direct să impulsionăm schimburile   comerciale, schimburile economice, educaţionale şi culturale. Această conexiune directă între România şi Estonia sper să impulsioneze cetăţenii români să viziteze frumosul oraş Tallinn, castelele   medievale extrem de bine păstrate şi insulele pitoreşti ale Estoniei.
În acelaşi timp, sper ca cetăţenii din Estonia să se relaxeze pe litoralul frumos al Mării Negre şi să viziteze frumoasa Deltă   a Dunării. Acest eveniment are loc în contextul în care Estonia sărbătoreşte 100 de ani de la adoptarea Declaraţiei de Independenţă şi, în acelaşi timp, România sărbătoreşte 100 de ani de la Marea   Unire”, a declarat prim-ministrul român la sosirea pe Aeroportul Internaţional Mihai Kogălniceanu.
Premierul eston, Jüri Ratas, a spus că este de părere că „astăzi clădim istoria dintre ţările noastre, Estonia şi România”.
„Mă bucur că sunt multe elemente care pun în legătură România şi Estonia. Suntem legate prin faptul că ambele ţări, atât România, cât şi Estonia, celebrează centenarul anul acesta”, a spus   prim-ministrul eston.
La Aeroportul Internaţional Mihail Kogălniceanu din Constanţa a fost inaugurată, sâmbătă seara, ruta de transport aerian Tallin – Constanţa – Tallin, cursă operată de compania naţională a Estoniei,   Nordica.
La bordul aeronavei care a efectuat prima cursă pe această rută s-au aflat Viorica Dăncilă, prim-ministru al României, şi Jüri Ratas, prim-ministru al Estoniei.
Aeronava a fost primită cu „Salutul tunurilor de apă”, iar cei doi premieri au fost întâmpinaţi cu un ceremonial militar.
