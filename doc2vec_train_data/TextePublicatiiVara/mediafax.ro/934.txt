de: Ciprian Nedelcu
O rupere de nori înregistrată joi în oraşul Iaşi a paralizat traficul rutier. Străzile sunt sub ape, iar circulaţia mijloacelor de transport a fost întreruptă după ce mai multe tramvaie au fost nevoite să oprească deoarece nu au putut urca sau coborî o pantă.
În unele zone ale oraşului, precum CUG-Nicolina, apa ajungea până la jumătatea autorismelor.
Alte zone în care s-a circulat cu dificultate au fost străzile Arcu şi Canta, dar şi la Gară, şi pe străzile Toma Cozma şi Smârdan.
La fel au stat lucrurile şi în pasajul care face legătura cu Frumoasa, dar şi în cel din Canta.
Şi circulaţia mijloacelor de transport a fost întreruptă. În zona Pădurii, de exemplu, tramvaiele au staţionat, fără a urca sau coborî o pantă care le face probleme chiar şi atunci când nu plouă.
Reprezentanţii Primăriei Municipiului Iaşi au declarat că au fost trimise mai multe echipe pe teren pentru a reduce efectele furtunii.
"În urma fenomenelor meteorologice severe înregistrate în această după-amiază, caracterizate prin ploi torenţiale care s-au ridicat la 60 de litri pe metru pătrat în puţin peste o oră, primarul   Mihai Chirica a dispus tuturor societăţilor din subordinea municipalităţii o mobilizare maximă pentru îndepărtarea pagubelor create de furtună.
Astfel, Poliţia Locală a fost mobilizată încă din   timpul intemperiilor să blocheze accesul vehiculelor în pasajele subterane (Pasajul Mihai Eminescu, Pasajul Galata, Pasajul Frumoasa, Pasajul Păcurari), pentru a preveni orice incident cauzat de   ploaia torenţială", a declarat joi seară Sebastian Buraga, purtătorul de cuvânt al Primăriei ieşene.
Conform acestuia, echipajele Poliţiei Locale au fost mobilizate şi în intersecţiile şi pe arterele importante din oraş pentru a fluidiza traficul acolo unde, din cauza furtunii, s-au înregistrat   defecţiuni la sistemul de semaforizare.
"Angajaţii Companiei de Transport Public (CTP) au asigurat transportul publicului călător pe timpul furtunii prin suplimentarea numărului de autobuze la stradă, pe liniile de transport în comun,   acolo unde circulaţia tramvaielor a fost întreruptă. Totodată, angajaţii CTP au fost mobilizaţi în staţiile de transport şi în toate refugiile care au fost inundate. Echipele Salubris SA şi Citadin   SA au fost scoase la stradă pentru a degaja aluviunile depuse. Situaţii deosebite s-au înregistrat pe strada Arcu, pe strada Palat şi pe bulevardul Poitiers, unde, din cauza ploii torenţiale,   sistemul de canalizare a cedat şi s-au înregistrat refulări puternice ale apei colectate", a adăugat Sebastian Buraga.
Acesta a spus că ApaVital SA a fost contactată imediat pentru a interveni în zonele în care canalizarea nu a mai putut face faţă.
