de: Tudor Ionescu
Presupusa adoptare a programului guvernamental „Investeşte în tine” în forma care a fost publicată pe site-ul Comisiei Naţionale de Strategie şi Prognoză este pripită, arată Confederaţia Patronală CONCORDIE, într-un comunicat de presă transmis vineri.
„Observând sfera beneficiarilor şi a planurilor de dezvoltare personală definite de forma actuală a proiectului, este clar că acesta se îndepărtează, în mod vizibil, de la justificarea care a   generat această propunere: acordarea posibilităţii tinerilor cu o situaţie materială precară de a accesa un credit subvenţionat de stat pentru a urma cursurile unei instituţii de învăţământ   superior”, se arată în comunicat. Potrivit CONCORDIA, „practic, există multiple situaţii în care astfel de credite ar deveni nici mai mult, nici mai puţin, decât credite de consum”.
Confederaţia patronală pune sub semnul întrebării modul în care a fost aplicată procedura de consultare publică, argumentând că nu au fost consultaţi nici potenţialii beneficiari, nici celelalte   părţi care ar fi direct implicate în program.
„Considerăm că atât fundamentele finale ale proiectului, cât şi forma sa de adoptare trebuie să se bazeze pe consultări temeinice şi consistente cu toţi actorii sociali relevanţi, respectiv   instituţii ale statului, asociaţiile studenţeşti, asociaţiile elevilor, asociaţiile sectorului financiar-bancar, asociaţiile pentru protecţia consumatorilor, organizaţiile patronale angajatoare,   alte asociaţii reprezentând diferite sectoare economice. Din păcate, nu este clar nici în acest moment dacă proiectul de OUG a fost sau nu adoptat de către Guvernul României în şedinţa din 13   iunie; deşi unele ştiri de presă îl prezintă ca fiind adoptat, citând în acest sens chiar declaraţiile primului-ministru, proiectul nu se regăseşte până astăzi pe lista oficială disponibilă public   a proiectelor de acte normative aprobate.
În plus, dacă acesta a fost aprobat în şedinţa de Guvern din 13 iunie, nu înţelegem rostul perioadei de consultare publică de 10 zile instituită de către   Comisia Naţională de Strategie şi Prognoză în data de 6 iunie pentru acest proiect, sau termenele de avizare avansate la Consiliul Economic şi Social abia în data de 18 iunie”, menţionează   CONCORDIA.
Nu în ultimul rând, confederaţia patronală atrage atenţia că „obiectivele declarate ale acestui program pot fi îndeplinite şi prin alte mijloace, cu scopul evitării îndatorării tinerilor”.
„Apreciem că Guvernul României poate îndeplini obiectivele justificabile urmărite prin acest proiect prin suplimentarea locurilor bugetate în cadrul universităţilor de stat, precum şi prin alocarea   de fonduri suplimentare destinate acordării burselor sau altor forme de sprijin, în corelare cu nevoile pieţei muncii pentru ocupare şi calificare profesională”, se mai arată în comunicatul citat.
Anunţat la începutul acestei luni, programul „Investeşte în tine” prevede acordarea de credite preferenţiale, cu dobândă zero, persoanelor care vor să investească în dezoltare personală, acoperind   cheltuieli cu educaţia, sănătatea, sportul sau cultura.
