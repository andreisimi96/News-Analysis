de: Octavian Vasilescu
Serbia şi Costa Rica au deschis balul în ziua de duminică, a patra de la Cupa Mondială din Rusia. Meciul a fost decis de reuşita de generic a lui Kolarov. A fost al treilea gol marcat din lovitură liberă la acest turneu final, după cele reuşite de Golovin şi Cristiano Ronaldo.
Prima repriză a fost una echilibrată, fără multe şanse de gol. Fundaşul american Giancarlo Gonzalez a ratat două ocazii importante în primul sfert de oră, când a reluat cu capul din centrul   careului, dar n-a reuşit să-l învingă pe Navas. Portarul Realului a capturat orice minge a trecut prin faţa porţii. Mitrovic a fost anihilat de fundaşii lui Oscar Ramirez, dar Milinkovic-Savic a   avut o şansă imensă în prima jumătate de oră. Vedeta Serbiei a scăpat cu Navas, dar a reluat dezamăgitor din voleu, astfel că tabela a rămas intactă.
Debutul părţii secunde a fost unul electrizant. Serbia s-a aruncat în ofensivă, iar golul de 1-0 a picat după zece minute. Mitrovic a scos o lovitură liberă în lateral, iar Kolarov a arestat   balonul. Fundaşul Romei a înscris în stilul său caracteristic, cu o torpilă la colţul lung, la care Navas n-a mai putut face nimic. Serbia a continuat să domine partida, în timp ce Oscar Ramirez   l-a introdus pe Joel Campbell, jucătorul deţinut de Arsenal până în acest an, în speranţa că acesta poate aduce un plus în compartimentul ofensiv. Introducerea lui Campbell nu a schimbat simţitor   jocul americanilor, iar Kostic a fost la un pas de 2-0. Tadic i-a trimis în faţa porţii goale, dar Navas a deviat balonul în ultimul moment, astfel că mingea l-a lovit pe mijlocaşul lui Hamburg şi   a ricoşat în afara careului.
Serbia s-a impus cu 1-0 şi aşteaptă al doilea meci al Grupei E, Brazilia - Elveţia, programat pentru ora 21:00. Partida va fi transmisă în direct de TVR şi poate fi de asemenea urmărită în format   LIVE BLOG pe www.prosport.ro .
