de: Florin Zafiu
Delegaţia Comisiei de la Veneţia a avut, marţi dimineaţă, discuţii la sediul Înaltei Curţi de Casaţie şi Justiţie (ÎCCJ), iar apoi a plecat spre sediul DNA.
Marţi, la ora 12.00, preşedintele Klaus Iohannis se întâlneşte cu delegaţia Comisiei de la Veneţia, pe tema modificărilor la legile justiţiei, iar de la ora 15.00, delegaţia se va întâlni cu   membrii Comisiei speciale care a modificat legile justiţiei, condusă de către Florin Iordache.
Luni, delegaţia Comisiei de la Veneţia a avut întâlniri cu ministrul Justiţiei, Tudorel Toader, cu reprezentanţii Consiliului Superior al Magistraturii (CSM) şi cu procurorul general al României,   Augustin Lazăr.
Temele abordate au fost în principal modificările aduse legilor justiţiei, însă, potrivit ministerului Justiţiei, s-a discutat şi despre modificările aduse codurilor după   transpunerea în legislaţie a directivei europene privind prezumţia de nevinovăţie şi modificările pentru punerea în acord cu deciziile Curţii Constituţionale.
Totodată, într-o informare a Parchetului General se arată că discuţiile dintre delegaţia Comisiei de la Veneţia şi procuroul general au vizat şi subiecte privind independenţa procurorilor şi   statutul magistraţilor.
Delegaţia Comisiei de la Veneţia, care s-a întâlnit luni cu ministrul Justiţiei, este compusă din directorul Thomas Markert, Secretar al Comisiei de la Veneţia, Hanna Suchocka, preşedinte de onoare   al Comisiei de la Veneţia, Artemiza Chisca - şeful Diviziei Instituţii Democratice a Comisiei de la Veneţia, Kaarlo Tuori, membru al Comisiei de la Veneţia (Finlanda), Nicolae Esanu, membru   supleant al Comisiei de la Veneţia (Republica Moldova), Jean-Claude Scholsem, membru supleant al Comisiei de la Veneţia (Belgia).
