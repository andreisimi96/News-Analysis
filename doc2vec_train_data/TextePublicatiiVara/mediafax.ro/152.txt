România a înregistrat cele mai mari creşteri la volumul comerţului cu amănuntul (indicator care relevă consumul populaţiei) în aprilie 2018, comparativ cu aceaşi lună din anul precedent, urmată de Polonia şi Litunia, arată un raport publicat marţi de Eurostat.
Dintre statele membre pentru care sunt disponibile date, cele mai mari creşteri anuale ale volumului comerţului cu amănuntul au fost înregistrate în România (+7,4%), Polonia (+6,6%) şi Lituania   (+6,5%), iar cele mai mari scăderi au fost înregistrate în Malta (-3,1%), Belgia (-1,5%) şi Slovenia (-1,4%).
Creşterea medie cu 1,7% a volumului comerţului cu amănuntul din zona euro în aprilie 2018, comparativ cu aprilie 2017, se datorează creşterii de 3,2% a produselor nealimentare şi de 0,4% pentru   alimente, băuturi şi tutun, în timp ce combustibilul auto a înregistrat o scădere cu 0,7%.
În statele mebre ale Uniunii Europene, creşterea volumului comerţului cu amănuntul cu 1,7% se datorează creşterii cu 3,4% pentru produsele nealimentare şi 1,3% pentru combustibilii auto, în timp ce   alimentele, băuturile şi tutunul au scăzut cu 0,3%.
Dintre statele membre ale UE, cea mai mare creştere a volumului total al comerţului cu amănuntul din luna aprilie, comparativ cu martie, a fost înregistrată în Germania (+2,3%) şi în România   (+1,7%), iar Irlanda, Lituania şi Regatul Unit au crescut cu 1,5%. Cele mai mari scăderi au fost înregistrate în Portugalia (-4,1%), Slovenia (-2,0%) şi Estonia (-1,8%).
În luna aprilie 2018, comparativ cu martie 2018, volumul comerţului cu amănuntul ajustat sezonier a crescut cu 0,1% în zona euro (EA19) şi a crescut cu 0,4% în UE28, potrivit estimărilor Eurostat,   biroul de statistică al Uniunii Europene. În luna martie, volumul comerţului cu amănuntul a crescut cu 0,4% în zona euro şi cu 0,2% în zona euro EU28.
În aprilie 2018, în comparaţie cu aprilie 2017, indicele de vânzări cu amănuntul ajustat sezonier a crescut cu 1,7% atât în zona euro, cât şi în UE28.
