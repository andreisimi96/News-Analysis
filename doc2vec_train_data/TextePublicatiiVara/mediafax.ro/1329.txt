PNL, USR şi PMP vor sesiza Curtea Constituţională a României (CCR) în legătură cu proiectul de lege privind modifcarea Codului de procedură penală, a anunţat miercuri liderul deputaţilor liberali, Raluca Turcan.
"Mâine (joi-n.r.) cel mai probabil vom depune această contestaţie pe Codul de procedură penală. Am anunţat că va fi un demers comun (USR, PMP şi USR- n.r). Trebuie înţeles faptul că în momente   cheie este important ca oamenii politici să dea semnal de responsabilizare şi de susţinere reciprocă. Mutilarea Codului de procedură penală este un atac agresiv la adresa cetăţeanului de rând.   Acest cod generează insecuritate pentru orice român din această ţară, cum ar putea reprezentanţii politici din opoziţie să nu reacţioneze umăr la umăr la acest asalt", a declarat liderul   deputaţilor PNL, Raluca Turcan, la Parlament.
Preşedintele USR, Dan Barna a anunţat că, în aceste momente, solidaritatea partidelor de opoziţie este necesară.
"În momentul de faţă solidaritatea întregii societăţi, cetăţeni, partide de opoziţie este fundamentală. Miza pentru România este să scăpăm de această guvernare care în momentul de faţă ne târăşte   afară din Europa", a afirmat preşedintele USR, Dan Barna.
Şi preşedintele PMP, Eugen Tomac a precizat că trebuie ca partidele din opoziţia să fie unite în demersul acesta.
"Suntem obligaţi să acţionăm unitar. Asta aşteaptă şi cetăţenii, ca partidele de opoziţie să dea dovadă de maturitate şi să acţioneze unitar în momente cheie", a explicat Tomac.
Liberalii au anunţat încă de la plenul de luni, unde deputaţii au dezbătut şi votat iniţiativa legislativă, că PNL va sesiza CCR asupra modificările aduse Codului de procedură penală.
Camera Deputaţilor a adoptat luni, în calitate de for decizional, proiectul de lege privind Codul de procedură penală, prin care procurorii vor avea interdicţie de a da informaţii în timpul   urmăririi penale a unor persoane, după ce Comisia pentru legile justiţiei a dat în aceeaşi zi raport favorabil acestei iniţiative.
Proiectul pentru modificarea şi completarea Legii nr.135/2010 privind Codul de procedură penală a fost adoptat de Camera Deputaţilor cu 175 de voturi "pentru", 78 voturi "împotrivă" şi o   abţinere.PNL a anunţat încă de luni că va sesiza CCR în legătură cu modificările Codului de procedură penală.
Opoziţia a protestat în plen privind adoptarea acestei legi, cerând în nenumărate rânduri retrimiterea la comisie, declarând abuzivă aprobarea legii, din moment ce comisia a dat raport în aceeaşi   zi, în plen parlamentarii neprimind imprimat acest raport.
PNL a solicitat retrimiterea la comisie a acestui proiect de lege pentru modificarea Codului de procedură penală, deoarece votul s-a încheiat cu câteva minute înaintea dezbaterilor, raportul   nefiind încă tipărit şi distribuit. Cererea de retrimitere la comisie a fost însă repinsă de majoritatea PSD-ALDE.
