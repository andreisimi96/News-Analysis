SOCIAL astăzi, 18:05
de: Loredana Ficiu
Un şofer din Târgu-Cărbuneşti, judeţul Gorj, care a scăpat cu viaţă dintr-un accident grav produs în 2016, susţine că a fost nevoit să împrumute bani pentru a plăti expertiza tehnică, deoarece Poliţia i-a spus că nu are, iar de doi ani i se reînnoieşte periodic dovada de circulaţie.
Accidentul rutier a avut loc în data de 26 decembrie 2016, în oraşul Târgu-Cărbuneşti. Florian Cinteză, un instalator din localitate, conducea maşina, iar în dreapta era un tânăr interesat să   cumpere vehiculul. La un moment dat, a virat la stânga, iar autoturismul din spate a redus viteza, pentru a-i permite virajul, însă un alt şofer a intrat în depăşirea ambelor maşini, lovindu-l pe   Cinteză.
”Am plecat să-i arăt băiatului cum merge maşina, am efectuat virajul la stânga pe un drum secundar, m-am asigurat că pot face manevra în siguranţă, am semnalizat, am văzut că în spatele meu   circula în acelaşi sens un autovehicul care a înţeles manevra pe care urma să o fac şi a încetinit, după care am virat la stânga. Am reuşit să intru cu partea din faţă pe podeţul de pe drumul   secundar şi am fost lovit din spate lateral de un autovehicul, care venea din spatele maşinii care a încetinit, în depăşirea ei. M-a lovit, iar autoturismul meu s-a răsturnat pe partea   stângă”, a declarant, pentru corespondentul MEDIAFAX, Florian Cinteză.
După accident, acesta a fost grav rănit, însă poliţiştii au considerat că el a fost vinovat de producerea evenimentului, pentru că ar fi virat la stânga fără să se asigure, fiindu-i reţinut şi   permisul de conducere. De atunci merge periodic la Poliţie pentru a-i fi reînnoită dovada de circulaţie.
Cinteză a fost transportat de urgenţă la Spitalul Bagdasar Arseni, din Bucureşti şi, potrivit ultimului certificat, eliberat în decembrie 2017 de medicul legist, a avut nevoie de până la 100 de   zile de îngrijiri medicale. Iniţial, legistul a consemnat 60-65 de zile, apoi 80-85 de zile de îngrijiri, pentru ca în decembrie să ajungă la 100 de zile, bărbatul prezentând acte medicale din care   rezultă că are probleme la coloana cervicală şi alte complicaţii.
După mai bine de un an şi jumătate de la accident, Cinteză spune că nu i s-a făcut dreptate şi, mai mult, nici nu s-a întâmplat nimic în dosar.
”De atâta timp, nu s-a făcut nimic în dosar. M-au ţinut până în ianuarie 2018, am fost cu avocatul şi am întrebat de ce nu pleacă dosarul în instanţă. Atunci mi-au spus la Poliţie că nu este   expertiza făcută şi nu au bani să o facă. Am fost nevoit să mă împrumut de o mie de lei şi să plătesc eu expertul lor, pentru că mi-au spus că nu au bani şi mai stau doi ani aşa. L-au pus ei, dar   l-am plătit eu. Am zis să fie cel mai ieftin, că nu am bani şi să fie cel mai cinstit. Puteau să îmi spună de la început, nu în 2018”, susţine Florian Cinteză.
După ce a primit expertiza, în iunie 2018, din care rezultă că nu este vinovat, Florian Cinteză a aflat că mai are de aşteptat, pentru că celălalt şofer contestă rezultatul în ceea ce priveşte   viteza. În tot acest timp, el trebuie să îşi reînnoiească periodic dovada de circulaţie pentru că, iniţial, a fost considerat vinovat de producerea accidentului.
”M-au anunţat că celălalt şofer a făcut contraexpertiză, vrea să spună că el a dat în mine cu 56 la oră, nu cu 86, iar expertul i-a transmis că nu poate să facă alta, pentru că expertiza a fost   făcută după măsurătorile Poliţiei Târgu-Cărbuneşti. Eu de atunci, deşi nu am fost vinovat, circul cu dovada, mi-au reţinut permisul, se miră toată lumea. Nu mi se pare normal, ştiu sigur că nu am   fost vinovat şi tot mie mi-au reţinut permisul. Celălalt şofer a plecat de atunci în Italia şi conduce. În expertiză scrie că are trei greşeli, eu nu am nicio greşeală. Am şi martorul care era cu   maşina în spatele meu”, mai spune Florian Cinteză.
Mai mult, bărbatul acuză că, după acest accident, poliţiştii din localitate l-au oprit de fiecare dată când l-au observat în trafic.
”După accident a început coşmarul pentru mine, poliţiştii m-au oprit peste tot, cu girofarul mă trag pe dreapta şi îmi spun că sunt beat. Mă testează cu etilotestul, eu nu beau alcool   niciodată. Făcea şi mişto un poliţist, îmi spunea că rezultatul e zero şi că suflu pe nas. Vreau să se facă dreptate. Maşina mea e distrusă, e parcată în faţa Poliţiei, am 100 de zile de îngrijiri   medicale, am făcut o operaţie la nas. (…) Vreau să plece dosarul de aici, că aceasta nu e Poliţie. Am fost la un pas de moarte şi au vrut să dea culpă comună de la început, nu am semnat hârtia, au   vrut amiabilă”, acuză Florian Cinteză.
În replica, purtătorul de cuvânt al Inspectoratului de Poliţie Judeţean Gorj, Andrei Lazăr, a spus că opţiunea de a plăti expertiza a aparţinut şoferului, după ce anchetatorii i-au transmis că mai   are de aşteptat.
”Pe 4 iunie 2018, partea vătămată a primit expertiza care trebuia să fie făcută. Ea a fost solicitată pe 10 ianuarie, de Poliţie. Expertizele se solicită, le face o instituţie autorizată.   Bărbatul nu a vrut să mai aştepte, i s-a spus că mai trebuie să aştepte puţin, la noi durează până se fac plăţile aproximativ 30 de zile şi a zis să nu mai întârzie atât, se duce şi o plăteşte el.   Tot bărbatul, când a primit de la Serviciul de Medicină Legală Gorj certificatul cu zilele de îngrijiri medicale, nu i-a convenit primul rezultat, solicitând schimbarea. Al doilea certificat a fost   de 80-85 de zile. A mai solicitat o dată, la fel cum a solicitat şi Poliţia la SML să-i dea un certificat din care să rezulte clar de câte zile are nevoie şi la al treilea certificat a primit   95-100 de zile de îngrijiri medicale. De aceea a durat atât”, a declarat, corespondentului MEDIAFAX, Andrei Lazăr, purtătorul de cuvânt al IPJ Gorj.
În ceea ce priveşte reţinerea permisului de conducere a lui Floian Cinteză, Lazăr a spus că în prima zi, respective în 26 decembrie 2016, s-a constatat că el este de vină pentru accident, însă   ulterior s-au făcut expertize.
Întrebat despre acuzele aduse poliţiştilor rutieri de Florian Cinteză, cum că ar fi oprit foarte des în trafic, Andrei Lazăr, purtătorul de cuvânt al IPJ Gorj, susţine că, dacă şoferul a fost oprit   în trafic, acesta a fost controlat „la fel ca în cazul oricărui conducător auto”.
