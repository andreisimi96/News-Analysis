SOCIAL astăzi, 16:51
de: Florin Zafiu
Procurorul şef al DIICOT, Daniel Horodniceanu, a declarat, miercuri, în timpul unei conferinţe de presă, că cei mai mulţi dintre colegii săi ar fi preferat la conducerea instituţiei un magistrat din interior.
Întrebat cum văd colegii din DIICOT o eventuală numire a lui Felix Bănilă la conducere instituţiei, Horodniceanu a răspuns: "Există opinii şi opinii. În cele mai multe dintre ele, ar fi preferat un   procuror din interiorul DIICOT".
"Ministrul Justiţiei este un om politic. Domnul Bănilă este un procuror, este un magistrat, nu are cum să fie un om politic", a mai adăugat Horodniceanu, întrebat fiind dacă numirea lui Bănilă are   influenţe politice.
Secţia pentru procurori a Consiliului Superior al Magistraturii (CSM) a avizat, marţi, favorabil propunerea ministrului Justiţiei de numire în funcţia de procuror şef al Direcţiei de Investigare a   Infracţiunilor de Criminalitate Organizată şi Terorism (DIICOT) a lui Oliver Felix Bănilă, procuror la Parchetul de pe lângă Tribunalul Bacău.
"Nu puteam să fac vreo speculaţie şi să anticipez eu care va fi rezultatul. Încă de la început, dorinţa mea a fost acela de a obţine un aviz favorabil, unul pozitiv. Nu puteam să anticipez că   el va fi unul pozitiv. Întrebările membrilor Secţiei pentru procurori au fost pertinente, pe cazuistica DIICOT, pe organizarea DIICOT, pe funcţionalitatea acestei structuri. Era firesc să fiu   întrebat şi era firesc şi ca unele întrebări să aibă şi o nuanţă mult mai dificilă pentru că este vorba despre o funcţie de nivel înalt în Ministerul Public, DIICOT e considerată structura de elită   a Ministerului Public. Eu consider că era si firesc să fie aşa. Este dreptul constituţional al domnului preşedinte fie să mă numească, fie să nu mă numească, în funcţie de aprecierea dumnealui.   Într-adevăr, avizul CSM este consultativ, iar domnul preşedinte poate să ţină cont şi de el", a declarat, pentru MEDIAFAX, Felix Bănilă.
Mandatului lui Daniel Horodniceanu se va încheia în luna noiembrie a acestui an după ce procurorul general al României, Augustin Lazăr, l-a mai prelungit cu încă şase luni.
