Un incendiu a izbucnit, sâmbătă, în Parcul Naţional Domogled – Valea Cernei, din judeţul Caraş-Severin, fiind afectată o suprafaţă de aproximativ 1.000 de metri. Un elicopter a fost solicitat să intervină pentru stingerea flăcărilor, transmite corespondentul MEDIAFAX.
Potrivit reprezentanţilor Inspectoratului pentru Situaţii de Urgenţă Caraş-Severin, incendiul din Parcul Naţional Domogled – Valea Cernei se manifestă pe o suprafaţă de aproximativ 1.000 de metri,   într-o zonă în care forţele de intervenţie nu pot ajunge.
“Se pare că este vorba de un singur focar, într-o zonă cu teren accidentat, stâncos, unde nu este posibil accesul forţelor de intervenţie”, a arătat ISU Caraş-Severin.
La faţa locului a fost solicitat să intervină şi un elicopter de la Inspectoratul General de Aviaţie al Ministerului Administraţiei şi Internelor, care a efectuat o primă recunoaştere pentru a   evalua situaţia. Elicopterul urmează să execute misiuni de aruncare cu apă pentru stingerea incendiului.
La sfârşitul lunii aprilie, un alt incendiu a izbucnit în Parcul Naţional Domogled – Valea Cernei, din judeţul Caraş-Severin, la o plantaţie de pin negru de Banat şi subarboret. O suprafaţă de   aproximativ patru hectare a fost afectată de incendiu, care a fost stins după o săptămână de la izbucnire.
