Ana Obretin - Mediafax , Petriana Condrut
Ministrul Culturii, George Ivaşcu, a solicitat amânarea deciziei privind includerea Roşiei Montane în Patrimoniul UNESCO motivând că trebuie protejate drepturile statului român în litigiul cu compania Gabriel Resources şi că pierderile se pot ridica la 4,4 miliarde de dolari.
Într-o adresă transmisă MAE, pe 30 mai, ministrul Culturii, George Ivaşcu, cerea "transmiterea către Secretariatul Convenţiei Patrimoniului Mondial din cadrul UNESCO a solicitării statului român de   a amâna decizia Comitetului Patrimoniului Mondial în cadrul celei de-a 42-a sesiuni, care se va desfăşura la Manam, Bahrain, cu privire la înscrierea în Lista Patrimoniului Mondial a Peisajului   Cultural Minier «Roşia Montană» şi în vederea protejării drepturilor patrimoniale ale statului român în acest litigiu arbitral".
Ministrul Culturii mai menţiona în adresă că înscrierea localităţii Roşia Montană în lista Patrimoniului Mondial UNESCO "trebuie să se realizeze în condiţiile în care acest sit să nu fie grevat de   vreun litigiu".
"Astfel, reiterăm solicitarea fermă de amânare a luării unei decizii în acest sens", scria Ivaşcu, ministrul Culturii cerând şi facilitarea unei întâlniri a unei delegaţii a Ministerului Culturii   cu reprezentanţi UNESCO privind acest subiect.
Subiectul Roşia Montană a fost inclus pe ordinea de zi a şedinţei Consiliului Suprem de Apărare a Ţării (CSAT) din 27 iunie, la solicitarea premierului Viorica Dăncilă, informa Administraţia   Prezidenţială într-un răspuns transmis MEDIAFAX pe 13 iunie.
"Preşedintele este preocupat de subiectul Roşia Montană. Subiectul a fost introdus pe ordinea de zi a şedinţei CSAT din 27 iunie", a mai precizat, la momentul respectiv, pentru MEDIAFAX,   Administraţia Prezidenţială.
"Cred că hotărârea din 27 iunie va arăta ce e cel mai bine pentru statul român. De exploatare nici nu poate fi vorba. Riscurile sunt ca cei care apără Gold Corporation să folosească în favoarea   clientului. Ideal ar fi ca aceste argumente să fie luate în discuţie în CSAT", a declarat pentru MEDIAFAX, miercuri, ministrul Culturii, George Ivaşcu.
Întrebat care ar fi riscurile pentru România, acesta a spus că daunele se pot ridica la ordinul a miliarde de dolari.
"4,4 miliarde de dolari ar fi pierderea şi este vorba despre fiecare cetăţean în parte care pierde. Deoarece sunt banii statului", a mai spus ministrul Culturii.
Pe 7 iunie, ambasadorul României la UNESCO, Adrian Cioroianu, a declarat pentru MEDIAFAX că stoparea procedurii de includere a localităţii Roşia Montană în patrimoniul UNESCO, la cererea   Guvernului, este o situaţie inedită, deoarece primise deja recomandare de înscriere în Lista Patrimoniului Mondial.
"Asta a fost instrucţiunea pe care am primit-o, de stopare a dosarului la nivelul la care se ajunsese. El primise deja recomandarea de înscriere în Patrimoniul Mondial, acum câteva săptămâni, iar   acest lucru urma să se discute peste câteva săptămâni în Bahrein, la o reuniune mai mare a Patrimoniului Mondial. Instrucţiunea pe care am primit-o de la Ministerul Culturii, prin intermediul   Ministerului de Externe, a fost, pe de o parte, stoparea evaluării la nivelul la care se ajunsese şi, totodată, organizarea unei întâlniri între o delegaţie din partea unor ministere de la   Bucureşti şi dna Rossler de la Patrimoniul Mondial. Întâlnirea a avut loc chiar în aceste zile la Paris. Patrimoniul Mondial urmează să dea răspuns în câteva zile, pentru că e o situaţie inedită,   adică nu cred că s-a mai întâmplat", a declarat la momentul respectiv pentru MEDIAFAX Adrian Cioroianu.
Cea de-a 42-a sesiune a Comitetului pentru Patrimoniul Mondial UNESCO va avea loc în perioada 24 iunie - 4 iulie.
Ministerul Culturii a trimis, pe 4 ianuarie 2017, la UNESCO dosarul "Peisajul Cultural Minier Roşia Montană", pentru înscrierea în Patrimoniul Mondial.
