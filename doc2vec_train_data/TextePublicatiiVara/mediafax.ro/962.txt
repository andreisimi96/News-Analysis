de: Departamentul Sport - Mediafax
Liderul WTA, Simona Halep, a declarat, vineri, că nu crede că va participa la BRD Bucharest Open 2018, precizând că, având în vedere că turneul se desfăşoară pe zgură, este dificilă trecerea de la jocul pe o suprafaţă de iarbă.
" Nu ştiu sigur acum, dar în mare parte nu prea pentru că este zgură după iarbă şi este destul de greu", a declarat Simona Halep.
Liderul WTA a fost prezent, vineri, la "Halep Challenge", o competiţie de hochei care se desfăşoară la patinoarul din Otopeni.
Ediţia din acest an a BRD Bucharest Open va avea loc în perioada 14-22 iulie 2018. Pe lista jucătoarelor direct acceptate în turneu se află cinci din România, respectiv Mihaela Buzărnescu, Irina   Begu, Sorana Cîrstea, Monica Niculescu şi Ana Bogdan.
