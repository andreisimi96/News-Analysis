POLITIC astăzi, 08:12
de: Florin Zafiu
Ministrul Justiţiei, Tudorel Toader, a declarat, luni, dimineaţă, referitor la decizia pe care preşedintele o va lua în legătură cu revocarea Laurei Codruţa Kovesi, că a înţeles că preşedintele va citi " până va înţelege", exprimându-şi convingerea că şeful statului îşi va îndeplini obligaţiile.
"Eu am declarat în nenumărate rânduri, chiar dacă în spaţiul public, din considerente diferite, au apărut şi alte afirmaţii. Decizia produce efecte juridice, ca orice decizie, obligaţie în cazul   acesta, de la momentul publicării în Monitorul Oficial al României. Nu avem un termen. Am înţeles că domnia sa va citi , am înţeles că domnia sa va citi până va înţelege, iar eu exprim aceeaşi   convingere, că-şi va îndeplini obligaţiile. Nu (a fost o ironie -n.r.), să înţelegeţi că doar am repetat ceea ce domnia sa a afirmat. Preferabil să întrebaţi pe domnul preşedinte (dacă încalcă   legea -n.r.)", a declarat Tudorel Toader.
În urmă cu o săptămână, preşedintele Klaus Iohannis spunea că aşteaptă motivarea Curţii, pe care "o vom citi până o înţelegem sau până înţelegem ceva din ea, după care voi comunica ce trebuie făcut   sau ce voi face eu mai exact".
CCR a publicat motivarea, de 133 de pagini, în cazul conflictului preşedinte- ministrul Justiţiei, generat ca urmare a refuzului preşedintelui Iohannis de a o revoca pe Laura Codruţa Kovesi din   funcţia de procuror şef al DNA.
"Independenţa judecătorilor nu o schimbă nimeni, procurorii au fost şi rămân independenţi în instrumentarea cauzelor, niciun ministru nu s-a dus şi nu se va duce să întrebe un procuror despre modul   de soluţionare a unei cauze. Acestă competenţă funcţională de exercitarea a urmăririi penale nu a fost nici într-un fel modificată. A câştigat, dacă vreţi statul, de drept. Decizia foarte explicită   mai pune o temelie la fundamentele statului de drept a României, că procurorii se numesc în Constituţie magistraţi, dar categoric au alte competenţe de umărire Pentru buna funcţionare a statului de   drept trebuie ca fiecare dintre noi să ne cunoaştem bine competenţele, să ne respectăm limitele de competenţă trasate de Constituţie", a mai spus ministrul Justiţiei.
Curtea Constituţională arată în motivarea privind conflictul instituţional preşedinte- ministrul Justiţiei că şeful statului şi-a arogat nişte atribuţii pe care nu le are, atunci când a respins   revocarea Laurei C. Kovesi, blocând în acest fel autoritatea ministrului asupra activităţii procurorilor.
