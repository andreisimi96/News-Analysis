de: Raluca Lazaroi
Fostul preşedinte al Curţii Constituţionale, Augustin Zegrean a declarat, pentru MEDIAFAX, că situaţia este foarte gravă dacă Curtea Constituţională a ajuns la concluzia că trebuie să sesizeze Comisia de la Veneţia legat de ameninţările la care este supusă, comparând situaţia actuală cu anul 2012.
“Dacă Curtea Constituţională a ajuns la concluzia că trebuie să facă un astfel de demers înseamnă că situaţia este foarte gravă. Un astfel de demers a mai făcut Curtea Constituţională în 2012, în   legătură cu situaţia creată în legătură cu referendumul de suspendare a preşedintelui când Curtea a fost supusă unor atacuri fără precedent. Atunci nici deciziile Curţii nu s-au publicat în   Monitorul Oficial. A fost o problemă foarte complicată. Au fost foarte multe decizii care au fost la fel, atacate, controversate, populaţia era îndemnată să nu respecte... Probabil că în situaţia   de acum, Curtea consideră că este ameninţată la fel ca atunci, şi, cui să se adreseze altcuiva decât Comisiei de la Veneţia care este Comisia de democraţie prin drept", a declarat, pentru MEDIAFAX,   Augustin Zegrean.
Fostul preşedinte CCR spune că este o practică a Curţilor Constituţionale ca în situaţii limită să sesizeze Comisia de la Veneţia.
“Eu nu urmăresc Facebook şi internetul, sunt străin de aceste surse, şi nu ştiu ce atacuri şi ce ameninţări au primit. În 2012 a fost altfel, a fost mai complicat atunci un judecător a fost   ameninţat cu moartea. Nu ştiu dacă acum s-a ajuns până acolo, dar este o practică în lumea Curţilor Constituţionale ca atunci când se simt în pericol, când simt democraţia în pericol, când este în   pericol instituţia, care este instituţie fundamentală a statului de drept, să se adreseze Comisiei de la Veneţia, Consiliul Europei. Într-o situaţie ca aceasta Comisia de la Veneţia ia atitudine   dacă consideră că este cazul să ia atitudine şi dacă într-adevăr sesizarea Curţii este întemeiată... Nu am văzut în presă ceva deosebit... Am văzut că se comentează decizia aceasta foarte vehement   de unii, foarte pozitiv de alţii. Ca de obicei societatea românească este împărţită în două şi fiecare încearcă să aduc argumente în sprijinul atitudinii sale” a declarat Zegrean.
Fostul preşedinte CCR spune că semnalul de alarmă este tras de judecătorii Curţii asupra respectării sistemului judiciar, nu asupra unor ameninţări personale.
“După Constituţie, deciziile Curţii sunt obligatorii, sunt opozabile tuturor şi sunt obligatorii de la data publicării în Monitorul Oficial, dar nu înseamnă că nu se pot comenta deciziile Curţii.   Putem să le comentăm cât vrem dar să o facem cu ştiinţă de carte, cu bună credinţă şi nu să îndemnăm lumea să huiduie Curtea, să îi înjure sau să-i ameninţe pe judecători. Aşa ceva nu se face şi nu   este corect pentru că sunt şi ei oameni şi au şi demnitatea lor şi nu este bine să fie jigniţi, atacaţi, înjuraţi. (...) Sigur că îşi pot desfăşura activitatea pentru că încă nu au fost alungaţi de   acolo... Îşi pot desfăşura activitatea normal, ei nu sunt atât de timizi încât se sperie o ameninţare. Ei atrag atenţia asupra altui fapt, asupra faptului că se solicită nerespectarea deciziei   Curţii. Nu este prima dată când se întâmplă asta, mai sunt decizii care nu au fost respectate şi nu au fost puse în aplicare niciodată, nu este cazul acum să dau exemple, dar au mai fost cazuri. Ei   atrag atenţia nu pentru protecţia lor şi pentru respectarea Constituţiei şi pentru respectarea a statului de drept şi a sistemului judiciar” a mai afirmat Zegrean, pentru MEDIAFAX.
