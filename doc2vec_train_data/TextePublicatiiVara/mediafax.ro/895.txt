de: Departamentul Politic - Mediafax
Magda Bistriceanu a anunţat, joi, pe Facebook, că demisionează din funcţiile de purtător de cuvânt al Partidului Mişcarea Populară şi din cea de vicepreşedinte al organizaţiei PMP Bucureşti, fără a spune dacă se va înscrie în altă formaţiune.
"Astăzi se încheie o etapă politică pentru mine! Am decis să-mi dau demisia din fucţia de purtător de cuvânt al Partidului Mişcarea Populară. Am ocupat această funcţie la propunerea domnului   preşedinte Traian Băsescu, căruia îi mulţumesc pentru încredere, propunere votată în unanimitate de membrii Consiliului Naţional al Partidului Mişcarea Populară în septembrie 2016.
Totodata,   demisionez şi din funcţia de vicepreşedinte al organizaţiei PMP Bucureşti. Vedem pe parcurs ce-mi rezervă viaţa. Deocamdată încep cu o scurtă vacanţă, aşa că nu voi fi prezentă la Congresul PMP   care va avea loc sâmbăta, 16 iunie", a scris Magdalena Bistriceanu, pe Facebook.
Consiliul Executiv Naţional al PMP a decis în septembrie 2016 ca Magda Bistriceanu să ocupe funcţia de purtător de cuvânt al formaţiunii.
Magda Bistriceanu a fost imaginea social-democraţilor la alegerile europarlamentare din 2007.
