Departamentul Social - Mediafax
Ministrul Afacerilor Interne, Carmen Dan, susţine că a trimis Corpul de Control pentru a face verificări la Centrul de arest de la Câmpina, unde Răzvan Alexe a spus că fostul procuror Mircea Negulescu îi ancheta cu cătuşele pe masă, cu pistolul în piept şi le uda saltelele în arest ca să nu poată dormi.
"Am văzut şi eu expuneri referitoare la Centrul de arest de la Câmpina şi am considerat că este de datoria mea să solicit verificări. Încă de la începutul acestei săptămâni corpul de control al   ministrului face verificări referitoare la informaţiile care au apărut în spaţiul public. Îmi doresc să aflăm ce s-a întâmplat acolo şi să înţeleagă toată lumea că astfel de lucruri nu pot fi   tolerate. Am trimis Corpul de control că mi s-a părut normal ca o instituţie a statului să reacţioneze", a declarat, la România Tv, Carmen Dan.
Verificările vin după ce omul de afaceri Răzvan Alexe a spus că fostul procuror Mircea Negulescu îl ancheta cu cătuşele pe masă, cu pistolul în piept şi le uda saltelele în arest ca să nu poată   dormi.
"Ne ancheta cu cătuşele pe masă, ne puneau pistolul în piept, ne uda saltelele la arest ca să nu avem unde să dormim că erau 16 grade afară. Avea pistol, binenţeles, şi dânsul, dar şi cătuşe. Am   văzut că a spus el că nu a avut niciodată cătuşe. Avea cătuşele dumnealui în birou, o să îi şi spun, cătuşele aveau o inscripţiune, ceva cu numărul 19. Nu cunosc ce pistol era, nu am făcut şcoala   militară. Făcea asta ca să dăm declaraţii de Andreea Cosma şi ca să poată să ia cenuşa din vatră, aşa s-a exprimat", a declarat Răzvan Alexe, joi, la ieşirea de la Parchetul de pe lângă Înalta   Curte de Casaţie şi Justiţie (PÎCCJ).
Afaceristul a precizat ironic că ar fi vrut să îl salute pe fostul procuror de la DNA Ploieşti, care a fost prezent şi el joi la Parchetul General, însă nu a putut din cauza jurnaliştilor.
"Bănuiesc că se simte bine în situaţia în care e şi dânsul, inculpat, la fel cum ne-a făcut pe noi. Eu împotriva familiei Cosma am dat o singură declaraţie, un rând, prin care indicam o persoană,   la spusele lui Negulescu, pe care putea dumnealui să o apese, ca să scoată declaraţiile de care avea nevoie. Gândiţi-vă, în cuşcă, un căţeluş şi un tigru. Tigrul era Negulescu, acum e dânsul   căţeluş, sunt alţii tigri. (...) Cum dânsul ne-a vrut tot binele din lume, îi vrem şi noi dumnealui tot binele din lume. A ajuns aici, unde toată lumea trebuie să dea declaraţii corecte, la   Parchetul General. Familia Cosma, ei sunt cei mai afectaţi de toată situaţia asta, Andreea Cosma a avut de suferit foarte, foarte mult , a pierdut o sarcină", a conchis afaceristul.
Deputatul PSD Andreea Cosma a depus plângere împotriva lui Mircea Negulescu. Ea a afirmat, în nenumărate rânduri, că fostul procuror i-a făcut avansuri, iar atunci când le-a refuzat, Negulescu a   ameninţat-o că o va trimite la închisoare, odată cu tatăl său, Mircea Cosma, fostul preşedinte al CJ Prahova, şi fratele său, fostul deputat Vlad Cosma.
