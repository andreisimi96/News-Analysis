Un poliţist din Târgu-Jiu a fost prins miercuri beat la serviciu, în condiţiile în care are deja o condamnare pentru băutură. ”Nu ştiu ce s-a întâmplat. Am băut ceva acum vreo două zile. (...) Am rămas şi eu mască”, declară poliţistul.
Cristian Bordea, agent în cadrul Poliţiei Municipiului Târgu-Jiu, a fost condamnat definitiv pe 5 iunie pentru conducerea unui autoturism sub influenţa alcoolului. Acesta a primit 10 luni de   închisoare, cu amânarea pedepsei pe un termen de supraveghere de doi ani, instanţa obligându-l să nu conducă autovehicule.
Miercuri dimineaţa, poliţistul a mers la serviciu beat, fiind trimis acasă de superiori.
”Periodic se efectuează testări ale poliţiştilor înainte de intrarea în serviciu, privind consumul de alcool. În această dimineaţă a fost identificat un poliţist care nu a fost lăsat să intre în   serviciu şi a fost trimis acasă. Conducerea a dispus cercetarea disciplinară a poliţistului pentru fapta pe care a făcut-o”, a declarat, corespondentului MEDIAFAX, Andrei Lazăr, purtătorul de   cuvânt al IPJ Gorj.
Surse susţin că etilotestul a indicat 0,70 mg/l alcool pur în aerul expirat.
”Nu ştiu ce s-a întâmplat. Am băut ceva acum vreo două zile. Eu am vrut să suflu şi nu înţeleg nici eu de ce nu a ieşit zero. Normal că pleci acasă, nu poţi să lucrezi aşa. Nu înţeleg de ce a ieşit   aşa mult. Am rămas şi eu mască. Eram acolo toţi, cum se testează normal şi nu mă aşteptam”, a declarat Cristian Bordea pentru MEDIAFAX.
În 2014, în perioada în care Cristian Bordea lucra la Serviciul Cazier Judiciar şi Evidenţă Operativă din cadrul IPJ Gorj, a fost concediat, după ce a mers la serviciu în stare de ebrietate, cu o   alcoolemie de 1,26 miligrame alcool pur în aerul expirat. Acesta a câştigat, însă, postul în instanţă.
Pe 5 iunie 2018, bărbatul a fost condamnat după ce a condus maşina personală, în luna septembrie a anului 2017, beat şi a provocat o tamponare. În urma testării cu aparatul etilotest, rezultatul a   fost de 1,16 mg/l alcool pur în aerul expirat.
Prima instanţă, Judecătoria Târgu-Jiu, l-a condamnat, în luna martie 2018, la 10 luni de închisoare, cu amânarea pedepsei pe un termen de supraveghere de doi ani, obligându-l să nu conducă   autovehicule, cu excepţia celor de serviciu. În urma apelului formulat de procurori, Curtea de Apel Craiova a menţinut pedeapsa, sentinţa fiind definitivă, însă a făcut însă o modificare,   obligându-l să nu conducă nicio categorie de autovehicule în perioada de supraveghere.
