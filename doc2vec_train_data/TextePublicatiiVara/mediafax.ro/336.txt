de: Mircea Olteanu
Administraţia de la Seul este angrenată în discuţii trilaterale cu Washingtonul şi Phenianul în vederea negocierii, "cât mai devreme posibil", a unui acord privind încheierea în mod formal a Războiului din Coreea, în condiţiile în care conflictul a încetat în urma unui armistiţiu.
"Guvernul va continua discuţiile trilaterale între (Coreea de) Sud, de Nord şi SUA pentru declararea, cât mai curând posibil, a încheierii războiului", a declarat Noh Kyu-duk, purtătorul   de cuvânt al Ministerului de Externe de la Seul.
Noh a mai afirmat că Seulul va avea un centru de presă pentru presa sud-coreeană şi străină la Singapore, în perioada summitului SUA-Coreea de Nord.
Se speculează că preşedintele sud-coreean Moon Jae-In ar putea participa la summitul de la Singapore, însă un oficial din cadrul Preşedinţiei de la Seul a declarat că şansele unui astfel de summit   trilateral sunt reduse, după ce preşedintele american Donald Trump a semnalat că întrevederea sa cu Kim ar putea fi prima dintr-o serie de astfel de întâlniri.
Ideea unui acord de pace ar putea surâde preşedintelui Trump, pentru că i-ar permite să revendice o realizare istorică, însă ar putea eroda poziţia SUA în cadrul viitoarelor negocieri cu Phenianul   privind denuclearizarea Coreei de Nord, afirmă experţi consultaţi de agenţia de ştiri Reuters.
Totodată, acest lucru ar oferi Phenianului o poziţie mai solidă în ceea ce priveşte contestarea exerciţiilor militare comune Coreea de Sud-SUA şi a prezenţei militare americane în Coreea de Sud.
Pe de altă parte, oficiali din Administraţia Trump afirmă că încheierea timpurie a unui acord de pace ar diminua tensiunile şi ar submina argumentele Coreei de Nord privind necesitatea unui arsenal   nuclear pentru a descuraja un Washington "ostil".
Războiul coreean, din perioada 1950-1953, s-a încheiat printr-un armistiţiu, semnat de SUA, reprezentând forţele ONU, Coreea de Nord şi China. Coreea de Sud nu a fost o semnatară a armistiţiului.
