Un microbuz în care se aflau 18 pasageri a fost lovit miercuri de un autoturism, în localitatea covăsneană Târgu Secuiesc, iar călătorii aşteaptă alt autovehicul care să-i ducă la Bârlad, pentru că cel implicat în accident nu îşi mai poate continua cursa. O persoană a fost rănită.
Purtătorul de cuvânt al Poliţiei Covasna, Nicoleta Tolvaj Marin, a declarat, corespondentului MEDIAFAX, că accidentul din Târgu Secuiesc s-a produs din cauza neacordării de prioritate.
”Din primele date un bărbat aflat în maşină a fost rănit uşor. Autoturismul a ieşit de pe un drum secundar şi a pătruns pe cel naţional fără să acorde prioritate”, a spus Nicoleta Tolvaj Marin.
Microbuzul făcea curse regulate pe ruta Braşov – Bârlad, iar în el se aflau 18 pasageri.
Compania de transport pasageri va pune la dispoziţie alt autovehicul pentru a duce călătorii în judeţul Vaslui, la destinaţie, pentru că cel implicat în accident prezintă defecţiuni tehnice.
Aceştia aşteaptă un nou microbuz la locul accidentului.
