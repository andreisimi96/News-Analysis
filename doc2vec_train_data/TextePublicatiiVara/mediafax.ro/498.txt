de: Mircea Olteanu
Viena este unul din oraşele care ar putea găzdui un summit al liderilor Rusiei şi Statelor Unite, Vladimir Putin, respectiv Donald Trump, a declarat Dmitri Peskov, purtătorul de cuvânt al Kremlinului, informează agenţia de ştiri Tass.
"Diverse oraşe, care ar putea fi potrivite pentru o întrevedere între cei doi preşedinţi, sunt adesea luate în considerare. Ştiţi că cei doi preşedinţi au discutat despre necesitatea unei astfel de   întâlniri în cadrul ultimei lor convorbiri telefonice, inclusiv că Viena ar putea fi un astfel de oraş", a declarat oficialul rus, care a adăugat că momentan nu este un acord specific privind   această chestiune.
Austria a informat recent Statele Unite că ar putea găzdui o întrevederea a preşedintelui american Donald Trump cu omologul său rus, Vladimir Putin, a relatat agenţia Tass, citând o sursă din   cadrul Consiliului Naţional de Securitate de la Casa Albă.
În mod similar, publicaţia The Wall Street Journal a relatat, citând un oficial european anonim, că Vladimir Putin, în cursul vizitei sale de luna această în Austria, a vorbit despre posibilitatea   organizării unei astfel de întrevederi la Viena în perioada verii. Potrivit publicaţiei, cancelarul austriac Sebastian Kurz i-a spus liderul Rusiei că va transmite această iniţiativă preşedintelui   SUA.
Surse citate de The Wall Street Journal au relatat că partea rusă ar prefera ca întrevederea între liderii de la Moscova şi Washington să aibă loc într-o ţară considerată neutră. Vladimir Putin   studiază posibilitatea unei întrevederi cu Trump în luna iulie, în perioada turneului preşedintelui SUA în Europa, în cursul căruia urmează să participe la summitul NATO de la Bruxelles şi să   efectueze o vizită în Marea Britanie.
