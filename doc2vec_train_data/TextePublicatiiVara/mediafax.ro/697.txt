SOCIAL astăzi, 07:51
de: Firuta Flutur
Secţia pentru procurori a CSM discută, marţi, cererile de încetare a activităţii la DNA a trei procurori, printre care Jean Uncheşelu, potrivit ordinii de zi. Jean Uncheşelu este procurorul care l-a trimis în judecată pe Victor Ponta în dosarul Turceni-Rovinari, iar instanţa l-a achitat pe fostul premier.
Sedinţa Secţiei pentru procurori a CSM este programată să înceapă la ora 10.00.
Procurorii DNA Jean-Nicolae Uncheşelu, Ioan Ulici şi Ciprian Dominte au solicitat Consiliului Superior al Magistraturii (CSM) să îşi înceteze activitatea din cadrul Direcţiei Naţionale   Anticorupţie.
Potrivit ordinii de zi a secţiei de procurori din cadrul CSM, Jean-Nicolae Uncheşelu doreşte să îşi continue activitatea la Parchetul de pe lângă Tribunalul Dolj sau Parchetul de pe lângă   Judecătoria Craiova, iar Ciprian Dominte, la Parchetul de pe lângă Tribunalul Covasna.
Jean Uncheşelu este procurorul care l-a trimis în judecată pe Victor Ponta în dosarul Turceni-Rovinari.
În prima sentinţă în dosar, în data de 10 mai 2018, instaţa a dat achitări pe linie pentru Victor Ponta şi fostul ministru Dan Şova.
În cazul fostului premier Victor Ponta, judecătorii au decis achitarea pentru fals în înscrisuri, complicitate la evaziune fiscală şi spălare de bani. Fostul ministru Dan Şova a fost achitat pentru   complicitate la abuz în serviciu, fals în înscrisuri sub semnătură privată, evaziune fiscală şi spălare de bani.
La scurt timp, Victor Ponta a anunţat că vrea să îl dea în judecată pe Uncheşelu.
