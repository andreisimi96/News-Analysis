O maşină parcată pe o stradă din Timişoara a fost distrusă aproape în totalitate, în noaptea de vineri spre sâmbătă, într-un incendiu. Pompierii spun că, cel mai probabil, focul a fost pus intenţionat, transmite corespondentul MEDIAFAX.
Potrivit reprezentanţilor Inspectoratului pentru Situaţii de Urgenţă Timiş, incendiul a fost anunţat la 112, în noaptea de vineri spre sâmbătă, în jurul orei 02.40. La faţa locului au fost trimişi   în câteva minute patru pompieri, cu o autospecială.
”Am avut o intervenţie la o maşină incendiată. Ne-am deplasat cu o autospecială şi patru subofiţeri. Autoturismul a ars în proporţie de 90 la sută, nu au fost victime. Era parcat. Cauza probabilă   este acţiune intenţionată”, a declarat, corespondentului MEDIAFAX, Bogdan Lucian Mutu, purtătorul de cuvânt al ISU Timiş.
Poliţiştii au întocmit un dosar penal şi fac cercetări in rem pentru distrugere din culpă.
”Ancheta este în desfăşurare în acest moment, pentru a se stabili exact dacă este intenţionat sau este o altă cauză. S-a întocmit dosar penal. Prejudiciul este de aproximativ două mii de euro.   Maşina era parcată pe strada Mareşal Averescu”, a spus Aurora Voicilă, purtătorul de cuvânt al IPJ Timiş.
Surse din rândul anchetatorilor au declarat corespondentului MEDIAFAX că proprietarul maşinii este un ziarist în vârstă de 38 de ani, din Timişoara.
