Fostul preşedinte american George H.W. Bush, internat de urgenţă
Fostul preşedinte SUA, George H.W. Bush, 93 de ani, a fost internat de urgenţă într-un spital din statul american Maine, din cauza "tensiunii arteriale scăzute şi oboselii", a anunţat un reprezentant al fostului lider de la Casa Albă, citat de postul CNN News pe pagina electronică.
Fostul preşedinte american George H.W. Bush, internat de urgenţă
"Preşedintele George H. W. Bush a fost transportat astăzi (duminică, n.red) la Southern Maine Health Care după un episod de tensiune arterială scăzută şi oboseală. Probabil va rămâne câteva zile   sub observaţie. Fostul preşedinte este conştient şi alert şi nu prezintă dureri", a comunicat un reprezentat al familiei pe Twitter.
Fostul şef de la Casa Albă (1989-1993) a mai fost spitalizat o perioadă mai lungă în cursul lunii aprilie, din cauza unei infecţii, la o zi după ceremonia funerară a soţiei sale, Barbara. George H.   W. Bush a fost externat pe data de 4 mai.
Barbara şi George H.W. Bush au avut împreună şase copii, printre care George W. Bush, preşedinte al SUA între 2001 şi 2009, şi Jeb Bush, guvernator de Florida între 1999 şi 2007 şi candidat la   alegerile primare republicane pentru Casa Albă în 2016.
