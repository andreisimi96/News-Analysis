Ministrul Tudorel Toader, a explicat, în contextul discuţiilor potrivit cărora judecătorul CCR Petre Lăzăroiu stă mai mult în funcţie decât prevede legea, că decizia Curţii ce arată că mandatul unui judecător este de nouă ani nu le afectează pe cele din prezent.
„Nu uitaţi că deciziile au efect pentru viitor al Curţii, nu uitaţi că domnul judecător Lăzăroiu a fost numit în urmă cu opt ani de zile la al doilea mandat. Decizia pe care Curtea a dat-o - asta e   foarte important - a fost pronunţată în controlul a priori, adică înainte ca legea de modificare a Legii 47 să intre în vigoare. Care sunt efectele deciziei? În primul rând, proiectul, legea   adoptată nu a mai fost trimisă la promulgare. Evident că preşedintele n-a promulgat-o, n-a intrat în vigoare, nu produce efecte. Care efect îl produce? Faptul că proiectul de lege se duce înapoi la   Parlament şi legea trebuie să-l pună de acord cu decizia Curţii Constituţionale. Prin urmare, în opinia mea şi cu experienţele mele de fost judecător, categoric decizia de acum nu afectează, nu se   referă la mandatele de acum. Din momemtul în care legea va fi modificată de legiuitor, s-o pună de acord cu decizia Curţii Constituţionale, legea va fi promulgată, publicată, intrată în vigoare,   atunci se va pune problema dacă un judecător care a avut un rest poate să mai aibă un mandat plin. Dar până atunci, este o discuţie la care mulţi se bagă în seamă, probabil unii să iasă în faţă,   să-i daţi la televizor, alţii să-şi capitalizeze poziţia politică, dar juridic, vă asigur că aşa stau lucrurile”, a spus ministrul Justiţiei, Tudorel Toader.
Membrii asociaţiei VeDem Just au transmis, luni, o scrisoare preşedintelui Curţii Constituţionale, Valer Dorneanu, prin care îi cer să constate încetarea mandatului lui judecătorului CCR Petre   Lăzăroiu.
„Potrivit art. 142 alin. (2) din Constituţia României mandatul unui judecător CCR este de nouă ani. În legătură cu acest aspect, prin Decizia nr. 136/2018 publicată în Monitorul Oficial din data de   4 mai 2018, Curtea de decis că este neconstituţională soluţia legislativă conţinută în cuprinsul art.68 alin. (3) din Legea nr.47/1992, republicată, care permitea depăşirea acestei perioade.   Rezultă că începând cu data indicată normele din legea care încălcau Constituţia au fost suspendate de drept, în temeiul art. 147 alin. 1 din Constituţia României, iar în temeiul propriei   jurisprudenţe a CCR lipsirea de temei constituţional a actelor normative primare are drept efect încetarea de drept a actelor subsecvente emise în temeiul acestora. Unul dintre judecătorii CCR,   domnul Petre Lăzăroiu, exercită această funcţie de mai mult de nouă ani”, se arată în scrisoarea celor de la VeDem Just
În sursa citată se mai precizează că Preşedintele României a emis Decretul nr. 553/2010 din 4 iunie 2010, pentru numirea lui Lăzăroiu în funcţia de judecător la Curtea Constituţionalã pentru un   mandat de nouă ani, începând cu data de 8 iunie 2010.
„Anterior însă acesta îndeplinise un mandat parţial de judecător la CCR, fiind numit de Preşedintele statului prin Decretul nr. 870/2008 publicat în M.Of. nr. 654 din 16 septembrie 2008. Aşadar, în   total domnul Petre Lăzăroiu a îndeplinit funcţia de judecător CCR începând cu 16 septembrie 2008 până în prezent. (...) Ca urmare, Preşedintele CCR trebuie să constate încetarea mandatului domnului   Petre Lăzăroiu ca urmare a excluderii sale de drept din CCR, în temeiul art. 67 alin. (2) pentru cazul din alin. (1) lit. a) al Legii nr. 47/1992”, mai spun cei de la VeDem Just.
