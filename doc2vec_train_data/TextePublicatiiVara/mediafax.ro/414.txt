Unul dintre cei 7 tineri condamnaţi după ce, în noiembrie 2014, au agresat sexual, timp de mai multe ore, o elevă în vârstă de 18 ani care se întorcea de la şcoală în localitatea Văleni (Vaslui), este la un pas de libertate, după ce judecătorii au admis cererea de eliberare a acestuia.
Magistraţii din cadrul Judecătoriei Vaslui au admis liberarea condiţionată formulată pe numele lui Alin Dumitru Rotaru.
”Instanţa admite propunerea Comisiei de liberare condiţionată din cadrul Penitenciarului Vaslui privind liberarea condiţionată a persoanei condamnate Rotaru Alin Dumitru. Dispune liberarea   condiţionată a condamnatului Rotaru Alin Dumitru, anterior executării integrale a pedepsei de 6 ani şi 4 luni de închisoare”, arată judecătorii vasluieni.
Decizia instanţei de fond nu este definitivă, ea putând fi contestată.
Alături de Alin Dumitru Rotaru, alţi şase tineri din localitatea Văleni au fost condamnaţi, după ce în noiembrie 2014 au agresat sexual timp de mai multe ore o elevă în vârstă de 18 ani care se   întorcea de la şcoală. Cei şapte tineri au primit pedepse cuprinse între 6 şi 10 ani de închisoare pentru fapta comisă.
Rotaru a fost acuzat de viol în forma agravantă şi lipsire de libertate, el fiind unul dintre cei trei acuzaţi care şi-au recunoscut faptele.
Pe de altă parte, judecătorii au respins cererea de liberarea condiţionată în cazul altui tânăr dintre cei şapte, care avea de ispăşit o pedeapsă mai mică, decizia instanţei fiind motivată de   faptul că inculpatul nu a achitat sumele reprezentând daune morale datorate victimei.
