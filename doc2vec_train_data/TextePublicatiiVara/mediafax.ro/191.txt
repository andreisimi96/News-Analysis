de: Mihai Draghici - Mediafax
Numeroşi politicieni din Germania cer retragerea ambasadorului SUA, Richard Grenell, după ce diplomatul a exprimat susţinere pentru formaţiuni politice antisistem din Europa, informează site-ul TagesSchau.de.
Ambasadorul american în Germania, Richard Grenell, a declarat într-un interviu acordat site-ului de ştiri ultraconservator Breitbart London că vrea să stimuleze politicienii conservatori antisistem   din Europa să conteste elitele.
"Absolut, vreau să stimulez alţi conservatori din Europa, alţi lideri.
Cred că alegerea lui Donald Trump (în funcţia de preşedinte al SUA -n.red.) a încurajat alţi oameni să spună că pur şi simplu   nu pot permite clasei politice să stabilească înainte de organizarea alegerilor cine va câştiga şi cine ar trebui să fie la putere", a afirmat Richard Grenell.
Politicienii conservatori trebuie să profite de "un moment foarte puternic în care pot privi dincolo de logica unui mic grup elitist care îţi spune că nu ai nicio şansă de a câştiga şi că nu vei   câştiga niciodată sau care te ironizează", a subliniat ambasadorul SUA, criticând clasa politică şi presa şi declarându-se "un mare admirator" al cancelarului Austriei, Sebastian Kurz, liderul   formaţiunii de dreapta Partidul Popular Austriac (ÖVP).
