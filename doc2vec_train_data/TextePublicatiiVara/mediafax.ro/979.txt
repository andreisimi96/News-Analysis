Fostul internaţional a evoluat la Poli, echipa lui Marian Iancu, în sezonul 2007-2008
ACS Poli a dat o adevărată lovitură de imagine în această dimineaţă. Cu toate că aproape nimeni nu-i mai dădea speranţe de supravieţuire după retrogradarea în Liga 2, având în vedere că echipa   favorită a primarului Nicolae Robu are probleme financiare, are datorii la ANAF, nu mai poate primi finanţare de la autorităţile locale, iar banii din drepturile TV se vor diminua considerabil.   Formaţia timişoreană l-a numit antrenor principal pe componentul Generaţiei de aur, Ionel Ganea (44 de ani, 45 de selecţii, 19 goluri).
La patru zile după ce s-a despărţit de Adrian Neaga, ACS Poli l-a numit antrenor pe Ionel Ganea, cel care ultima dată a antrenat-o în 2017 pe ASA Târgu Mureş, echipă alături de care a retrogradat   în Liga 2, dar apoi nu a mai continua pe bancă. Fostul atacant revine astfel în campionatul eşalonului secund, unde a mai pregătit-o timp de o jumătate de sezon pe Dunărea Călăraşi, în 2016.
Ganea, care a semnat pe doi ani şi are ca obiectiv imediat promovarea, a fost prezentat oficial în această dimineaţă la ACS Poli Timişoara de către preşedintele Radu Birlică. Acesta îi va avea   secund pe Norbert Niţă, iar ca antrenor cu portarii se va baza pe serviciile lui Călin Frunză.
Echipa timişoreană care a retrogradat în Liga 2 a anunţat şi perioada în care va face cantonamentul de vară, între 10 şi 20 iulie, însă locaţia rămâne secretă, pentru că nici şefii echipei însă nu   s-au hătărât la ea.
"Bun venit, Ionel Ganea! Noul antrenor principal al echipei noastre este Ionel Ganea! El va fi ajutat de Norbert Niţă (secund) şi Călin Frunză (antrenor cu portarii).
Prezentarea noului staff va avea loc pe 25 iunie, odată cu reunirea lotului. Cantonamentul se va derula între 10 şi 20 iulie", se arată pe pagina de facebook a celor de la ACS Poli Timişoara.
Ionel Ganea a mai antrenat echipele Dinamo II, Rapid Ghidighici (Moldova), Universitatea Cluj, Rapid, Dunărea Călăraşi, FC Voluntari şi ASA Târgu Mureş, dar a fost şi ”secund” la Dinamo.
