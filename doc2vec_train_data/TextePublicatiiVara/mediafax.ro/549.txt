SPORT astăzi, 10:14
Victoria Simonei Halep la Roland Garros a produs ecouri în lumea tenisului feminin. Rivalele constănţencei au avut doar cuvinte superbe pentru Halep. Simona le-a mulţumit special Irinei Begu şi Petrei Kvitova, care i-au trimis mesaje de încurajare imediat după câştigarea finalei, scrie prosport.ro.
"În primul rând, aş vrea să le mulţumesc Petrei Kvitova şi Irinei Begu, care mi-au trimis mesaje. Le-am citit, le-am răspuns. Au fost foarte drăguţe cu mine. Petra chiar mi-a trimis câteva   mesaje anul trecut, după ce am pierdut aici, dar şi după finala pierdută în Australia. Mi-a zis: ”O să vină şi ziua ta. Continuă să munceşti!”. E plăcut să vezi că jucătorii şi jucătoarele se   bucură pentru mine.
Suntem ca o familie în circuit şi e frumos să vezi când unul se bucură pentru celălalt. Numai lucruri pozitive. Iar faptul că am reuşit să câştig poate că va inspira şi alţi   români, poate alte generaţii de copii. Trebuie să vadă că e posibil să reuşeşti, chiar dacă vii dintr-o ţară mică precum România; trebuie să crezi şi să munceşti", a spus Simona, la conferinţa   de presă.
Iată şi câteva dintre mesajele primite de Simona Halep de la celelalte jucătoare:
Viktoria Azarenka, fost lider mondial: "Felicitări Simonei Halep şi echipei ei. Grozavă muncă!"
Elina Svitolina, jucătoarea văzută cu a doua şansă la titlul de la Roland Garros: "Multe felicitări, Simona Halep şi Darren Cahill!"
