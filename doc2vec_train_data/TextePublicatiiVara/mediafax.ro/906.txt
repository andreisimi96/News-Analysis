Israelul a atacat miliţiile şiite din Siria susţinute de Iran, a anunţat premierul Benjamin Netanyahu, catalogând această acţiune ca pe un potenţial ajutor de a opri exodul refugiaţilor musulmani către Europa, informează Reuters.
Oficialii israelieni au dezvăluit faptul că, anterior, au fost efectuate numeroase raiduri aeriene în Siria, pentru a preveni transporturile suspecte de arme către gherilele şiite Hezbollah din   Liban sau desfăşurările militare iraniene.
Însă, ei rareori au dat detalii despre operaţiuni sau au descris militarii non-libanezi ca fiind vizaţi.
Netanyahu a acuzat Iranul, care a ajutat Damascul să învingă o rebeliune de şapte ani, de aducerea a 80.000 de luptători şiiţi din ţări precum Pakistan sau Afganistan pentru a ataca Israelul şi a   ”converti” majoritatea sunită din Siria.
”Aceasta este reţeta pentru o reinflamare a unui alt război civil - aş putea spune un război teologic, un război religios - ale cărui scântei ar putea determina mai multe milioane de oameni să se   îndrepte către Europa şi chiar mai departe...acest lucru ar putea cauza nesfârşite revolte şi terorism în foarte multe ţări”, a declarat Netanyahu la un forum internaţional de securitate.
”Bineînţeles nu avem de gând să le permitem să facă acest lucru. Vom lupta împotriva lor. Prin prevenirea acestui lucru - şi am bombardat bazele acestora, ale miliţiilor şiite - ne oferim să vă   ajutăm în securitatatea ţărilor dvs, securitatea globului”, a adăugat acesta.
