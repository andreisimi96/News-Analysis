de: Vasile Magradean
Zeci de curţi şi subsoluri au fost inundate, vineri, în judeţul Cluj în urma precipitaţiilor abundente, pompierii ISU intervenind cu patru autospeciale şi trei motopompe pentru scoaterea apei, transmite corespondentul MEDIAFAX.
Potrivit unui comunicat al ISU Cluj transmis, vineri, pompierii au intervenit în municipiul Turda şi pentru înlăturarea pericolului de prăbuşire a unui arbore.
”Patru autospeciale şi trei motopompe din cadrul ISU Cluj au acţionat, vineri după amiază, în municipiul Turda şi comuna Mărgău pentru scoaterea apei din curţi şi subsoluri în care s-a acumulat apă   ca urmare a precipitaţiilor abundente.
Precipitaţiile înregistrate au dus la debite mărite ale afluenţilor din comuna Mărgău şi depăşirea capacităţii canalizărilor existente. Astfel, pompierii au   acţionat pentru a scoate apa din peste cinci subsoluri, din imobile situate pe mai multe străzi din municipiul Turda şi pentru înlăturarea pericolului de prăbuşire a unui arbore. În comuna Mărgău   10 curţi şi subsoluri care au necesitat intervenţia ISU. Şi în municipiul Gherla au fost scoasă apa din patru curţi şi subsoluri de către personalul serviciului pentru Situaţii de Urgenţă Gherla”,   se arată în documentul citat.
Reprezentanţii ISU Cluj au declarat corespondentului MEDIAFAX că s-a intervenit şi la înlăturarea unui stâlp căzut pe carosabil în satul Buru şi pentru scoaterea apei din beciul unei gospodării din   satul Morlaca.
Judeţul Cluj se află sub atenţionare cod galben de precipitaţii până la ora 22.00.
