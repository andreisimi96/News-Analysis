de: Ciprian Nedelcu
Fiul lui Tudorel Toader a ajuns marţi dimineaţă la spital, după ce ar fi aţipit la volan şi maşina pe care o conducea a intrat într-un podeţ din judeţul Iaşi.
Potrivit Poliţiei Iaşi, Andrei T., în vârstă de 21 de ani, conducea, în jurul orei 4.00, o maşină dinspre Răducăneni spre Iaşi, iar în localitatea Chicerea a pierdut controlul volanului, cel mai   probabil din cauza oboselii.
Andrei T. ar fi aţipit la volan, iar maşina pe care o conducea a intrat într-un podeţ.
Atât Andrei T, cât şi tânăra alături de care era au fost duşi la spital, fără să fi suferit răni grave.
Reprezentanţii Poliţiei au precizat că tânărul nu băuse alcool.
Surse locale spun că este vorba despre fiul lui Tudorel Toader.
