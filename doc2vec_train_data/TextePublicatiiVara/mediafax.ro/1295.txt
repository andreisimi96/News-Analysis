Un tunisian arestat săptămâna trecută la Koln plănuia să comită un atac terorist folosind ricină, substanţă extrem de toxică, extrasă din planta ricin, care este de 6.000 de ori mai letală decât cianura, a declarat Holger Muench, liderul Poliţiei Federale Germane (BKA), potrivit agenţiei Dpa.
"Erau pregătiri foarte concrete pentru un astfel de act cu ceea ce aţi putea numi o bombă biologică", a declarat Holger Muench.
Oficialul a mai declarat că suspectul, Sief Allah H, în vârstă de 29 de ani, a căutat pe internet informaţii despre fabricarea de arme biologice.
Individul a fost arestat după ce poliţia a descoperit o cantitate mare de ricină în apartamentul lui.
O sursă din cadrul Serviciului de informaţii interne (BfV) al Germaniei a declarat că militanţii Stat Islamic au făcut experimente cu ricină şi chiar au oferit instrucţiuni detaliate pentru   fabricarea de astfel de arme biologice.
Sursa citată de agenţia Reuters a avertizat asupra posibilităţii producerii unor atentate cu ricină în Germania.
