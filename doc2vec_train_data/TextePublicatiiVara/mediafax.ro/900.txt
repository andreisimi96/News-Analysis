Senatorul PSD, Viorel Salan, a susţinut joi, după ce preşedintele României l-a nominalizat pe Gabriel Vlase pentru funcţia de director al Serviciului Informaţiilor Externe, că această decizie a venit târziu, însă va susţine propunerea făcută de Iohannis.
Senator PSD, despre decizia preşedintelui de a propune un coleg PSD la conducerea SIE: Decizia este luată târziu
"Decizia este luată foarte târziu şi asta ca urmare şi a demersurilor făcute de PSD. Domnul preşedinte până acum poate nota obişnuita domniei sale de a fi mai mult plecat, fără să îl intereseze   cât timp a fost asigurat interimatul la o asemenea structură de o importanţă extraordinară. În ceea ce priveşte colegul nostru, domnul deputat Vlase, este unul din colegii respectaţi la nivelul   partidului nostru şi sunt convins că într-adevăr va conduce această structură foarte bine. Categoric orice aspecte care sunt bune pentru statul nostru le-am susţinut, le susţin şi le voi susţine în   continuare", a susţinut Senatorul PSD Viorel Salan, preşedintele Comisiei parlamentare de anchetă a Camerei Deputaţilor şi Senatului.
Klaus Iohannis îl nominalizează în funcţia de director SIE pe Gabriel Vlase, transmite Administraţia Prezidenţială.
"Preşedintele României, domnul Klaus Iohannis, a transmis joi, 14 iunie a.c., în temeiul art. 65 alin. (2) lit. h) din Constituţia României, o scrisoare preşedinţilor celor două Camere ale   Parlamentului, în care propune numirea în funcţia de director al Serviciului de Informaţii Externe a domnului Petru-Gabriel Vlase", se arată în comunicatul transmis de Adminstraţia   Prezidenţială.
Petru-Gabriel Vlase este vicepreşedinte al Camerei Deputaţilor, membru al Comisiei pentru apărare, ordine publică şi siguranţă naţională şi membru al Comisiei speciale comune a Camerei Deputaţilor   şi Senatului privind analizarea şi actualizarea cadrului normativ cu incidenţă în domeniul securităţii naţionale.
Petru-Gabriel Vlase este absolvent al Colegiului Naţional de Apărare, Universitatea Naţională de Apărare, al Colegiului Superior de Securitate Naţională, Academia Naţională de Informaţii şi doctor   în ştiinţe militare şi informaţii, Academia Naţională de Informaţii.
Postul de director al SIE a fost vacant, după demisia de anul trecut a lui Mihai Ungureanu. La acest moment, SIE este condus interimar de generalul cu patru stele Silviu Predoiu, director adjunct   şi şef al operaţiunilor Serviciului.
