Osama Krayem, unul din suspecţii în cazul atacurilor teroriste din 2016 de la Bruxelles, va fi extrădat în Franţa, unde va fi supus unui interogatoriu privind rolul pe care l-a avut în atentatele de la Paris din 2015, relatează site-ul Politico.eu.
Krayem, un cetăţean suedez în vârstă de 25 de ani, care provine din Siria, este suspectat că ar face parte din celula teroristă care este responsabilă pentru atentatele teroriste de la Bruxelles şi   Paris.
Autorităţile belgiene l-au arestat pe Krayem în octombrie 2017, în urma unei investigaţii în cadrul căreia amprentele sale au fost descoperite într-o clădire din Bruxelles, unde fuseseră fabricate   dispozitivele explozive utilizate în atacuri.
Bărbatul a fost văzut cu autorul sinucigaş al atentatului de la Bruxelles, Khalid el-Bakraoui , cu câteva minute înainte ca acesta să se detoneze la staţia de metrou Maalbeek. Krayem a recunoscut   ulterior că ar fi trebuit să provoace un atac similar la o altă locaţie din Bruxelles, însă a hotărât să se retagă în ultimul moment.
La 22 martie 2016, capitala Belgiei a fost scena a trei atacuri sinucigaşe coordonate, dintre care două la aeroportul oraşului, iar unul la staţia de metrou Maelbeek, în apropiere de sediul UE.   Atentatul s-a soldat cu 32 de morţi şi 340 de răniţi şi a fost cel mai sângeros atac terorist din istoria Belgiei.
