de: Stelian Turlea
Povestiri tulburătoare despre femei cu destine frânte, supuse violenţelor de tot felul, frustrărilor, insatisfacţiilor, degradării fizice şi morale, în egală măsură puternice şi răzbătătoare şi victorioase, până la un punct.
Prezentăm primul volum din această nouă colecţie de literatură română (coordonată de Eli Bădică), colecţie care vorbeşte, potrivit editurii, despre lumea în care trăim - teme diverse, de la relaţii   amoroase la relaţii familiale, de la învăţământ la religie, mediu, minorităţi, tehnologie, politică, istorie, violenţă ş.a.m.d.
Cristina Andrei, născută în 1964, a absolvit Facultatea de Filologie a Universităţii Bucureşti, a fost câţiva ani profesor, iar, din decembrie 1989, jurnalist la Televiziunea Publică. A debutat în   2014, cu romanul "Abonatul nu poate fi contactat", apărut la aceeaşi editură Nemira, o carte despre lipsa comunicării dintre oameni.
Volumul de faţă cuprinde opt povestiri cu - susţine editura - "opt personaje feminine foarte diferite, surprinse fie în zona lor de intimitate - dragoste, căsnicie, familie -, fie în viaţa lor   socială şi profesională.
Oricare este povestea lor - o fată din flori ajunsă orfană, o cântăreaţă al cărei destin este schimbat definitiv de o tentativă de viol la sfârşitul unei nunţi, o jurnalistă influentă, a cărei   încredere în sine este ştirbită de revolta bruscă a soţului -, toate vorbesc, ântr-un fel sau altul, despre societatea contemporană definită prin relaţia femei-bărbaţi şi a raporturilor de putere   sau de supunere (pre)stabilite între ei".
În prezentarea de pe coperta a patra, Carmen Muşat scrie că prozele Cristinei Andrei "vorbesc despre irosire şi eşecuri existenţiale, despre vulnerabilitate şi bucurie, dragoste şi ură pustiitoare,   furie şi tandreţe, despre suferinţă şi moarte, impletite, toate, în viaţa de zi cu zi".
Femei cu destine frânte, supuse violenţelor de tot felul, frustrărilor, insatisfacţiilor, degradării fizice şi morale, în egală măsură puternice şi răzbătătoare şi victorioase, până la un punct.   Povestiri tulburătoare şi încântătoare în egală măsură, cu scene rupte din viaţă şi persoanje pe care le poţi întâlni la tot pasul, convingătoare mai ales atunci când sunt lipsite de strălucire.
Cristina Andrei - "Matriarhat". Editura Nemira, colecţia n'autor. 234 pag.
