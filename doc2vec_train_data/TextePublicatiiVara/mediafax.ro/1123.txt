EXTERNE astăzi, 10:28
de: Teodora Marinescu
Parlamentul grec a respins cu 153 de voturi o moţiune de cenzură la adresa premierului Alexis Tsipras, după ce acesta ajunsese la un acord cu omologul său macedonian, Zoran Zaev, privind schimbarea numelui fostei republici iugoslave, relatează site-ul postului BBC şi Politico.eu.
Moţiunea de cenzură fusese înaintată de principalul partid de opoziţie din Grecia, Noua Democraţie.
Respingerea moţiunii de cenzură înseamnă un pas în direcţia semnării acordului între Grecia şi Macedonia.
Premierul Macedoniei, Zoran Zaev, a anunţat marţi după-amiază ajungerea la un acord cu Grecia privind numele ţării sale, care se va numi "Republica Macedonia de Nord".
Uniunea Europeană, Naţiunile Unite, SUA şi NATO au salutat rezolvarea disputei, care bloca aderarea Macedoniei în Blocul comunitar şi în Alianţa Atlanticului de Nord.
Ministrul grec de Externe, Nikos Kotzias, şi omologul său macedonian Nikola Dimitrov, se vor întâlni duminică pentru a semna acordul. Cu toate acestea, ambele guverne trebuie să câştige aprobarea   Parlamentului înainte.
Skopje este aşteptat să ratifice acordul şi apoi să organizeze un referendum în luna septembrie.
