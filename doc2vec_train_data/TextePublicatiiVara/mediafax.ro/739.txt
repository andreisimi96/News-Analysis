POLITIC astăzi, 15:15
de: Diana Grigore
Liderul USR, Dan Barna a declarat marţi că preşedintele Klaus Iohannis nu face decât să reafirme ceea ce şi USR şi toţi cetăţenii decenţi din România spun de un an şi jumătate, respectiv că procurorii trebuie să rămână independenţi şi că lupta anticorupţie trebuie să continue.
"Salutăm intervenţia preşedintelui de astăzi (marţi - n.r.), pentru că nu face decât să reafirme ceea ce şi USR şi toţi cetăţenii decenţi din România spun de un an şi jumătate, că procurorii   trebuie să rămână independenţi, că lupta anticorupţie trebuie să continue, că o persoană numită şi de preşedinte, de altfel, infractor, care încearcă să ia mai multă putere decât i se cuvine şi   decât poate să existe în mod normal într-un stat democratic, nu poate să transforme Românis într-un stat nefuncţional”, a declarat Dan Barna.
El a mai spus că dezbaterea despre care a vorbit şeful statului este una ”fundamental necesară”, pentru că prin această decizie a CCR se schimbă fundamental forma de guvernământ în România.
”Chiar în cuprinsul deciziei CCR se vorbeşte despre stabilirea puterilor instituţiilor, ceea ce Curtea nu poate să facă, doar să constate ceea ce spune Constituţia.
Dezbaterea despre care   vorbeşte preşedintele este una firească, pe modificarea Constituţiei şi discuţia este de fapt, ce stat poate să mai fie România. Chiar mâine (miercuri - n.r.) USR organizează o dezbatere chiar pe   această temă. Preşedintele a fost elegant datorită poziţiei pe care o deţine. Realitatea este aceea că CCR este politizată, cât timp avem foşti membrii de partid în funcţia de preşedinte CCR, nu   este niciun echivoc că vorbim de o decizie politică.", a mai spus Barna.
Preşedintele Klaus Iohannis a declarat, marţi, solicitat să comenteze dacă Curtea Constituţională este politizată, că nu ar putea să spună niciodată aşa ceva, precizând însă că a constatat, de data   aceasta, o "coicidenţă care ridică foarte multe întrebări".
"Nu, nu aş face aşa ceva (să acuze Curtea Constituţională de implicare în politică-n.r.) cum nici nu este cazul. Constat o coincidenţă care de data aceasta ridică foarte multe întrebări, cele pe   care tocmai le-am enunţat. Eu cred că aceste chestiuni trebuie lămurite în primul rând de politicieni, fiindcă Curtea Constituţională acum a dat o decizie şi a ridicat multe întrebări, dar demersul   de amputare a puterilor Preşedintelui este un demers clar al PSD şi nu a început de acum o lună, a început mai demult. Deci PSD, văzând de atâţia ani că nu reuşeşte să dea Preşedintele ţării şi   dorind să controleze întreg spaţiul politic, s-a gândit că este o soluţie să taie din atribuţiile şi din puterile Preşedintelui şi eu le spun clar: nu este o soluţie", a declarat Klaus Iohannis.
CCR a publicat motivarea, de 133 de pagini, în cazul conflictului preşedinte- ministrul Justiţiei, generat ca urmare a refuzului preşedintelui Iohannis de a o revoca pe Laura Codruţa Kovesi din   funcţia de procuror şef al DNA.
