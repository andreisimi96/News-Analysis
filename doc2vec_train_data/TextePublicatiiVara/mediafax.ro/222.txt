de: Cătălin Legănel
Cele trei femei care au agresat un elev în vârstă de 13 ani, pe holurile unei şcoli din Constanţa, au fost condamnate cu suspendare, la câte un an şi două luni de închisoare. Decizia instanţei nu este definitivă.
Judecătoria Constanţa a dispus condamnarea celor trei femei, acuzate de loviri şi alte violenţe şi de tulburarea liniştii publice la pedepse cu închisoarea, cu suspendare, de un an şi două luni.
De asemenea, ele au fost condamnate să plătească daune morale către partea civilă de câte 1.200 de lei.
Decizia instanţei nu este definitivă, având drept de apel.
În ianuarie, poliţiştii constănţeni au deschis o anchetă la o şcoală generală după ce un elev în vârstă de 13 ani a fost agresat pe holurile instituţiei de învăţământ de către mamele unor colegi,   care veniseră să depună o plângere împotriva sa.
Incidentul s-a petrecut la Şcoala Gimnazială nr. 28 ”Dan Barbilian” din Constanţa, poliţiştii fiind sesizaţi de directorul unităţii de învăţământ.   Acesta a spus că mamele merseseră la şcoală ca să depună o plângere împotriva băiatului, care le-ar fi terorizat copiii, dar lucrurile au degenerat, iar acestea s-au repezit asupra copilului,   lovindu-l chiar pe holurile instituţiei.
Imaginile au fost filmate de către colegi, cu telefoanele mobile, şi au ajuns astfel la mama copilului agresat, dar şi pe reţelele de socializare.
”Copilul meu a fost bătut cu bestialitate de către trei mămici în şcoala gimnazială 28 Dan Barbilian Constanţa!”, a scris mama băiatului.
În acelaşi incident a fost lovită şi sora acestuia, iar cei doi au fost examinaţi medico-legal. Cu această ocazie, mama celor doi a recunoscut că fiul său ar fi avut unele conflicte cu colegii, dar   s-ar fi împăcat. ”Ştiu că înainte de vacanţa de iarnă au avut copiii un conflict între ei, domnul diriginte sesizându-mă. S-au împăcat copiii. Vorbesc, zâmbesc împreună, ce s-a întâmplat ieri nu   ştiu. (…)”, a declarat femeia, care a cerut să-i fie făcută dreptate. ”Vreau să plătească prin puşcărie. Am pretenţia ca statul român să facă legea”, spunea aceasta.
