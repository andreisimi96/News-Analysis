de: Loredana Ficiu
Circulaţia este oprită, sâmbătă şi duminică, pe DN 67 C - Transalpina, în zona montană Rânca, pentru etapa a treia a Campionatului Naţional de Drift, la care participă 43 de piloţi din patru ţari, transmite corespondentul MEDIAFAX.
Potrivit purtătorului de cuvânt al Inspectoratului Judeţean de Poliţie Gorj, Andrei Lazăr, sâmbătă şi duminică, circulaţia rutieră va fi restricţionată, pe DN 67C, în zona localităţii Rânca, pentru   desfăşurarea Campionatul Naţional de Drift 2018- Rodrift Championship.
"În zilele de 16 şi 17 iunie, între orele 08.00 – 13.00 şi 15.00 – 20.00, circulaţia rutieră va fi oprită pe DN 67C, în zona localităţii Rânca, judeţul Gorj", a declarat, corespondentului MEDIAFAX,   Andrei Lazăr, purtătorul de cuvânt al IPJ Gorj.
Un număr de 43 de piloţi din România, Ungaria, Polonia şi Bulgaria s-au înscris în etapa a treia din Campionatul Naţional de Drift.
"După ce anul trecut a găzduit etapa finală a campionatului, Transalpina a fost inclusă şi anul acesta în calendarul competiţional şi va găzdui a treia etapă a sezonului 2018, astfel că de la start   nu vor lipsi campionul en-titre Călin Ciortan, dar şi alţi piloţi care au titluri în palmares precum Sorin Ene, Traian Buşe, Răzvan Frăţianu şi Istvan Szabo. Ungurul Csaba Vigh, finalistul European   Battle din primăvară, bulgarul Atanas Kolev şi campionul Poloniei, Marcin Banovics, se află şi ei pe lista piloţilor înscrişi la etapă. Nu va lipsi nici gorjeanul Vlad Stănescu, unul dintre cel mai   bine cotaţi piloţi ai campionatului”, a declarat, pentru MEDIAFAX, Alin Huiu, media manager al Romanian Drift Community.
Evenimentul se va desfăşura sâmbătă şi duminică între kilometri 19 şi 21 ai celebrului DN 67C -Transalpina, între localităţile Novaci şi Rânca, organizatorii anunţând că traseul ales este   considerat cel mai spectaculos din acest sezon.
