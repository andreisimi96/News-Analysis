SOCIAL astăzi, 18:38
de: Ciprian Nedelcu
Un bărbat a vrut să intre înarmat, vineri după-amiaza, în sediul Judecătoriei Iaşi, a refuzat să se supună controlului jandarmilor, spunând că vrea să omoare un poliţist sau un jandarm pentru a-şi face dreptate. În acest caz a fost deschis un dosar penal, iar bărbatul a fost amendat.
Purtătorul de cuvânt al Judecătoriei Iaşi, Cristina Vîlcu, a spus, vineri, că bărbatul a vrut să intre în sediul instanţei cu un cuţit şi o bară metalică, spunând că vrea să îşi facă dreptate.
"Persoana în cauză era înarmată cu un cuţit cu lungimea de 24 cm şi o bară metalică, transformată într-un baston cu lungimea de 40 cm.
Aceasta a refuzat să se supună controlului antiterorist   efectuat de jandarmi şi a devenit recalcitrantă, începând să ameninţe că vrea să îşi facă dreptate şi să omoare un poliţist sau un jandarm", a spus judecătorul Cristina Vîlcu.
Potrivit acesteia, individul a fost imobilizat şi dus la sediul Secţiei III de Poliţie din Iaşi, unde a fost amendat.
În acelaşi timp, oamenii legii au întocmit un dosar penal pentru tulburarea ordinii şi liniştii publice pe numele bărbatului
"Atragem atenţia că regulile de acces în instanţă sunt restrictive, fiind interzis accesul persoanelor care au asupra lor arme, muniţii, materiale explozibile sau inflamabile, substanţe toxice ori   alte asemenea materiale sau mijloace periculoase care pot fi folosite ca arme", a mai spus judecătorul Cristina Vîlcu.
