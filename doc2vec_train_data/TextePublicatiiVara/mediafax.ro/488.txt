ECONOMIC astăzi, 10:21
de: Dan Straut, Mediafax
La început, banii trimişi acasă de românii plecaţi în străinătate erau folosiţi pentru a ajuta familiile rămase în ţară, dar în ultimul timp tot mai mulţi folosesc aceşti bani pentru investiţii şi mici afaceri, a declarat vineri guvernatorul Băncii Naţionale a României (BNR), Mugur Isărescu.
„Aceste fluxuri de bani dezvăluie şi altfel de informaţii, cum ar fi repartizarea geografică a românilor plecaţi în străinătate, dar arată şi de unde au plecat cei mai mulţi români. De asemenea,   arată şi componenta remiterilor (n.n.- sumele trimise acasă din străinătate), respectiv că la început se foloseau pentru a ajuta familiile, apoi tot mai mulţi s-au folosit şi pentru mici   investiţii, în case.
Acum, au început şi mici afaceri din aceşti bani, ceea ce e un lucru foarte bun”, a spus Mugur Isărescu, în deschiderea conferinţei „Antreprenoriatul românilor din străinătate”   organizată de Fundaţia Lufkin pentru Antreprenoriat şi Migraţie.
„O bună parte din români au plecat, în străinătate, din sate şi comune. Remiterile lor sunt folosite pentru ca, aici, copiii lor să investească în afaceri agricole”, a mai spus guvernatorul,   remarcând că sumele trimise au scăzut „de la 5-6 miliarde de euro pe an spre 3 miliarde de euro”.
