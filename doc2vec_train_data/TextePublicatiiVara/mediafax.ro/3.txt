Andreea Tobias , Mediafax
Circulaţia rutieră este oprită sâmbătă seara pe sensul de mers către Braşov al DN1, din cauza unui accident produs în Sinaia, în care au fost implicate două maşini şi în urma căruia trei persoane au fost rănite uşor.
Potrivit Centrului Infotrafic, accidentul s-a produs pe DN1, în Sinaia, judeţul Prahova, din cauza nepăstrării distanţei de siguranţă.
Circulaţia rutieră este oprită pe sensul de mers către Braşov şi se desfăşoară pe un singur fir, alternativ, prin dirijare.
Valorile de trafic sunt în uşoară creştere.
Reprezentanţii ISU Prahova au declarat că în accident au fost implicate două maşini, trei persoane fiind rănite uşor şi transportate la CPU Sinaia.
