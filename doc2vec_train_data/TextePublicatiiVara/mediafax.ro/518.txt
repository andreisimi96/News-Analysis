de: Laura Petrescu
Un poliţist cu 26 de ani vechime, din Buzău, care era şi şef de post, a fost prins în flagrant de ofiţerii Direcţiei Generale Anticorupţie (DGA) Buzău, în timp ce fura ţigări dintr-un transport de tutun care urma să fie distrus şi pentru care el asigura paza, transmite corespondentul MEDIAFAX.
Surse judiciare au declarat, sâmbătă, corespondentului MEDIAFAX, că ofiţerii DGA Buzău au prins în flagrant un poliţist care a sustras ţigări furate dintr-un transport de tutun de contrabandă care   urma să fie distrus la o fabrică din localitatea Pârscov.
Flagrantul, susţin surse din rândul anchetatorilor, a fost realizat într-o parcare din localitatea Măgura, unde baxurile de ţigări au fost scoase din duba în care erau transportate.
În maşina   poliţistului, oamenii legii au găsit un bax de ţigări netimbrate, în total fiind sustrase 8 baxuri, respectiv 4.100 de pachete.
Poliţistul care are 26 de ani vechime şi este şef de post în judeţ a fost arestat preventiv pentru luare de mită şi deţinere ilegală de marfă de contrabadă, în acest dosar fiind sub control   judiciar şi doi angajaţi ai firmei de distrugere de ţigări.
Ţigările confiscate de anchetatori erau transportate la fabrica din Pârscov, unde urmau să fie distruse, acest lucru având loc periodic.
Sursa citată a precizat că această operaţiune era asigurată de o comisie, formată din reprezentantul Poliţiei Buzău, doi reprezentanţi ai firmei din Pârscov şi doi agenţi vamali.
Ofiţerii DGA Buzău au făcut cercetări sub coordonarea procurorilor Parchetului de pe lângă Tribunalul Buzău.
Întrebat despre acest caz, purtătorul de cuvânt al Poliţiei Buzău, Mihail Drăghiciu, a declarat că nu deţine informaţii şi a precizat că la nivelul Inspectoratului Judeţean a fost declanşată o   anchetă internă.
