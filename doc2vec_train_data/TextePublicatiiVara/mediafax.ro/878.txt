LIFE-INEDIT astăzi, 22:14
de: Dragos Suciu
Un urs cu doi pui au fost filmaţi, miercuri, pe acoperişul garajului de la Districtul din Băile Tuşnad, unde reprezentanţii drumurilor naţionale au punct de lucru şi îşi adăpostesc utilajele. Preşedintele CJ Harghita, Borboly Csaba, a spus că acea familie de urşi se plimbă zilnic în oraş.
Întrebat de corespondentul MEDIAFAX despre fotografiile şi filmările cu un urs şi cei doi pui care se plimbau pe acoperişul garajului districtului din Băile Tuşnad, preşedintele CJ Harghita a spus   că familia de urşi este cunoscută deoarece se plimbă zilnic în oraş.
”Sunt o primejdie foarte mare pentru că sunt mulţi turişti şi mulţi tineri care fac întreceri <cine se poate apropia mai mult de urşi>. Dacă ursoaica şi cei doi pui nu vor fi transportaţi   cred că se va întâmpla ceva catastrofal. Transmit celor care merg la Băile Tuşnad să nu se apropie de urşi”, a spus Borboly Csaba.
La rândul său, prefectul judeţului Harghita, Adrian Jean Andrei, a spus, corespondentului MEDIAFAX, că în zona Tuşnad sunt foarte mulţi urşi care mănâncă din resturile menajere ale populaţiei.
”La Tuşnad frecvent se văd urşi. Nu este un caz izolat, ne-am obişnuit (…) Am făcut toate demersurile la Ministerul Mediului pentru aprobarea cotelor de recoltare şi relocare a urşilor respectivi.
Ideea este că se aprobă foarte greu de către minister şi se aprobă doar de doamna ministru”, a spus Adrian Jean Andrei.
Familia de urşi a fost văzută şi filmată, miercuri, pe acoperişul garajului de la Districtul din Tuşnad, unde reprezentanţii drumurilor naţionale au punct de lucru şi îşi adăpostesc utilajele cu   care curăţă şi întreţin şoselele.
