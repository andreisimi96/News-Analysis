de: Nicolae Oprea
Consilierul PNL Ciprian Ciucu o acuză pe Gabriela Firea că a adus, în sediul primăriei, nişte moaşte la care toţi angajaţii au fost chemaţi să se închine, precizând că mulţi au fost "revoltaţi" de această situaţie. Viceprimarul Bădulescu a negat informaţia, într-un răspuns pentru MEDIAFAX.
"Momente stânjenitoare pentru majoritatea angajaţilor PMB. În această dimineaţă, între orele 8.30 şi 10.00 salariaţii PMB au fost invitaţi la camera 104 (lângă cabinetul ei) să se închine unor   moaşte aduse special în acest scop, conform voinţei primarului Capitalei. Mai mulţi angajaţi ai PMB m-au contactat şi s-au arătat revoltaţi de situaţia în care au fost puşi", a scris Ciprian Ciucu   pe pagina sa de Facebook.
Ciucu mai spune că acest "comportament religios este rezervat spaţiului intim al conştiinţei şi nu paradei".
"Gabriela Firea nu are cum să înţeleagă că, într-o societate modernă şi laică, comportamentul religios este rezervat spaţiului intim al conştiinţei şi nu paradei. Astfel de gesturi exagerate sunt   de natură să-i pună pe oameni în situaţii stânjenitoare, să practice comportamente religioase doar de ochii şefei. Este libertatea Gabrielei Firea să fie o persoană religioasă şi să practice orice   ritualuri doreşte, iar eu, cu sinceritate îi spun, respect acest lucru! Dar asta nu înseamnă că poate avea libertatea de a extinde propriile ei practici şi stil de viaţă în vieţile oamenilor pe   care vremelnic îi conduce!
", se mai arată în postarea consilierului.
Contactat de MEDIAFAX, viceprimarul Aurelian Bădulescu a spus că informaţia "nu este adevărată", refuzând să ofere alte declaraţii.
