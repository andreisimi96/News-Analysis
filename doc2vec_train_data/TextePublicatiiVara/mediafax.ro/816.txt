de: Ana Petrescu
Fostul premier Victor Ponta a anunţat miercuri că a fost "sancţionat" de preşedintele Camerei Deputaţilor Liviu Dragnea, fiind mutat de la Comisia pentru afaceri europene şi cea pentru politică externă, la Comisia pentru abuzuri.
"Azi am fost sancţionat de către Preşedintele Camerei Deputaţilor ( Dl Liviu Dragnea) / după 4 mandate de deputat ( plus ministru şi Premier) am fost exclus din Comisia de Afaceri Europene şi din   Comisia de Politică Externă. Am ajuns astfel la Comisia de Abuzuri şi o să mă ocup să arăt toate abuzurile comise de Puterea actuală-colegii mei de la #ProRomania au fost toţi exilaţi la Comisia   pentru Drepturile Omului-o să îşi facă datoria foarte bine şi acolo!
Răzbunarea este arma prostului( ajuns la Putere)/ dar #ProRomania o să lupte în continuare cu şi mai multă îndârjire!", a scris   miercuri, pe Facebook, deputatul independent Victor Ponta.
Fondatorul Pro România Victor Ponta anunţa, la sfârşitul lunii mai, că va depune o socilitare la conducerea Parlamentului pentru constituirea grupului parlamentar din Camera Deputaţilor al acestui   partid, în prezent acesta fiind format din 11 deputaţi.
Ulterior, Comisiile de regulament şi de statut au transmis către conducerea Camerei Deputaţilor, deputaţii neafiliaţi nu-şi pot constitui un grup parlamentar, iar formarea de grupuri parlamentare   ale unor partide care nu au obţinut mandate în urma alegerilor este interzisă.
Punctul de vedere transmis de către cele două Comisii vine în urma unei solicitări a liderului grupului deputaţilor PSD, Daniel Suciu, referitor la posibilitatea constituirii unui grup parlamentar   nou.
