SOCIAL astăzi, 09:57
de: Mihaela Gidei
Secţia pentru procurori a CSM se va pronunţa, în 20 iunie, în cazul acţiunii disciplinare în care procurorul-şef DNA, Laura Codruţa Kovesi, este cercetată pentru refuzul de a se prezenta la comisia parlamentară. În acea zi, se vor discuta alte lucrări deschise pe numele a trei procurori din DNA.
Secţia pentru procurori în materie disciplinară a stabilit, pentru 20 iunie, pronunţarea în cazul acţiunii disciplinare în care procurorul-şef DNA, Laura Codruţa Kovesi, este cercetată pentru   refuzul de a se prezenta la comisia parlamentară.
Inspecţia Judiciară a exercitat, în luna aprilie, o acţiune disciplinară faţă de Laura Codruţa Kovesi, referitor la refuzul de a se prezenta în faţa Comisiei speciale de anchetă a Parlamentului.   Raportul Inspecţiei a fost transmis Secţiei pentru Procurori a CSM.
„Inspecţia Judiciară a exercitat acţiunea disciplinară faţă de doamna Laura Codruţa Kovesi, procuror şef al Direcţiei Naţionale Anticorupţie („DNA”) pentru manifestări care aduc atingere onoarei   profesionale şi prestigiului justiţiei săvârşite în exercitarea sau în afara exercitării atribuţiilor de serviciu şi nerespectarea deciziilor Curţii Constituţionale, abateri disciplinare prevăzute   de art.
99 lit. a) şi ş) din Legea nr. 303/2004. În motivarea acţiunii s-a reţinut că procurorul şef al DNA a încălcat dispoziţiile explicite ale Deciziei Curţii Constituţionale nr. 611 din 03   noiembrie 2017 prin refuzul de a se prezenta în faţa Parlamentului României - Comisia specială de anchetă a Senatului şi Camerei Deputaţilor pentru verificarea aspectelor ce ţin de organizarea   alegerilor din anul 2009 şi de rezultatul scrutinului prezidenţial şi de a furniza informaţiile solicitate sau de a pune la dispoziţie celelalte documente sau mijloace de probă deţinute, utile   activităţii comisiei”, a transmis Inspecţia Judiciară, la acea vreme, printr-un comunicat de presă.
Secţia se va mai pronunţa şi în privinţa cazului procurorului DNA Florentina Mirică. Inspecţia Judiciară a exercitat acţiunea disciplinară pe numele său, Mirică fiind anchetată pentru nerespectarea   secretului deliberării sau a confidenţialităţii lucrărilor care au acest caracter, precum şi a altor informaţii de aceeaşi natură de care a luat cunoştinţă în exercitarea funcţiei, cu excepţia   celor de interes public, în condiţiile legii.
De asemenea, tot în 20 iunie, Marius Iacob, adjunct al DNA, şi Carmen Simona Ricu, şef serviciu al Direcţiei, sunt aşteptaţi să fie audiaţi de procurorii din CSM pentru abateri disciplinare   sâvârşite în legătură cu reprezentarea instituţiei în procesul Iorga-DNA, intentat de magistrat după ce a fost revocat din DNA.
