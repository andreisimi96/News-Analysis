POLITIC astăzi, 18:49
de: Departamentul Politic - Mediafax
Varujan Vosganian, ales sâmbătă în funcţia de preşedinte ALDE Iaşi, a rememorat un moment, din 1990, când se afla, împreună cu Călin Popescu Tăriceanu, la Guvern. Liderul ALDE spune că la aproape 30 de ani distanţă de acel moment ţara are încă aceleaşi probleme.
„Aş vrea să vă fac cunoscută o scurtă istorie care s-a petrecut săptămâna trecută, înaintea mitingului. În Palatul Victoria ne-am întâlnit câţiva dintre reprezentanţii coaliţiei. Eu împreună cu   Călin Popescu-Tăriceanu eram în balconul de la Palat şi ne-am adus aminte că în ziua de 21 ianuarie 1990, eu şi cu Călin, eu de 31 de ani şi el de 37, eram împreună cu participanţii la vestita   întâlnire din Sala Rondă a Palatului Victoria, Corneliu Coposu, Sergiu Cunescu, Ion Iliescu şi alţii, iar eu şi Călin Popescu-Tăriceanu veneam din partea tinerei generaţii şi ne-am adus aminte că   iar au trecut aproape 30 de ani şi ne-am întors în acelaşi loc şi iată, din păcate, România are încă aceleaşi probleme", a declarat Varujan Vosganian, la Iaşi.
Deputatul ALDE Varujan Vosganian a fost ales sâmbătă lider al ALDE Iaşi, în urma votului din Conferinţa Judeţeană de Alegeri pentru desemnarea noii conduceri.
