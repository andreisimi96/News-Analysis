EXTERNE astăzi, 16:34
de: Alex Ciutacu
Compania Dixons Carphone a recunoscut că a fost victima unui atac cibernetic ce a afectat 5,8 milioane de carduri şi datele personale a 1,2 milioane de persoane, potrivit BBC.
Compania investighează atacul, care a început încă din luna iulie a anului trecut.
Dixons Carphone anunţă că nu are până acum dovezi că oricare dintre carduri a fost utilizat în mod fraudulos în urma atacului cibernetic.
A avut loc „o încercare de a compromite” 5,8 milioane de carduri de credit şi de debit, însă doar datele de pe 105.000 de carduri ce nu aveau protecţie specială, au fost afectate, transmite   compania.
Hackerii au încercat să obţină acces la unul dintre sistemele de procesare ale magazinelor Currys PC World şi Dixons Travel.
Un purtător de cuvânt al Centrului Naţional pentru Securitate Cibernetică a anunţat că „lucrează împreună cu Dixons Carphone şi alte agenţii pentru a înţelege cum a afectat acest atac oamenii din   Marea Britanie şi pentru a oferi consultanţă”.
Dixons Carphone a fost victima unui alt atac cibernetic în 2015, în urma căruia a fost amendată de Comisia de Informaţii din Marea Britanie, cu 400.000 de lire sterline. Autoritatea va analiza şi   acest incident.
Potrivit declaraţiilor companiei, cele 1,2 milioane de date personale accesate de hackeri erau informaţii non-financiare, precum nume, adrese şi adrese de e-mail.
Alex Baldock, executivul Dixons Carphone, transmite că este „extrem de dezamăgit” de breşa de securitate şi că „îi pare rău pentru orice supărare provocată”.
„Protejarea datelor noastre trebuie să fie în centrul businessului nostru, şi am dat greş aici (...) Am luat acţiuni pentru a opri orice acces neautorizat şi chiar dacă nu avem dovezi că s-a   produs o fraudă ca rezultat al a acestor incidente, luăm această situaţie drept extrem de importantă”, spune Baldock.
Luna trecută, compania a anunţat că va avea o scădere semnificativă a profitului pe anul acesta şi că va închide 92 dintre cele peste 700 de magazine Carphone Warehouse.
Acţiunile Dixons Carphone se tranzacţionau vineri la ora 14.00 la 2,62 dolari per acţiune pe Bursa din Londra, în scădere cu 2,2% de la începutul zilei.
