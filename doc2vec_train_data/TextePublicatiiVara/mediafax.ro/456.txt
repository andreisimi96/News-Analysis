de: Oana Despa
Directorul Agenţiei Naţionale de Transplant, Radu Deac, a declarat, vineri, că Registrului Naţional de Transplant suferă zeci de atacuri cibernetice. De asemenea, Victor Zota a precizat că într-o singură zi au fost înregistrate 1.400 de astfel de atacuri.
"Am fost informaţi că sunt zeci de atacuri cibernetice la acest registru. O echipă de IT monitorizează acest Registru Naţional de Transplant. Această echipă face faţă şi contracarează toate aceste   atacuri cibernetice", a explicat Radu Deac, în cadrul unei conferinţe de presă.
Preşedintele Fundaţiei pentru Transplant, Victor Zota, a precizat că acest registru a fost atacat chiar şi 1.400 de ori într-o singură zi.
"Apogeul l-am atins acum vreo doi ani de zile, 1.400 de atacuri într-o zi. Acum câtva timp au reuşit să ni-l blocheze pentru câteva ore, vreo şase ore a fost blocat. Avem o echipă de IT-işti   excepţională, care a reuşit să rezolve situaţia. Nu s-a reuşit să se intre vreodată în registru nostru şi nu cred că se va reuşi vreodată. 50 - 60 sunt în fiecare zi", a menţionat Zota.
În cadrul conferinţei dedicate Zilei Naţionale a Transplantului, directorul programului de transplant din Bihor, Carmen Pantiş, a explicat că numărul donatorilor s-a înjumătăţit în ultimul an.
"Anul 2018 nu ne aduce veşti mai bune, deoarece până la finele lunii mai există 24 de donatori reali. Sperăm ca acest concept de moarte cerebrală echivalent cu moartea să fie foarte bine înţeles   atât de mass media, cât şi de populaţia care are o rudă declarată în moarte cerebrală şi sper ca numărul de donatori în ţară să crească până la finalul anului 2018. Numărul de pacienţi care sunt pe   listele de aşteptare este foarte mare. Sunt peste 3.000 de pacienţi pe listele de aşteptare pentru rinichi, peste 600 la ficat, 200 la cord. Există mai mult de 40 pacienţi de aşteptare pentru   transplant pulmonar", a spus Pantiş.
