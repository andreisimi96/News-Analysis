Poliţia demarează o anchetă, după ce în parcurile Herăstrău şi Cişmigiu au fost împrăştiate pe alei şi pe spaţiul verde grăunţe otrăvitoare din capcanele pentru şobolani, acestea fiind extrem de periculoase pentru copii şi animale, informează Primăria Capitalei.
„Primăria Capitalei atrage atenţia cetăţenilor care trec prin parcurile Regele Mihai, (fost Herăstrău) şi Cişmigiu, că persoane necunoscute au împrăştiat pe spaţiul verde şi alei grăunte   otrăvitoare din capcanele securizate destinate combaterii şobolanilor, extrem de periculoase pentru copii şi animale. Până la remedierea completă a situaţiei, Primăria Capitalei solicită maximă   atenţie în special în cazul copiilor şi al animalelor. Menţionăm că angajaţii ALPAB au strâns toate capcanele care fuseseră sparte, au anunţat firma de pază şi Poliţia Locală să-şi intensifice   acţiunile de patrulare şi verifică în continuare aleile şi spaţiile verzi din parcurile mai sus menţionate”, au precizat reprezentanţii Primăriei Capitalei.
De asemenea, sursa citată a mai subliniat că firma Coral, responsabilă de acţiunile de deratizare din Bucureşti, a sesizat Poliţia, pentru identificarea şi pedepsirea vinovaţilor.
Grăunţe otrăvitoare pentru şobolani, împrăştiate în parcuri
