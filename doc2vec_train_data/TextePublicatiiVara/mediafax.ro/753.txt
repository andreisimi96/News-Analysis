Ambasadorul Marii Britanii la Bucureşti, Paul Brummell, a declarat marţi că a discutat cu şefa DNA, dar nu este rolul lui de a comenta despre situaţia cu care se confruntă Kovesi, însă a precizat că lupta împotriva corupţiei şi stabilirea statului de drept, sunt sarcini importante.
"Eu şi soţia mea Adriana vom părăsi România în curând după 4 ani fericiţi petrecuţi aici. (...) Mandatul meu în România se termină după 4 ani. A fost casa mea pentru 4 ani, m-am simţit foarte   acasă aici în România, între prieteni, am călătorit peste tot. Am avut posibilitatea de a cunoaşte mai bine cultura României şi pentru mine a fost o onoare", a declarat ambasadorul Marii   Britanii în România, Paul Brummel, la recepţia organizată cu prilejul zilei de naştere a Reginei Elisabeta.
El a amintit şi de momente emoţionante din timpul mandatului său: ”Sunt foarte multe, de exemplu 2 ani la rând am dormit sub stele la Bucureşti pentru a atrage atenţia asupra celor care din păcate   trăiesc fără acoperiş. De asemenea sunt foarte multe momente legate de ONG-uri britanice care lucrează aici, în România”.
Brummell a dat asigurări că va rămâne prietenul României şi a recitat câteva versuri din „Doina”, de Vasile Alecsandri.
"'Doină, Doină, cântec dulce, când te aud nu m-aş mai duce! Doină, doină, viers cu foc! Când răsuni eu stau în loc', dar, din păcate, nu pot sta în loc, şi voi rămâne prietenul vostru. (...) Din   păcate, (...) mandatul meu în România se termină după patru ani, m-am simţit acasă, între prieteni, am avut posibilitatea să cunosc mai bine cultura României şi pentru mine a fost o onoare", a   recitat ambasadorul britanic.
Întrebat despre revocarea şefei DNA, Laura Codruţa Kovesi, el a refuzat să comenteze.
"Nu este rolul meu de a comenta despre performanţa profesională a magistraţilor, este treaba autorităţilor. Pot să spun că lupta împotriva corupţiei şi stabilirea statului de drept este o sarcină   importantă aici în România. Marea Britanie a fost întotdeauna gata să ajute. De exemplu, a mobilizat la Londra în 2016 un Summit mondial împotriva corupţiei. Fiecare an raporturile MCV au apreciat   rolul DNA, DIICOT şi ANI în această luptă. Raporturile MCV au înregistrat întotdeauna progres în domenii şi au subliniat că trebuie să fie mai mult progres. Este ceva important pentru România.   Mandatul meu se termină acum, după 4 ani în România. Iubesc România şi cred că trebuie să fie optimistă. Sunt oameni care fac lucruri bune aici şi cred că progresul o să fie în continuare. Eu cred   că românii sunt foarte inteligenţi, că vor ştii ce trebuie să fie făcut aici şi sper să facă progrese în continuare", a adăugat ambasadorul Paul Brummel.
La recepţia oferită cu prilejul Zilei de naştere a Majestăţii sale Regina Elisabeta a II-a au fost prezenţi, printre alţii, preşedintele României Klaus Iohannis şi şefa DNA, Laura Codruţa Kovesi.
