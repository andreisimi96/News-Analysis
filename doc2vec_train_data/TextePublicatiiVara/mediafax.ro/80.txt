Senior expo şi Expo Funerare împart spaţiul Pavilionului B1 de la Romexpo cu TIBCO - Târgul Internaţional de bunuri de larg consum până luni, astfel că am profitat de ocazie să vedem cum te împaci ca vizitator cu un eveniment care vine cu o ofertă completă pentru ultima parte a vieţii, la propriu.
Târg dedicat seniorilor, Senior Expo adună standuri ale clinicilor şi companiilor care oferă servicii medicale pentru cei trecuţi de prima tinereţe, centre balneoclimaterice, companii de asigurări,   producători şi exportatori de produse de îngrijire. În schimb, Expo Funerare este prezentat ca singurul eveniment din industria funerară din România: "este mai mult decât o expoziţie; este un loc   în care managerii din industrie se pot întâlni şi pot dezbate poziţionările pe piaţa, pot solicita opiniile publicului specialist, dar şi ale publicului larg, pot gandi viitoarele campanii de   marketing si de vânzări, un loc care va găzdui seminarii cu teme de actualitate din industrie, work-shopuri despre modalităţi de îmbunătăţire a pieţei româneşti de profil şi multe alte activităţi   conexe", arată organizatorii.
Fie că intri în târg prin uşile mărginite de standul de cafea şi de cel dedicat produselor ce ţin de ”cosmetica verde”, ori pe la intrarea străjuită de Butoiul de înghţată şi de ”marca nr. 1 în   Europa în categoria produselor pentru incontinenţă”, capătul târgului e acelaşi. Poţi să iei drumul care te duce pe lângă produsele din mătase naturală şi pe la măsuţa cu recipiente de plastic, şi   pe sub firma medicală care produce aparate auditive, la capăt tot oferta pentru servicii funerare te întâmpină în târg.
Unele firme expun maşinile de lux incluse în ofertă, altele prezintă în câteva afişe ”ecoFUNerare” propuneri de cimitire ”durabile (verzi) ale viitorului”.
E bine să ştii că există şi supravieţuitori. Deasupra mini-expoziţiei cu imagini înfăţişând ritualuri tradiţionale legate de moarte afli că „Speranţa moare ultima” dar înţelegi şi de ce ţi s-a   părut mereu suspect optimismul: ”optimismul te trece dincolo” spun cei care s-au ocupat de stand. ”Bani să ai”, spune un expozant când trece pe lângă mine şi îl întreabă pe cel de lângă el, ”avem   sandvişuri? Că stăm până la 6 aici!”
De oriunde te-ai uita, că încerci să îţi reglezi perspectiva pe lângă standul de despăgubiri, ori pe lângă aranjamentele cu icoane de dimensiune impresionantă desfăcute pe placajul pereţilor de   expoziţie, sicriul cu frigider lângă care scrie Osiris A02, îţi rămâne în minte.
