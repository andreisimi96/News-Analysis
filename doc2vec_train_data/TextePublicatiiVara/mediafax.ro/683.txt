de: Gabriel Pecheanu
Fostul şef al statului, Traian Băsescu, a susţinut, luni seara, pe Facebook, că, în privinţa revocării şefei DNA, preşedintele Iohannis se află într-o situaţie extrem de dificilă şi că dacă nu organizează un referendum cu  întrebări bine gândite şi bine explicate, îi transmite ”somn uşor”.
”Domnule Preşedinte, poţi să dormi liniştit, nu mai ai nimic de făcut! Preşedintele Iohannis se află într-o situaţie extrem de dificilă cu doar două variante de acţiune şi cu o pierdere   ireversibilă pentru democraţie.
Prima variantă: să respecte decizia CCR şi să o revoce pe Laura Codruţa Kovesi (LCK) ceea ce îl va pune într-o situaţie extrem de dificilă fată de propriul electorat. A doua variantă: să nu   respecte decizia CCR şi să nu o revoce pe LKC, ceea ce îl descalifică pentru funcţia de preşedinte şi îl pune în faţă unei suspendări. Pierderea pentru democraţie: problema nu este LCK, ci faptul   că preşedintele nu mai poate decide cu privire la numirea şi revocarea procurorilor şefi, această decizie fiind trimisă, prin ministrul justiţiei, înapoi la partid, că pe vremea lui Năstase. Este   foarte interesant de văzut cum va mai putea apăra Preşedintele independenţa procurorilor pe care o clamează în toate declaraţiile publice, când nominalizările vor fi făcute de Dragnea, la partid”,   a scris Traian Băsescu pe pagina sa de Facebook.
El a mai scris că Iohannis a ajuns în această situaţie din cauza incapacităţii ”de a anticipa ferocitatea PSD de a controla justiţia şi toată puterea, prin comoditate, prin non-combat”, în   condiţiile în care preşedintele Klaus Iohannis nu a ”schiţat niciun gest” la desemnarea celor trei premieri PSD - Sorin Grindeanu, Mihai Tudose şi Viorica Dăncilă.
”Am tras semnalul de alarmă la vremea potrivită. Preşedintele ar fi trebuit să-şi impună punctul de vedere cu ocazia numirii pe bandă rulantă a premierilor. Poate l-au fascinat ceremoniile de   instalare a noilor guverne, dar a uitat să impună cu aceste ocazii, numirea directorului civil la SIE, clarificările legate de politică externă, desemnarea ambasadorilor, desemnarea procurorilor şi   pană la urmă, realizarea unui document de coabitare în care să facă foarte clare atribuţiile partajate cu guvernul. Şi, uite aşa , un preşedinte ales cu peste 6 milioane de voturi, dublu fată de   toate voturile obţinute de PSD şi ALDE la un loc, este pus la colţ, de o gască de politicieni incompetenţi dar avizi de puterea totală în stat, iar funcţia preşedintelui este golită de atribuţiuni.   Asemenea greşeli se fac doar dacă nu cunoşti PSD-ul, iar Preşedintele Iohannis cu sigurantă îl cunoaşte pentru că PSD-ul i-a fost "făr călăuzitor" atunci când şi-a obţinut <nobilul titlul> de <Premierul de la Grivco>”, a adăugat Traian Băsescu.
În opinia fostului şef al statului, ”sub augustă lentoare a Preşedintelui Iohannis s-a produs schimbarea arhitecturii puterii executive şi golirea de conţinut a funcţiei şi a autoritătii   Preşedintelui României, lucru extrem de dăunător pentru echilibrul de putere în stat”.
”Singură soluţie pentru a mai salva ceva, pentru a nu reveni la epoca Iliescu-Năstase, este un referendum cu câteva întrebări bine gândite şi bine explicate românilor. Altfel, somn uşor Domnule   Preşedinte! Poţi să dormi liniştit, nu mai ai nimic de făcut. PS – neimportant. Ca fost Preşedinte, am scris acest text cu amărăciune, dar şi cu revoltă. Pe mine m-a costat enorm apărarea   Instituţiei Preşedintelui Ales al României”, a mai scris în încheiere Traian Băsescu.
