Româncă, premiată la un concurs de creaţie literară, ucisă cu 50 de lovituri de cuţit în Belgia/ MAE a confirmat moartea tinerei
O tânără de 21 de ani din Târgu-Cărbuneşti, judeţul Gorj, premiată la un concurs de creaţie literară, care se mutase recent în Belgia, a fost ucisă cu 50 de lovituri de cuţit, în locuinţa pe care o închiria în Bruxelles.Un site local susţine că fata se prostitua şi ar fi fost ucisă de un client.
Româncă, premiată la un concurs de creaţie literară, ucisă cu 50 de lovituri de cuţit în Belgia/ MAE a confirmat moartea tinerei
Potrivit site-ului SudInfo.be, Laura a plecat în Belgia, cu prietenul ei, un tânăr de 19 ani, pentru a strânge bani ca să-şi cumpere o casă, în România. Aceeaşi publicaţie scrie că tânăra ar fi   postat un anunţ pe site-ul « Quartier Rouge » şi ar fi primit clienţi în apartamentul său din Etterbeek, în care a fost găsită decedată, iar unul dintre aceştia ar fi ucis-o cu 50 de lovituri de   cuţit.
Potrivit rtbf.be, un bărbat de 24 de ani a fost arestat, fiind acuzat de comieterea crimei, după ce iniţial au fost reţinuţi doi suspecţi.
Ministerul Afacerilor Externe a confirmat decesul tinerei de 21 de ani.
”Ambasada României la Bruxelles are în atenţie cazul semnalat şi a întreprins demersuri pe lângă autorităţile locale, în vederea confirmării cetăţeniei şi identităţii persoanei decedate. Conform   informaţiilor obţinute până la acest moment, persoana decedată este cetăţean român, iar autorităţile belgiene investighează circumstanţele producerii decesului, ancheta fiind în curs de   desfăşurare. Ambasada României la Bruxelles a efectuat demersurile necesare pentru identificarea şi notificarea familiei. De asemenea, reprezentanţii misiunii diplomatice au informat aparţinătorii   cu privire la formalităţile de repatriere a trupului neînsufleţit. Ambasada României la Bruxelles menţine cazul în atenţie, păstrează legătura cu autorităţile locale şi familia persoanei decedate,   acordând sprijin în limita competenţelor legale”, arată Ministerul Afacerilor Externe (MAE), într-un comunicat transmis MEDIAFAX.
Laura a absolvit Colegiul Naţional ”Tudor Arghezi” din oraşul Târgu-Cărbuneşti, iar în 2016 aceasta a obţinut premiul II la un concurs de creaţie literară, eseuri şi arte vizuale, intitulat   ”Străinul. Toleranţă, securitate şi integrare într-o cultură a diversităţii”.
În 2017, tânăra s-a înscris la Facultatea de Mine, din cadrul Universităţii din Petroşani.
Mama sa susţine că nu a fost de acord să plece din România.
”Eu, ca mamă, nu ştiu ce s-a întâmplat şi cum s-a întâmplat. Într-adevăr, a fost omorâtă, doar atât ştiu. Am fost sunată de doamna consul din Belgia, mi-a confirmat. Nu se poate face nimic până nu   voi fi contactată de Poliţia din Târgu-Cărbuneşti. Momentan, nu a venit nimeni. Eu am vorbit cu Laura miercuri, la ora 14.00. Din câte am înţeles, a fost omorâtă seara, la 20.30. Era cu prietenul   ei acolo. Normal, ca mamă nu am fost de acord. Copilul meu era la facultate”, a declarat, corespondentului MEDIAFAX, mama Laurei.
Fostul director al şcolii la care a învăţat adolescenta are numai cuvinte de laudă la adresa sa. "A fost o elevă bună, a avut rezultate bune la examenul de capacitate, în 2013, a avut note mari,   era premiantă. Cea mai mare tragedie este ca părinte să-ţi îngropi copilul", a spus Dănuţ Birău, primarul oraşului Târgu-Cărbuneşti şi fostul director al şcolii la care tânăra a început studiile.
