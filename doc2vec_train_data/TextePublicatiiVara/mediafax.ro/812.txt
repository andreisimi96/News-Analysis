de: Bianca Ciocotisan
Dora este primul un robot de recrutare, care caută singur candidaţi în mediul online şi îi intervievează conform specificaţiilor angajatorilor, iar de la lansarea sa, la 1 martie, a avut peste 100.000 de interviuri, arată un comunicat transmis miercuri de Happy Recrutier.
Creatorii Dorei spun că, până acum, robotul a avut 102.661 interviuri, a oferit recrutorilor 8.702 candidaţi şi a ajutat 5.985 oameni să se angajeze la 213 companii.
„Dora discută cu candidaţii, verifică experienţa, calificările cerute de angajator, dacă sunt disponibili pentru a fi angajaţi la data menţionată, dacă au certificările cerute sau dacă vorbesc   limba străină solicitată. De asemenea, robotul poate negocia salariile şi multe alte aspecte ce pot apărea pe parcursul unui interviu”, spun reprezentanţii companiei.
Creatorii Dorei spun că robotul comunică permanent cu candidaţii, îi informează cine este angajatorul, dacă au trecut de interviu, îi informează când vor fi contactaţi, iar dacă nu răspund la   telefonul dat de angajator, Dora îi roagă pe candidaţi să sune înapoi. În cazul respingerii acestora, Dora îi informează pe candidaţi de ce au fost respinşi şi le propune alt loc de muncă, conform   experienţei lor, a disponibilităţii şi a preferinţelor salariale.
„Cele mai multe interviuri se fac seara şi în weekend-uri, atunci când candidaţii au mai mult timp. 45% din persoanele care sunt în căutarea unui loc de muncă sunt disponibili după 7 seara, 28%   în weekend-uri şi doar 27% din oameni au timp de o discuţie cu angajatorii în timpul programului de lucru de la 9.00 - 17.00”, arată comunicatul.
Dacă un candidat se opreşte din interviu pentru că îi sună telefonul sau îl strigă copiii, Dora îl aşteaptă să-şi termine treaba şi revine către candidat când acesta are timp să continue interviul   şi economiseşte peste 50% din timpul alocat căutării şi intervievării candidaţilor.
„Dora a învăţat să recruteze operatori producţie, operatori call center, sudori, contabili, oameni de vânzări, şoferi, analişti financiari, merchendiseri, ingineri, personal horeca, mecanici,   asistenţi back-office, recrutori şi a început să recruteze şi programatori”, spun iniţiatorii proiectului.
Companiile care folosesc Dora activează în domenii precum: industrie, leasing de personal, financiar-bancare, comerţ/hipermarket-uri, logistică/închirieri maşini, companii de vânzări, agenţii de   recrutare, firme de construcţii, logistică, din industria medicală, hoteluri şi restaurante din toată ţara.
