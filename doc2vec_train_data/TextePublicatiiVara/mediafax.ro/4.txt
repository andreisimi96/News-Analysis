Departamentul Politic - Mediafax
Traian Băsescu a lansat, sâmbătă, un atac la adresa fostului ministru al Sănătăţii, Nicolae Bănicioiu, despre care spune că anunţă triumfalist plecarea la partidul lui Victor Ponta, în condiţiile în care îl consideră vinovat de proasta gestionare a situaţiei la Colectiv.
"Mă uitam la fostul ministru al Sănătăţii, nărodul ăsta, Bănicioiu. Arătarea asta ciudată, care la dezastrul de la Colectiv nu a lăsat să fie trimişi oamenii, victime ale nenorocirii, în   străinătate pe programul european de ajutor în caz de dezastru. Spunea că şi noi facem ce fac în străinătate. Au murit o groază de oameni. Acest nenorocit azi sau ieri anunţa triumfalist plecarea   alături de complicele lui, de Ponta, complice al dezastrului de la Colectiv. Ăştia sunt oamenii pe care îi oferă PSD. Aceeaşi nenorociţi care nu au fost în stare să aprovizioneze ţara cu   vaccinuri", a declarat Traian Băsescu, la Baia Mare.
Nicolae Bănicioiu, fost ministrul al Guvernului Ponta2, a anunţat vineri că demisionează din PSD şi se alătură formaţiunii lui Victor Ponta şi Daniel Constantin, Pro România.
"Îmi pare rău că azi PSD-ul se află în situaţia comică de a încerca să ajusteze programele începute de noi cu echipa de rezerve repetând rateuri zilnice transformând renumele nostru de partid al   profesioniştilor în subiect de glumă peste tot! Mergem înainte consecvenţi angajamentelor noastre de a moderniza România şi nu de a o rePeDeLiza cum momentan o parte a conducerii PSD de azi   încearcă! Nu PD-L pâna la capăt ! Trădători sunt cei care au fost complicii căderii guvernului Ponta şi susţinerii lui Cioloş în parlament în 2016!", a scris Nicolae Bănicioiu pe Facebook.
În luna martie, Nicolae Bănicioiu a candidat, fără succes, la Congresul PSD pentru funcţia de preşedinte executiv.
