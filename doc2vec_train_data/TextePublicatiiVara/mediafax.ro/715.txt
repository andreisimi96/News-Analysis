de: Departamentul Corespondenţi - Mediafax
Militarul din cadrul Batalionului 55 Apărare Antiaeriană „Someş” din Dej, aflat la un exerciţiu de instruire la Centrul Naţional de Instruire pentru Apărare Antiaeriană de la Capu Midia, a fost declarat absent nejustificat de la unitate. Colegii au spus că ultima dată a fost pe plaja de la Corbu.
Potrivit unui comunicat transmis, marţi, de Statul Major al Forţelor Aeriene, caporalul clasa a III-a Petru Cosma se afla în învoire legală duminică, 10 iunie, între orele 13.00 şi 19.30, şi nu s-a   prezentat la unitate la expirarea perioadei de învoire.
Colegii lui l-au dat dispărut, încă de luni, spunând că ultima data a fost zărit pe plaja de la Corbu.
Luni, reprezentanţii Poliţiei Constanţa au declarat că desfăşoară activităţi pentru pentru identificarea unei persoane dispărute, iar luni seara a fost declarat absent din unitate.
„Conducerea batalionului a luat de urgenţă măsurile prevăzute de proceduri în astfel de situaţii. Toate încercările de contactare şi de căutare a militarului au fost fără succes. Conform   procedurilor legale, la împlinirea a 24 de ore de la ora prevăzută pentru întoarcerea la unitate, a fost raportată absenţa nejustificată a militarului şi a fost sesizat Parchetul Militar”, se arată   în comunicatul citat.
Militarul făcea parte din Batalionului 55 Apărare Antiaeriană „Someş” din Dej şi se afla la un exerciţiu de instruire la Centrul Naţional de Instruire pentru Apărare Antiaeriană de la Capu Midia.
