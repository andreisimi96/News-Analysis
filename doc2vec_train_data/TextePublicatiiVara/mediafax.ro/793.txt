ECONOMIC astăzi, 10:06
de: Dragoş Dinu
Gigantul american Tesla va renunţa la mii de angajaţi din întreaga companie, în încercarea de a reduce costurile şi de a accelera producţia celui mai nou sedan al său, potrivit Reuters.
Gigantul american Tesla va renunţa la mii de angajaţi din întreaga companie, în încercarea de a reduce costurile şi de a accelera producţia celui mai nou sedan al său, potrivit Reuters.
CEO-ul Elon Musk a confirmat marţi o reducere de aproximativ 9% a forţei de muncă din companie, ceea ce ar însemna echivalentul a aproximativ 3.400 de locuri de muncă, ca parte a unei   „simplificări” a managementului Tesla, promisă luna trecută.
 „Ca parte a acestui efort, precum şi a nevoii de a reduce costurile şi de a deveni profitabili, am făcut alegerea dificilă de a renunţa la aproximativ 9% dintre colegii noştri din întreaga   companie”, scrie Musk într-un email transmis angajaţilor.
Compania avea la sfârşitul anului 2017 mai mult de 37.500 de angajaţi. Cu toate acestea, Musk a spus că reducerea forţei de muncă nu va afecta capacitatea companiei de a accelera producţia, scrie   USA Today.
Săptămâna trecută, Elon Musk spunea că Tesla va deveni profitabilă în a doua jumătate a anului 2018 şi că ar trebui să producă săptămânal 5.000 de maşini din cel mai nou model al său, Modelul 3.
Vara trecută, directorul executiv a precizat că Tesla a cheltuit aproximativ 100 de milioane de dolari pe săptămână pentru producţia noilor modele.
"Nu văd cum Tesla va supravieţui, având în vedere structura lor de capital, ceea ce înseamnă că au tone de datorii şi pierderi masive continue", a precizat analistul John Thompson.
Tesla a apelat anterior la investitori, pentru mai mulţi bani, precum şi la plăţi anticipate pentru clienţii care doresc noile modele.
