Legislaţia internă ar putea fi schimbată, după decizia Curţii de Justiţie a Uniunii Europene în cazul cuplului Coman-Hamilton, a declarat marţi pentru MEDIAFAX preşedintele Comisiei privind legile justiţiei, Florin Iordache.
"Decizia Curţii Europene lasă la latitudinea statelor europene, dar aşteptăm motivarea Curţii să vedem dacă trebuiesc modificări legislative sau nu", a afirmat deputatul PSD, Florin   Iordache, pentru MEDIAFAX.
Referitor la referendumului privind modificarea Constituţiei, în sensul redefinirii familiei, Florin Iordache a precizat că probabil acesta va fi organizat în toamnă.
''Aşteptăm în primul rând decizia CCR să respingă sesizarea preşedintelui şi preşedintele să promulge legea referendumului, în condiţiile în care avem o lege a referendumului discutăm când   poate fi organizat un referendum, probabil că la toamnă. Procedural nu mai avem decât adoptat de Senat forma adoptată de Camera Deputaţilor la revizuirea Constituţiei, şi atunci dacă avem legea   promulgată, în 30 de zile putem avea referendum pe modificarea Constituţiei. Suntem ţinuţi de preşedinte să avem promulgarea e legea referendumului'', a completat Iordache.
Curtea de Justiţie a Uniunii Europene a hotărât, marţi, că România trebuie să recunoască în mod juridic căsătoria dintre un cetăţean american şi unul român, efectuată în Belgia.
Noţiunea „soţ”, în sensul dispoziţiilor dreptului Uniunii privind libertatea de şedere a cetăţenilor Uniunii şi a membrilor familiilor lor, cuprinde soţii de acelaşi sex, se arată în decizia de joi   a Curţii de Justiţie a Uniunii Europene, ca urmare a cazului Coman-Hamilton.
"Deşi statele membre sunt libere să autorizeze sau să nu autorizeze căsătoria homosexuală, ele nu pot împiedica libertatea de şedere a unui cetăţean al Uniunii prin refuzul de a acorda soţului   său de acelaşi sex, resortisant al unei ţări non-UE, un drept de şedere derivat pe teritoriul lor", se arată în comunicatul transmis de instituţie.
