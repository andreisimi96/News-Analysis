SOCIAL astăzi, 18:19
de: Loredana Ficiu
Un pilot de raliu şi doi spectatori au fost răniţi, duminică, la Campionatul de Viteză în Coastă din Braşov, după ce concurentul a pierdut controlul vehiculului şi a lovit o maşină parcată pe marginea drumului, în care se aflau două femei, transmite corespondentul MEDIAFAX.
Accidentul s-a produs duminică pe Drumul Poienii, în judeţul Braşov, când unul dintre piloţi a pierdut controlul maşinii şi a intrat într-un autoturism oprit pe marginea drumului.
"Pe DN1 E, zona Warthe, a avut loc un eveniment rutier. Un concurent a pierdut controlul asupra direcţiei de mers, intrând în coliziune cu un alt autoturim care se afla parcat pe marginea   carosabilului.
În urma evenimentului a rezultat vătămarea corporală a concurentului şi a doi spectatori care se aflau în interiorul autoturismului acroşat. Victimele au fost preluate de către   ambulanţă", a declarat, corespondentului MEDIAFAX, Ionuţ Marin, purtătorul de cuvânt al IPJ Braşov.
Ambulanţa a preluat atât pilotul, cât şi două femei aflate în maşina lovită.
Pilotul care a provocat accidentul participa la cea de-a treia etapă a Campionatului Naţional de Viteză în Coastă Dunlop 2018, care s-a desfăşurat la Braşov.
Sâmbătă, un alt pilot din Timişoara a fost rănit la gleznă, după ce, la antrenamente, s-a oprit cu maşina într-un stâp de iluminat de pe marginea traseului.
Potrivit Federaţiei Române de Automobilism Sportiv, 89 de piloţi s-au înscris la cea de-a treia etapă din Campionatul Naţional de Viteză în Coastă Dunlop, Trofeul Total, care se desfăşoară în acest   weekend la Braşov.
