Mihai Draghici - Mediafax
MONITORUL APĂRĂRII | Înainte de întâlnirea cu Donald Trump, Kim Jong-Un îi mulţumeşte liderului rus pentru opoziţia faţă de "hegemonia" Statelor Unite
Kim Jong-Un, liderul Coreei de Nord, a exprimat apreciere pentru abordarea preşedintelui Rusiei, Vladimir Putin, de a se opune "hegemoniei" Statelor Unite.
Înainte de întâlnirea cu Donald Trump, Kim Jong-Un îi mulţumeşte lui liderului rus pentru opoziţia faţă de "hegemonia" Statelor Unite
"Situaţia în Peninsula Coreea se schimbă în conformitate cu interesele Coreei de Nord şi Coreei de Sud. Apreciez foarte mult că Administraţia Vladimir Putin se opune hegemoniei Statelor Unite.   Rusia se opune cu stricteţe, iar noi suntem pregătiţi permanent să purtăm negocieri şi să avem un schimb profund de opinii cu partea rusă pe această temă", a transmis Kim Jong-Un, potrivit agenţiilor Interfax şi Tass, cu ocazia vizitei la Phenian a ministrului rus de Externe, Serghei Lavrov.
Kim Jong-Un a transmis acest mesaj deşi ar urma să aibă o întrevedere cu preşedintele Statelor Unite, Donald Trump. Rusia şi China sunt principalii aliaţi ai Coreei de Nord.
În cursul vizitei la Phenian, Serghei Lavrov l-a invitat pe Kim Jong-Un să efectueze o vizită în Rusia. "Am fi foarte bucuroşi să veniţi în Rusia", i-a spus Serghei Lavrov liderului autoritarist   din Coreea de Nord.
Oficiali nord-coreeni şi americani discută detaliile organizării întrevederii între Donald Trump şi Kim Jong-Un. Preşedintele SUA, Donald Trump, a declarat joi că discuţiile cu oficialii   nord-coreeni se desfăşoară "foarte bine", precizând că ar urma să primească o scrisoare de la Kim Jong-Un. "Urmează să primesc o scrisoare de la Kim Jong-Un, deci, aştept să văd ce conţine   scrisoarea", a spus Trump, citat de NBC News.
