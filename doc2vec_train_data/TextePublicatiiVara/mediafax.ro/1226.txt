de: Dan Straut
Producătorul de aluminiu ALRO a anunţat luni, într-un raport, că acţionarul său majoritar - Vimetco NV şi Conef SA - intenţionează să lanseze o ofertă publică de vânzare pentru acţiunile companiei din Slatina, fără să precizeze mărimea pachetului ce va fi scos la vânzare.
Vimetco NV deţine, în prezent, 84,2% din acţiunile ALRO. Potrivit raportului, acţionarii vânzători intenţionează să ofere acţiuni ALRO „către investitorii instituţionali şi investitorii de retail   din România, dar şi investitorilor eligibili din afara României”.
„Compania, împreună cu filialele sale (Grupul), reprezintă unul dintre cei mai mari producători de aluminiu integraţi pe verticală din Europa după capacitatea de producţie, cu operaţiuni în toate   segmentele semnificative ale producţiei de aluminiu. Grupul este format din divizii upstream şi downstream, de la activităţi care includ exploatarea şi rafinarea materiilor prime, până la producţia   şi vânzarea de produse din aluminiu primar şi procesat, care cuprind produse laminate plate (PLP) şi produse extrudate”, arată documentul citat.
Marian Năstase, preşedintele ALRO, a declarat: „Aceasta este o veste foarte bună pentru ALRO, care a devenit un jucător cheie pe piaţa globală a aluminiului, cu un istoric puternic, cu scală şi   prezenţă internaţională.
Avem o echipă puternică de management, care lucrează împreună de mulţi ani, cu o strategie clară de a continua să crească prezenţa ALRO în rândul clienţilor importanţi din   întreaga Uniune Europeană şi dincolo de aceasta, şi cu o experienţă dovedită de creştere a companiei şi de a obţine performanţe financiare”. Iar Gheorghe Dobra, directorul general al ALRO, a   adăugat: „Modelul nostru integrat pe verticală, care presupune să avem control asupra fiecărei etape a producţiei noastre, este un atu puternic al ALRO. Am implementat activ o strategie pentru a   creşte accesul nostru la industrii sofisticate, care solicită aluminiu procesat care să respecte standarde tehnice foarte specializate. Suntem mândri că producători precum Airbus apeleaza la noi   pentru produse din aluminiu”.
ALRO este unul dintre cei mai mari producători de aluminiu integraţi pe verticală din Europa după capacitatea de producţie, cu operaţiuni în toate segmentele semnificative ale producţiei de   aluminiu. Grupul ALRO este format din divizii upstream şi downstream, de la activităţi care includ exploatarea şi rafinarea materiilor prime, până la producţia şi vânzarea de produse din aluminiu   primar şi procesat. Folosind bauxita extrasă din minele din Sierra Leone (Africa), Grupul produce alumina, principala materie primă utilizată pentru producerea aluminiului, care este procesată în   rafinăria din Tulcea, România.
Minele operate de Grup şi rafinăria sa acoperă integral necesităţile de bauxită şi de alumină ale acestuia. Totalul resurselor de bauxită, măsurate şi indentificate în minele exploatate de Grup   începând cu 1 ianuarie 2018, au fost estimate la 53,6 milioane de tone, pe care le consideră suficiente pentru aproximativ 20 de ani de operaţiuni.
În 2017, Grupul ALRO a produs 1,78 milioane de tone, respectiv 472.606 tone de bauxită şi, respectiv, de alumină.
Unităţile de producţie şi de prelucrare a aluminiului care aparţin Grupului sunt situate în Slatina, România. Acestea au produs aproximativ 282.000 de tone de aluminiu primar în 2017, din care   aproximativ 56% a fost utilizat intern, în producţia de produse din aluminiu procesat care, în acelaşi an, s-a ridicat la aproximativ 109.000 de tone.
Grupul fabrică şi vinde un portofoliu diversificat şi flexibil de produse din aluminiu, inclusiv produse din aluminiu primar, cum ar fi sârmă, bare, plăci şi lingouri, precum şi produse laminate   plate, cum ar fi table, bobine şi plăci şi o gamă largă de profile extrudate.
