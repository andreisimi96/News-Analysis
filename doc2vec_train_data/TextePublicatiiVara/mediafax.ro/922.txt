Departamentul Economic - Mediafax
Rolls-Royce va tăia 4.600 de locuri de muncă pe parcursul următorilor doi ani, într-o încercare a directorului executiv al companiei, Warren East, de o dinamiza şi de a-i creşte profiturile, se arată într-un comunicat postat joi pe site-ul constructorului de automobile şi componente pentru avioane.
Deşi Warren East a negat că ar exista vreo legatură cu disponibilizările, anunţul vine pe fondul unor probleme întâmpinate de grup cu compresoarele motoarelor Trent 1000, construite pentru sectorul   aviatic şi utilizate în modelul Boeing 787 Dreamliner. De altfel, aceste probleme au fost responsabile şi pentru anularea unor zboruri ale unor companii precum Virgin Atlantic, British Airways sau   Norwegian.
Această rundă de disponibilizări este cea mai mare din 2001 încoace, atunci când a trebuit să ia o decizie similară ca urmare a atacurilor de pe 11 septembrie şi a izbuncirii crizei aviatice.
Conform estimărilor companiei, cele 4.600 de disponibilizări ar urma să ajute compania să economisească 400 de milioane de lire sterile pe an (aproximativ 455 de milioane de euro) până în 2020. Cea   mai mare parte a lor ar urma să fie efectuată în Marea Britanie - aproximativ 3.000 - şi va viza aparatul administrativ şi zona de management. Nu îi va viza, însă, pe ingineri.
În momentul de faţă, Rolls-Royce are 55.000 de angajaţi în toată lumea, din care 26.000 în Marea Britanie. Rolls-Royce este a doua companie britanică mare care, în ultimele luni, a anunţat reduceri   masive de personal. În luna mai a acestui an, şi British Telecom a anunţat disponibilizări totalizând 13.000 de locuri de muncă, cu un impact estimat la 1,5 miliarde de lire sterline.
