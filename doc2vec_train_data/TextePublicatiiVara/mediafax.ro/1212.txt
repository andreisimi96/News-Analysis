de: Departamentul Life - Mediafax
Prinţul Harry şi soţia sa, ducesa Meghan de Sussex, au participat la nunta nepoatei prinţesei Diana, Celia McCorquodale, care s-a căsătorit la sfârşitul săptămânii trecute şi a optat pentru tiara pe care lady Di a purtat-o la nunta cu prinţul Charles, în 1997, potrivit people.com.
Celia McCorquodale, fiica surorii mai mari a prinţesei Diana lady Sarah McCorquodale, s-a căsătorit, sâmbătă, cu George Woodhouse, la biserica St. Andrew and St. Mary din Stoke Rochford,   Lincolnshire.
În timpul ceremoniei, mireasa i-a adus un tribut regretatei prinţese Diana, optând pentru tiara Spencer pe care aceasta a purtat-o la nunta sa cu prinţul moştenitor Charles, în 1981.
Bijuteria decorată cu diamante aparţine familiei de aristocraţi Spencer, ale cărei origini datează din timpul dinastiei Tudor, şi aceasta este pentru prima dată când este purtată în public de la   decesul prinţesei Diana, mama prinţului Harry, în 1997.
Pentru a celebra fericitul eveniment, ducesa Meghan a purtat o rochie lungă, cu mâneci lungi, cu imprimeu floral în nuanţele bleu şi alb, marca Oscar de La Renta, care a costat 5.500 de dolari.   Meghan a asortat la rochie un accesoriu pentru păr şi pantofi cu toc înalt de culoare albă.
La rândul său, Harry a purtat un costum din trei piese, cu o cravată bleu, pentru a se asorta cu soţia.
Prinţul Harry şi fosta actriţă americană Meghan Markle s-au căsătorit pe 19 mai.
