Patru persoane au fost rănite, vineri seara, în comuna Pipirig din judeţul Neamţ, unde un camion s-a ciocnit cu o maşină. Una dintre victime este în stare gravă.
Reprezentanţii ISU Neamţ au fost sesizaţi vineri seară cu privire la producerea unui accident rutier cu victime în comuna Pipirig.
"La faţa locului s-au deplasat două echipaje cu opt subofiţeri. De asemenea, acolo s-au deplasat şi două echipaje din cadrul Serviciului de Ambulanţă Judeţean Neamţ", a declarat Adrian Rotaru,   purtătorul de cuvânt al ISU Neamţ.
Potrivit lui Rotaru, accidentul a avut loc între un camion şi un autoturism, iar în maşină au rămas patru victime, dintre care trei erau încarcerate, acesta fiind motivul pentru care a fost   necesară intervenţia echipajelor de pompieri.
"Cele trei victime încarcerate au fost evaluate de echipajele medicale. Cele trei victime, plus cea de-a patra au fost preluate de către echipajele de ambulanţă şi un echipaj SMURD EPA Poiana   Teiului, fiind transportate la spital. Una dintre victime este în stare gravă", a adăugat purtătorul de cuvânt al ISU Neamţ.
La faţa locului au ajuns şi echipaje de Poliţie, care au întocmit un dosar penal pentru vătămare corporală din culpă, anchetatorii urmând să stabilească din ce cauze s-a produs accidentul.
