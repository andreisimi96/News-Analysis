de: Tudor Ionescu
Franţa şi Germania sunt pe punctul de a definitiva un plan de reformare a zonei euro, care va fi prezentat in a doua jumătate a acestei luni, a precizat ministrul francez al finanţelor, Bruno Le Maire, relatează Reuters.
„Suntem pe drumul cel bun. Cred că facem progrese către încheierea unui acord franco-german cu privire la viitorul zonei euro”, a precizat Bruno Le Maire.
Cele două părţi au ca obiectiv realizarea unei propuneri de reformă până pe 19 iunie. Ulterior, ea va fi prezentată de către Preşedintele francez Emmanuel Macron şi de Cancelarul german Angela   Merkel, în cadrul unui summit al Uniunii Europene ce va avea loc în intervalul 27-28 iunie.
În momentul de faţă însă, o serie de diferenţe de opinie persistă.
Partea franceză doreşte înfiinţarea unui fond pentru ajutorarea statelor care suferă şocuri economice, precum şi pentru a ameliora diferenţele economice dintre statele membre - astfel de fonduri   există deja prin intermediul Fondului de Dezvoltare Regională şi a Fondului de Coeziune.
De cealaltă parte, Germania ezită să se implice în orice iniţiativă care ar implica transferul de bani ai contribuabililor germani către alte state - un lucru care s-a mai întâmplat în trecut cu   Italia şi Grecia.
Nu este prima oară când cele două state au divergenţe în privinţa modului de finanţare de la nivel european. Încă din timpul crizei economice, cele două aveau viziuni diferite în privinţa modului   de combatere a efectelor crizei din interiorul altor membri UE. La fel ca şi acum, Franţa era adepta sporirii cheltuielilor, în timp ce Germania era adepta austerităţii fiscale.
