ECONOMIC astăzi, 18:38
de: Dan Straut
Compania Naţională Aeroporturi Bucureşti - CNAB - anunţă miercuri, într-un comunicat, redeschiderea pistei de decolare-aterizare nr. 2 (08L-26R) începând cu orele 18.00, în conformitate cu programul anunţat anterior.
„Începând de astăzi (miercuri, 20 iunie), pista nr. 2 va fi operaţională pe întreaga lungime de 3.500 de metri, fapt ce va conduce la o creştere a capacităţii de operare a aeroportului cu peste   50%, până la un număr de 39 de aterizări şi decolări pe oră”, se arată în comunicatul CNAB.
Lucrările de aşternere covor asfaltic au costat 1,25 milioane de lei şi au durat 30 zile.
„După recepţia lucrărilor, în perioada 13-20 iunie, au fost efectuate operaţiunile pregătitoare redeschiderii pistei - refacere marcaje, calibrare din zbor, autorizări, etc.
”, se mai arată în   comunicat.
Autoritatea Aeronautică Civilă din România (AACR), a solicitat, la începutul lunii aprilie, aeroportului Henri Coandă restricţionarea traficului aerian pentru anumite categorii de aeronave, cu   literă de cod superioară. Este vorba de categoriile E, pentru avioane cum sunt Boeing 767, Boeing 777, Airbus 330 şi 340, precum şi de categorie F, cum sunt Boeing 747-800 sau Airbus A380.
După apariţia documentului mai avut loc întâlniri, la sediul Ministerului Transporturilor şi la sediul Autorităţii, unde s-a discutat pe tema infrastructurii căii de rulare, de mentenanţă şi alte   probleme, iar experţii CNAB au furnizat documente suplimentare legate de starea infrastructurii.
Oficialii aeroportului au anunţat, la acel moment, începerea lucrărilor de modernizare a pistei 1 a Aeroportului Otopeni şi de intervenţii la pista 2.
