de: Nicolae Oprea
Primăria Capitalei vrea să acorde sprijin financiar tinerilor diagnosticaţi cu cancer, care primesc indicaţia de a-şi prezerva fertilitatea. Proiectul a fost propus de un bucureştean şi urmează să fie votat în şedinţa de joi a Consiliului General al Municipiului Bucureşti.
Potrivit proiectului, care se numeşte „Newborn – Oncofertilitate” şi care a fost iniţiat de un bucureştean în cadrul concursului „Propune pentru Bucureşti", de acest ajutor vor beneficia 138 de   femei şi 175 de bărbaţi, diagnsticaţi cu cancer şi care primesc indicaţie de prezervare a fertilităţii.
Printre motivele acordării acestui ajutor se menţionează efectele negative asupra fertilităţii a tratamentelor în bolile oncologice.
„Obiectul proiectului îl reprezintă soluţia de prezervae a potenţialului fertil al fiecărui pacient, femeie sau bărbat diagnosticat cu cancer, prin prelevare şi crioconservarea spermei şi   ovocitelor, pentru o perioadă de 5 ani. Proiectul se va derula pe o perioadă de 24 de luni, în perioada 1 noiembrie 2018 – 31 octombrie 2020, în Spitalul Clinic de Obstetrică – Ginecologie Prof   Panait Sîrbu”, se arată în proiectul CGMB.
În ceea ce priveşte criteriile de acordare a ajutorului, femeile de peste 35 de ani şi bărbaţii de peste 45 de ani nu se vor încadra în acest proiect.
De asemenea, solicitantul trebuie să aibă domiciliul sau reşedinţa în Bucureşti cu cel puţin 6 luni înainte de începerea proiectului.
Bugetul acestui proiect este de aproximativ 880.000 de lei.
