Preşedintele PNL, Ludovic Orban, a declarat, duminică, pentru MEDIAFAX, referitor la înscrierea lui Daniel Zamfir în ALDE, că acesta "îngroaşă rândurile firimituriştilor pe lângă Tăriceanu", precizând că e bine că se clarifică cine sunt trădătorii, înaintea moţiunii de cenzură împotriva Guvernului.
"Domnul Zamfir era în procedură de excludere. Biroul politic a propus excluderea domnului Zamfir, aşa că mă miră că îngroaşă rândurile firimituriştilor pe lângă Tăriceanu care se bucură să stea în   sufrageria PSD şi să se mulţumească cu firimiturile de la masa PSD", a afirmat, pentru MEDIAFAX, preşedintele PNL Ludovic Orban.
Întrebat cum vede faptul că Daniel Zamfir a spus, atunci când a anunţat duminică plecarea la ALDE, că singura şansă a liberalilor e să se unească sub conducerea lui Călin Popescu Tăriceanu, liderul   PNL a răspuns: "Sub conducerea domnului Dragnea pentru că Tăriceanu nu e astăzi altceva decât fată în casă la PSD".
Chestionat cum comentează anunţul lui Călin Popescu Tăriceanu potrivit căruia încă un parlamentar PNL se va înscrie în ALDE săptămâna viitoare, Orban a replicat: "O să vedem".
Despre efectele migraţiei unor liberali la ALDE şi şansele ca moţiunea de cenzură a PNL împotriva Cabinetului Dăncilă, să fie adoptată, Ludovic Orban, a spus că este bine că se limpezesc apele şi   cine sunt "trădătorii", înaintea votului moţiunii.
"Într-un fel e bine că se clarifică lucrurile şi ştim foarte bine cine este cu adevărat alături de noi înainte de bătăliile foarte grele care vor urma în săptămânile viitoare. Trădătorii părăsesc   câmpul de luptă înainte de a începe bătălia. E mai bine aşa", a completat Orban.
Daniel Zamfir, parlamentarul care a anunţat sâmbătă seara că va pleca din PNL, va trece la ALDE, Zamfir spunând că liberalii au acum cea mai ruşinoasă conducere. Acesta a anunţat sâmbătă că va   pleca din PNL, după ce în luna martie conducerea PNL a anunţat că va propune excluderea sa.
Preşedintele ALDE Călin Popescu Tăriceanu a anunţat, duminică, un nou transfer de la liberali către partidul pe care îl conduce, fără a spune însă despre cine este vorba, în condiţiile în care   Daniel Zamfir, proaspăt membru ALDE, a spus că îşi aşteaptă colegii liberali în partidul lui Tăriceanu. Potrivit unor surse politice este vorba despre senatorul PNL de Cluj, Marius Nicoară. Acesta   este preşedinte al Comisiei privind Drepturile Omului din Senat şi membru în comisiile de Sănătate şi Regulament.
PNL va depune pe 20 iunie moţiunea de cenzură împotriva Guvernului condus de premierul Viorica Dăncilă.
