de: Firuta Flutur
Secţia pentru procurori în materie disciplinară a Consiliului Superior al Magistraturii discută, miercuri, una dintre acţiunile disciplinare exercitate de Inspecţia Judiciară împotriva procurorului-şef al DNA, Laura Codruţa Kovesi.
Inspecţia Judiciară anunţa, pe 11 aprilie, că a exercitat acţiunea disciplinară faţă Laura Codruţa Kovesi, după ce ar fi desemnat, ca membru al unei echipei de control, un magistrat aflat într-o   stare vădită de incompatibilitate.
"Inspecţia Judiciară a exercitat acţiunea disciplinară faţă de doamna Laura Codruţa Kovesi, procuror şef al Direcţiei Naţionale Anticorupţie („DNA”) pentru săvârşirea abaterilor disciplinare   prevăzute:
- de art. 99 lit. g) din Legea nr. 303/2004, respectiv „nerespectarea dispoziţiilor procurorului ierarhic superior date în scris şi în conformitate cu legea” constând în aceea că a încălcat cu   ştiinţă dispoziţiile art.7 alin.(3) din Ordinul nr. 5/12.01.2016 al procurorului general al Parchetului de pe lângă Înalta Curte de Casaţie şi Justiţie, care se referă la competenţa de a dispune şi   a efectua controlul tematic: „controlul pentru situaţii deosebite şi controlul tematic se dispun de către conducătorii unităţilor de parchet şi se realizează de către aceştia în mod direct sau prin   procurori anume desemnaţi", prin desemnarea consilierului procurorului şef al DNA, judecător detaşat, aflat într-o vădită stare de incompatibilitate pentru efectuarea controlului tematic la două   servicii teritoriale.
- de art. 99 lit. m) teza a II a din Legea nr. 303/2004, respectiv „nerespectarea în mod nejustificat (...) a altor obligaţii cu caracter administrativ prevăzute de lege sau regulamente” constând   în aceea că, pentru efectuarea aceluiaşi control tematic, a încălcat cu ştiinţă dispoziţiile art. 65 alin.(3) din Legea nr. 304/2004, republicată şi modificată, transpuse în dispoziţiile art. 7   lit. s) din Regulamentul de ordine interioară al Direcţiei Naţionale Anticorupţie, care se refera la atribuţiile procurorului şef al Direcţiei Naţionale Anticorupţie şi prevede că acesta :   „exercită controlul asupra activităţii procurorilor şi a întregului personal din subordine, direct sau prin procurori anume desemnaţi;", prin desemnarea consilierului procurorului şef al DNA,   judecător detaşat, aflat într-o vădită stare de incompatibilitate", transmite Inspecţia Judiciară (IJ), printr-un comunicat de presă.
"Prin încălcarea regulamentului şi desemnarea, în calitate de membru al echipei de control, a unui magistrat aflat într-o stare obiectivă şi vădită de incompatibilitate, s-a adus atingere   principiilor legalităţii, imparţialităţii şi regulilor fundamentale (prevăzute de articolele 1 alin. 5, 16 alin. 1 şi 2, 20, 21 alin. 3, 132 alin. 1 din Constituţia României, art.5 din Legea   nr.303/2004 rap.la art. 58 alin.(3) din Legea nr.303/2004 şi art.65 alin.(3) din Legea nr.304/2004), precum şi prestigiului şi credibilităţii actului de justiţie în înfăptuirea căruia a fost   implicată Direcţia Naţională Anticorupţie", potrivit IJ.
Laura Codruţa Kovesi mai are două acţiuni disciplinare începute de Inspecţia Judiciară. Ambele se află pe rolul Secţiei pentru procurori a CSM.
Astfel, Inspecţia Judiciară a demarat în 12 ianuarie o acţiune disciplinară în cazul Laurei Coduţa Kovesi, procurorul-şef DNA fiind acuzat de trei abateri disciplinare. Una dintre abaterile   disciplinare ale procurorului şef al DNA, constatată de inspectori, se referă la înregistrările apărute în spaţiul public, din timpul unei şedinţe de lucru, pe data de 18 iunie 2017.
"Procurorul şef al DNA s-a exprimat în sensul combaterii efectelor negative în planul imaginii si credibilităţii instituţiei, generate de Decizia CCR 68/2017, prin instrumentarea urgentă a unor   dosare „cu miniştri”, de impact mediatic, şi-a exprimat dezacordul cu privire la caracterul legal, definitiv şi general obligatoriu al Deciziei CCR 68/2017 şi a folosit exprimări inadecvate la   adresa Curţii Constituţionale şi a unui judecător al Curţii Constituţionale, inducând ideea în cadrul opiniei publice că unul din criteriile în funcţie de care se prioritizează soluţionarea   dosarelor este impactul mediatic al acestora şi calitatea oficială a persoanelor cercetate", spuneau inspectorii, într-un comunicat de presă, în ianuarie.
Potrivit sursei citate, Kovesi a folosit "faţă de colegii procurori un ton superior şi agresiv, inadmisibil în raport cu standardele minimale de etică şi deontologie ale unui magistrat, de natură a   genera în rândul opiniei publice un sentiment de indignare şi a unui dubiu legitim cu privire la respectarea principiilor supremaţiei Constituţiei şi a legilor, precum şi a imparţialităţii   procurorilor".
O altă încălcare a legii se referă la un e-mail trimis de procurorul şef, în care, spun inspectorii, "a adoptat o atitudine nedemnă, folosind la adresa procurorilor cuvinte si expresii cu un   conţinut vădit denigrator, insultător şi ameninţător, respectiv „laşi”, „bârfitori”, „infractori”, făcând cunoscut acestora faptul că „există deja un cerc de suspecţi” ,cu referire la un dosar   penal, încălcând astfel obligaţia de rezervă şi normele de conduită ataşate profesiei de magistrat".
De asemenea, Inspecţia Judiciară susţinea că Laura Codruţa Kovesi ar fi încălcat Regulamentul de ordine interioară al DNA, "care se referă la atribuţiile procurorului şef al Direcţiei Naţionale   Anticorupţie şi prevede că acesta : „urmăreşte repartizarea cauzelor sau, după caz, repartizează cauze în raport cu criterii obiective precum specializarea şi pregătirea procurorului, volumul de   activitate, complexitatea şi operativitatea soluţionării cauzelor, conflictele de interese sau incompatibilităţile în exercitarea funcţiei”, prin desemnarea în calitate de procuror de caz a unui   magistrat care se afla într-o vădită stare de incompatibilitate".
În cadrul acestei acţiuni este vizat şi adjunctul procurorului şef al DNA, magistratul Marius Iacob. Acesta ar fi săvârşit abaterea disciplinară prevăzută de articolul care reglementează   „nerespectarea îndatoririi de a se abţine atunci când judecătorul sau procurorul ştie că există una din cauzele prevăzute de lege pentru abţinerea sa..” "constând în aceea că a efectuat acte de   urmărire penală fără a formula declaraţie de abţinere, deşi se afla, în mod vădit, în situaţia de incompatibilitate prevăzută de art. 64 alin.1 lit. f, cu referire la art. 65 alin.1 şi art. 66 Cod   procedură penală".
Pe 18 aprilie, Inspecţia Judiciară a exercitat o altă acţiune disciplinară faţă de Laura Codruţa Kovesi, referitor la refuzul de a se prezenta în faţa Comisiei speciale de anchetă a Parlamentului.
„Inspecţia Judiciară a exercitat acţiunea disciplinară faţă de doamna Laura Codruţa Kovesi, procuror şef al Direcţiei Naţionale Anticorupţie („DNA”) pentru manifestări care aduc atingere onoarei   profesionale şi prestigiului justiţiei săvârşite în exercitarea sau în afara exercitării atribuţiilor de serviciu şi nerespectarea deciziilor Curţii Constituţionale, abateri disciplinare prevăzute   de art. 99 lit. a) şi ş) din Legea nr. 303/2004. În motivarea acţiunii s-a reţinut că procurorul şef al DNA a încălcat dispoziţiile explicite ale Deciziei Curţii Constituţionale nr. 611 din 03   noiembrie 2017 prin refuzul de a se prezenta în faţa Parlamentului României - Comisia specială de anchetă a Senatului şi Camerei Deputaţilor pentru verificarea aspectelor ce ţin de organizarea   alegerilor din anul 2009 şi de rezultatul scrutinului prezidenţial şi de a furniza informaţiile solicitate sau de a pune la dispoziţie celelalte documente sau mijloace de probă deţinute, utile   activităţii comisiei”, a transmis Inspecţia Judiciară, printr-un comunicat de presă.
