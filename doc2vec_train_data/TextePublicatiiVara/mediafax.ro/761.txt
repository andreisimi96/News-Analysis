Senatorul PNL Alina Gorghiu a declarat, marţi, că în iulie Comisia de la Veneţia va publica un raport preliminar pe legile Justiţiei, urmând ca în octombrie să publice raportul definitiv, după ce membrii Comisiei pentru legile Justiţiei s-au întâlnit cu delegaţia Comisiei de la Veneţia.
Data la care Comisia de la Veneţia ar face raportul pe legile justiţiei, în urma vizitei în România
"Am o mare satisfacţie, împreună cu colegii mei, că am reuşit concretizarea acestui demers, ca urmare a unei inţiative pe care PNL a avut-o, iniţiativă care, din păcate, deşi trebuia să   aparţină majorităţii parlamentare, Parlamentului, ministrului Justiţiei, ne-a fost refuzată în mod constant. De altfel, la întâlnirea pe care am avut-o cu delegaţia Comisiei de la Veneţia, ne-au şi   spus experţii internaţionali, membri ai acestui corp internaţional, că s-ar fi bucurat dacă sesizarea s-ar fi făcut într-o fază mult mai incipientă a dezbaterii legislative pe legile Justiţiei,   pentru că acum stadiul este aproape de finalizare şi le va fi destul de greu să se încadreze într-un calendar accelerat astfel încât să poată emite un raport de care ţara vizată, în speţă România,   să ţină cont", a afirmat Gorghiu.
Ea a spus că reprezentanţii Comisiei de la Veneţia au informat că raportul preliminar va fi gata în iulie.
"Informaţia pe care ne-au dat-o este că se va face, de principiu, cel mai sigur, un raport preliminar în iulie, pentru ca în octombrie să fie un raport definitiv pe legile Justiţiei din România", a   precizat Gorghiu.
Ea i-a acuzat pe parlamentarii PSD doar ”au mimat” interesul pentru recomandările venite din partea membrilor Comisiei de la Veneţia.
"În ceea ce priveşte dezbaterea în sine din interior, s-au discutat câteva aspecte legate de cariera magistraţilor, incompatibilităţi ale magistraţilor care ştiţi că au fost extinse, scoaterea   preşedintelui şi a CSM sau diminuarea rolului acestor instituţii din procedura de numire sau de revocare a procurorilor cu funcţii înalte în statul român. Cert este - dacă îmi permiteţi o concluzie   - că PSD a mimat interesul pentru recomandările care vor veni din partea Comisiei de la Veneţia şi cumva am convingerea că nu va aştepta deloc acest raport, nici măcar pe cel preliminar, dacă între   timp Curtea Constituţională se va pronunţa şi nici nu va ţine cont de recomandări", a mai menţionat Alina Gorghiu.
