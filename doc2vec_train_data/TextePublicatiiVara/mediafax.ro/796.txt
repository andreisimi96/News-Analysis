LIFE-INEDIT astăzi, 10:23
David Beckham vorbeşte despre mariajul "dificil" cu Victoria, după informaţiile potrivit cărora cei doi ar intenţiona să divorţeze
de: Ana Obretin - Mediafax
Fostul fotbalist britanic David Beckham a vorbit într-un interviu despre mariajul "dificil" cu Victoria şi a mărturisit că amândoi "au făcut greşeli" şi au trecut prin "perioade grele", potrivit presei britanice.
Săptămâna trecută, au apărut informaţii în presa internaţională potrivit cărora cei doi ar intenţiona să divorţeze, însă, în weekend, David şi Victoria Beckham, căsătoriţi de 19 ani, au participat   la Men's Fashion Week de la Londra şi au calificat zvonurile drept "penibile".
După ce a dezvăluit că şi-au reînoit jurămintele recent, David a declarat pentru Radio 4: "Bineînţeles că faci greşeli de-a lungul anilor.
Toţi ştim că mariajul poate fi dificil în anumite momente   şi asta înseamnă că trebuie să te străduieşti. De câte ori trecem prin perioade grele... vorbim despre asta".
La începutul acestui an, David Beckham, în vârstă de 43 de ani, s-a mutat în Miami, SUA, unde a înfiinţat o nouă echipă de fotbal, Miami Beckham United, care va juca în liga nord-americană. El a   confirmat atunci că Victoria, în vârstă de 44 de ani, şi cei patru copii ai lor - Brooklyn, în vârstă de 19 ani, Romeo, în vârstă de 15 ani, Cruz, în vârstă de 13 ani, Harper, în vârstă de 6 ani -   nu vor locui cu el.
"Vreau să mulţumesc familiei mele. Lui Brooklyn şi soţiei mele, Victoria, care este acasă cu ceilalţi copii", a spus la momentul respectiv David, într-o conferinţă de presă. "Am trăit momente   frumoase şi le datorez totul. De câte ori vor putea, vor veni aici", a mai spus el.
