Primăria Capitalei vrea să acorde suplimente financiare cuprinse între 1.000 şi 3.000 de lei cuplurilor care împlinesc 25, 50, şi 75 de ani de căsătorie, potrivit unui proiect al Consiliului General al Municipiului Bucureşti.
Potrivit proiectului de hotărâre, care va fi supus votului în şedinţa CGMB de joi, cuplurile care anul acesta împlinesc 25 de ani de căsătorie ar putea să primească de la primărie suma de 1.000 de   lei.
De asemenea, cei care aniversează 50 de ani de căsătorie ar putea primi 1.500 de lei, iar cuplurile care împlinesc 75 de ani vor fi bonificate cu suma de 3.000 de lei, în cadrul proiectului care se   numeşte „Diploma de onoare şi plata unui premiu pentru familiile care îşi aniversează căsătorie”.
„Condiţiile pentru acordarea premiului, care se acordă o singură dată, sunt: cel puţin unul dintre soţi are domiciliul sau reşedinţa în Municipiul Bucureşti de minimum 5 ani. Ambii soţi sunt în   viaţă la momentul depunerii solicitării, cel puţin unul dintre soţi are vârsta de peste 50 de ani", se arată în proiectul de hotărâre al CGMB.
Potrivit sursei citate, în cazul în care cuplul serbează 25 de ani de căsătorie, dar niciunul dintre soţi nu a împlinit 50 de ani, premiul poate fi acordat cu avizul Primarului Gneral al   Municipiului Bucueşti.
