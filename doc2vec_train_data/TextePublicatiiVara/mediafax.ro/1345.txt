Departamentul Politic - Mediafax
Parlamentarii UDMR nu au susţinut modificarea articolului privind abuzul în serviciu din Codul Penal, dezbătut în Comisia specială, prin introducerea unui prag valoric, anunţă Uniunea, prin intermediul unui comunicat de presă.
Reprezentanţii UDMR în această Comisie au precizat că o modificare a Codului Penal este necesară, dar trebuie bine gândită şi trebuie luate în considerare şi propunerile organizaţiilor   profesionale.
„Nu susţinem introducerea unui prag valoric în cazul abuzului în serviciu. UDMR a susţinut ca judecătorul să decidă dacă s-a produs vreun prejudiciu grav sau s-a săvârşit vreo infracţiune”, a   arătat deputatul UDMR, Ambrus Izabella, membru al Comisiei speciale comune a Camerei Deputaţilor şi Senatului pentru sistematizarea, unificarea şi asigurarea stabilităţii legislative în domeniul   justiţiei.
Parlamentarii Comisiei pentru legile Justiţiei au dat, luni, raport favorabil la modificările aduse Codului penal, cu 15 voturi ”pentru” şi şapte împotrivă, urmând ca marţi să fie votat de Senat.   Raportul urmează să fie votat în Senat în plenul de marţi, potrivit ordinii de zi a forului superior al Parlamentului. Parlamentarii PNL şi USR au anunţat, marţi, după şedinţa comisiei Iordache, că   vor contesta la CCR modificările aduse Codului penal, acuzându-i pe parlamentarii puterii că nu respectă regulamentul.
