Departamentul Cultură Life
Cântăreaţa de muzică populară Maria Butaciu a murit, luni seară, la vârsta de 78 de ani, anunţul fiind făcut pe paginile de socializare de Paul Surugiu - Fuego.
"Cu tristeţe am aflat acum de la Mioara Velicu, îndurerată, că a plecat buna noastră prietena, marea artistă, Maria Butaciu! Se-ntâmplă să mă copleşească amintiri, clipe frumoase petrecute   împreună, turnee, emisiuni şi nenumărate momente ce m-au marcat! A fost un om bun, cald, vesel, plin de viaţă şi înţelepciune! Ne-a bucurat pe toţi cu învăţăturile sale, iar mie mi-a fost model,   exemplu de conduită!
Artiştii cumva nu mai sunt ai noştri, sunt ai publicului, şi cred că publicul trebuie să şi-o amintească veşnic, demnă, autentică, mândră, o pagină importantă a folclorului românesc! Acum, de   Centenar, la 100 de ani de la unire, Maria Butaciu şi-a lăsat vălul, şi-a asezat pălăria simbolică peste România mare, care o iubeşte ca pe-o nestemată! Rămas bun, prietenă dragă, mare doamnă a   României!", a scris, Paul Surugiu-Fuego, pe Facebook.
Şi cântăreaţa de muzică populară Sofia Vicoveanca a transmis un mesaj de condoleanţe.
"Îmi pare aşa de rău că pleci, MARIA! Cea cu coasa îi pusă rău pe cântecul popular, ne seceră artiştii şi colegii, unul după altul!...Maria, dragă noastră Maria, câtă bucurie ai dat tu lumii, când   ajungi în rai, îmi doresc s-o găseşti toată acolo, să-ţi fie inima fericită şi împăcata pe veşnicie!!! Drum lin spre cer, Maria! Lacrimile mele se împletesc în astă seară cu lacrimile Bistriţei, cu   lacrimile Ardealului, cu lacrimile românilor, pentru a-ţi face ţie cărarea cât mai lină spre Înalt!...", a transmis, pe Facebook, Sofia Vicoveanca.
Maria Butaciu s-a născut pe 19 februarie 1940 în comuna Salva din Bistriţa-Năsăud. A urmat Liceul de muzică la Cluj, unde şi-a început cariera sa muzicală cu Orchestra Populară a Filarmonicii din   Cluj. Ulterior, prin concurs, a ajuns la Ansamblul Ciocârlia al Ministerului de Interne din Bucureşti.
De-a lungul carierei sale, Maria Butaciu a colaborat cu dirijori precum Paraschiv Oprea, Victor Predescu, George Vancu sau Alexandru Viman.
