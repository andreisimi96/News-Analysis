Fostul vicepreşedinte al Consiliului Judeţean Bihor, Alexandru Kiss, a fost condamnat luni de Tribunalul Bihor la 8 ani de închisoare cu executare pentru infracţiuni de corupţie. Instanţa a dispus confiscarea de la Kiss a peste 5,5 milioane de euro, sentinţa nefiind definitivă.
Potrivit sentinţei Tribunalului Bihor, instanţa a mai decis ca fostului vicepreşedinte al CJ Bihor să îi fie interzise mai multe drepturi pentru o perioadă de 5 ani.
”Tribunalul Bihor condamnă pe inculpatul Alexandru Kiss să execute pedeapsa rezultantă de 8 ani închisoare în regim privativ de libertate pentru săvârşirea infracţiunii de spălare a banilor în   formă continuată, abuz în serviciu contra intereselor publice, spălare a banilor, trafic de influenţă, în formă continuată. Aplică inculpatului pedeapsa accesorie a interzicerii dreptului de a fi   ales în autorităţi publice sau în funcţii elective publice, dreptul de a ocupa o funcţie implicând exerciţiul autorităţii de stat, dreptul de a ocupa funcţia, de a exercita profesia şi de a   desfăşura vreo activitate de natura aceleia de care s-a folosit în săvârşirea infracţiunii, pe o perioadă de 5 ani, pe lângă pedeapsa rezultantă. Cu drept de apel în termen de 10 zile de la   comunicare”, se arată în sentinţă.
De asemenea, magistraţii Tribunalului Bihor au dispus confiscarea, în total, de la Alexandru Kiss a peste 5,5 milioane de euro.
În dosar au mai fost condamnaţi Bojtor Vilmos Laszlo, administrator al unei societăţi comerciale, la o pedeapsă de 6 ani de închisoare cu executare pentru săvârşirea infracţiunii de spălare a   banilor, în formă continuată, complicitate la luare de mită, şi Beneamin Rus, de asemenea administrator al unei societăţi comerciale, la 4 ani închisoare, pentru săvârşirea infracţiunii de spălare   a banilor în formă continuată şi instigare la abuz în serviciu contra intereselor publice.
Fostul vicepreşedinte al CJ Bihor, Alexandru Kiss, a fost trimis în judecată de procurorii DNA, fiind acuzat că a făcut parte dintr-un grup care a obţinut între 2003 şi 2008 foloase necuvenite de   peste patru milioane de euro.
