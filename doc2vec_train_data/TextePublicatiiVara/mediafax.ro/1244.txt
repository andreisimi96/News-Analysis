Rezultatele Evaluării Naţionale, pe care peste 150.000 de elevi au susţinut-o în perioada 11-14 iunie, vor fi afişate marţi, atât la instituţiile de învăţământ, cât şi pe site-ul evaluare.edu.ro.
Potrivit calendarului aprobat de Ministerul Educaţiei Naţionale, primele rezultate la Evaluarea Naţională (limba şi literatura romană, matematică, limba maternă) vor fi afişate marţi, 19 iunie, până la ora 12.
Elevii vor putea să-şi afle notele la unitatea de învăţământ în care sunt înscrişi sau pe site-ul evaluare.edu.ro.
Tot în aceeaşi zi, între orele 14.00 şi 19.00, se vor putea depune contestaţiile. După soluţionarea contestaţiilor, notele finale ale examenului de Evaluare Naţională vor fi făcute publice pe data   de 23 iunie.
Peste 150.000 de elevi care au terminat clasa a VIII-a au susţinut, săptămâna trecută, probele la Evaluarea Naţională.
Anul trecut, aproximativ 77% dintre candidaţi (108.294) au obţinut medii peste 5, în timp ce 23% (32.418) au obţinut medii de 2, 3 sau 4. În urma testelor la Limba şi literatura româna/ Limba   Maternă şi la Matematică, 497 de elevi care au promovat clasa a 8-a au obţinut la examenul de evaluare naţională media 10.
