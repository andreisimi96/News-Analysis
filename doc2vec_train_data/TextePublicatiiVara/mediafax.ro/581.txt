Bianca Ciocotisan , Mediafax
Autoritatea germană de reglementare a sectorului auto (KBA) a găsit cinci dispozitive „de oprire ilegală a emsiilor de gaze” la automobilele Daimler Vito şi C-Class, informează duminică publicaţia Bild am Sonntag.
KBA a găsit cinci dispozitive „ilegale” pentru emisiile modelelor Vito şi C-Class - presă
Autoritatea de control a afirmat că a suspectat că dispozitivele de control al emisiilor au fost folosite în cea mai mare parte pentru circa un milion de autovehicule diesel Euro 6, potrivit   raportului.
Un purtător de cuvânt al Daimler a declarat că nu va comenta articolul publicaţiei germane, adăugând: „Colaborăm într-o măsură deplină şi transparentă cu KBA şi cu ministerul federal al   transporturilor”, relatează Reuters.
Ministrul Transporturilor din Germania a criticat la sfârşitul lunii mai compania Daimler cu privire la numărul de camioane şi autoturisme Vito şi C-Class care au trebuit rechemate pentru depăşirea   normelor de poluare, scrie Reuters.
Directorul executiv al companiei Dieter Zetsche a fost convocat de ministrul Transporturilor la o întâlnire cu uşile închise pentru a discuta despre dispozitivul software care ar permis modelelor   Vito şi C-Class să depăşească normele de poluare.
Autoritatea germană de reglementare a sectorului auto KBA a cerut Daimler să recheme aproximativ 6.300 de utilitare Vito echipate cu motor de 1,6 litri pentru că au încălcat reglementările privind   emisiile. Cazul vine după scandalul emisiilor autoturismelor Volkswagen.
„Vom avea un schimb de idei detaliat privind chestiunile tehnice foarte complexe, cu scopul de a afla cât modele sunt afectate”, a declarat ministrul german al transporturilor, Andreas Scheuer,   adăugând că Daimler a primit un termen până pe 15 iunie să găsească o soluţie pentru rezolvarea emisiilor de pe modelul Vito.
„La următoarea întâlnire care va avea loc peste 14 zile, vom avea pe masă rezultate concrete", a adăugat ministrul Transporturilor, într-o declaraţie citată de Reuters.
Întrebat cum a fost întâlnirea, executivul Daimler a precizat că „a fost o discuţie bună. Ne vom vedea din nou în 14 zile”.
Publicaţia Bild am Sonntag, fără a menţiona surse, a relatat că autorităţile de reglementare investighează aproximativ 40.000 de camionete Mercedes-Benz Vito şi 80.000 de modele C-Class pentru un   posibil software care ar fi permis vehiculelor să polueze în exces fără a fi detectate.
Producătorul auto a declarat că va face apel împotriva deciziei KBA de a clasifica software-ul ca fiind ilegal şi că va contesta descoperirile KBA în instanţă, dacă este necesar.
