de: Mircea Olteanu
Un membru al forţelor speciale americane a fost ucis, iar alţi patru răniţi, în urma unui atac comis în sudul Somaliei de presupuşi militanţi al-Shabab, o organizaţie islamistă cu legături cu reţeaua teroristă al-Qaida, au anunţat oficialii SUA, potrivit site-ului postului BBC News.
Pe lângă militarii americani, în urma atacului produs la nord de portul Kismayo, a mai fost rănit şi un militar somalez.
Este primul militar american ucis în cursul unor operaţiuni de luptă în Africa după o ambuscadă în Niger, în luna octombrie, atunci când patru militari americani şi-au pierdut viaţa, relatează   site-ul postului The New York Times.
Preşedintele SUA, Donald Trump, a transmis condoleanţe după incident printr-un mesaj pe Twitter.
Autorităţile militare de la Washington afirmă că forţele americane din Somalia au misiunea de a "consilia şi asista" armata naţională somaleză.
Totuşi, preşedintele Donald Trump a intensificat operaţiunile împotriva grupării al-Shabab, care continuă să fie prezentă în regiunile rurale ale Somaliei, inclusiv în jurul capitalei.
