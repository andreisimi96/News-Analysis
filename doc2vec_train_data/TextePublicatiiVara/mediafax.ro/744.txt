EXTERNE astăzi, 16:08
de: Mihai Draghici - Mediafax
Întâlnirea preşedintelui SUA, Donald Trump, cu liderul din Coreea de Nord, Kim Jong-Un, a generat doar rezultate simbolice, însă nimic concret, atrag atenţia specialişti în relaţii internaţionale citaţi de agenţiile Reuters şi Associated Press.
Donald Trump şi Kim Jong-Un au anunţat marţi, cu ocazia întrevederii istorice din Singapore, angajamentul denuclearizării Peninsulei Coreea, Washingtonul semnalând intenţia oferirii unor garanţii   de securitate Phenianului. Până de curând, cele două părţi se ameninţau reciproc cu distrugerea.
"Preşedintele Trump s-a angajat să să ofere garanţii de securitate Coreei de Nord, iar liderul   nord-coreean Kim Jong-Un a reiterat angajamentul ferm de a realiza denuclearizarea Peninsulei Coreea", se arată în comunicatul comun difuzat după întrevedere.
Analişti politici citaţi de agenţia Reuters avertizează că summitul a produs doar rezultate simbolice, însă nimic concret. "Nu este clar dacă vor urma noi negocieri în sensul atingerii obiectivului   denuclearizării", a declarat Anthony Ruggiero, expert la Fundaţia pentru Apărarea Democraţiei, cu sediul în Washington. "Rezultatul pare a fi o reeditare a momentului în care negocierile au   rămas acum peste zece ani, fără a fi un pas major înainte", a subliniat el.
