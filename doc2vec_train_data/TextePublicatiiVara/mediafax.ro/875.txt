Mai mulţi copaci au căzut pe stradă, în Craiova, judeţul Dolj, iar în unul dintre cartierele oraşului acoperişul unui bloc a căzut într-o parcare avariind mai multe autoturisme, din cauza furtunii de miercuri seara, transmite corespondentul MEDIAFAX.
Purtătorul de cuvânt al ISU Dolj, Florin Cocoşilă, a declarat că pompierii intervin în toate zonele, pentru a limita proporţiile vijeliei.
„Se acţionează la copac căzut pe strada Matei Millo, altul în cartierul Făcăi. Între timp, a mai venit un apel pentru a interveni la un acoperiş de bloc în cartierul 1Mai, căzut în parcare. Din   discuţiile cu locatarii, maşinile sunt uşor avariate”, a afirmat reprezentantul ISU Dolj.
Judeţul Dolj este sub atenţionare cod portocaliu de ploi şi vijelii până la ora 20.30.
