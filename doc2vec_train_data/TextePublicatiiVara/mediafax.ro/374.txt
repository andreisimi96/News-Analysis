de: Florin Zafiu
Gabriela Firea, George Scripcaru şi Decebal Făgădău au semnat, joi, un memorandum privind înfiinţarea Asociaţiei „Axa de Dezvoltare Braşov-Bucureşti-Constanţa”, prin care cei trei edili vor să rezolve problemele de infrastructură şi transport care blochează turismul din zonele respective.
"În anul centenar, venim în faţa cetăţenilor municipiilor pe care le reprezentăm cu semnarea acestui memorandum de cooperare pentru dezvoltare durabilă pe axa de creştere   Braşov-Bucureşti-Constanţa, o idee care este întrebuinţată în spaţiul european de foarte mulţi ani, dar care nu a fost implementată, din nefericire, până acum în România şi efectele probabil că   s-au văzut. S-au pierdut oportunităţi, dar astăzi ne angajăm să recuperăm aceste oportunităţi pierdute prin semnarea documentului. Practic ne-am exprimat acordul de a înfiinţa împreună   Braşov-Bucureşti-Constanţa, o asociaţie de dezvoltare intercomunitară pentru dezvoltare durabilă în special pentru domeniile conectivitate, transport, turism. Ne dorim să punem în valoare, să   potenţăm cele mai importante zone turistice ale României, litoralul românesc, muntele şi capitala ţării", a declarat primarul Capitalei, Gabriela Firea.
Gabriela Firea a precizat că, prin colaborarea dintre cele trei mari oraşe, se vor putea dezvolta proiecte importate în domeniul transportului şi cel al infrastructurii, care sunt două probleme   mari atunci când vine vorba despre turismul de la noi din ţară.
"Pentru a avea un turism de calitate avem nevoie în primul rând de infrastructură, avem nevoie de drumuri bune, de autostrăzi, avem nevoie să fim conectaţi, iar aceste deziderate se pot realiza   prin mai multe metode, o colaborare instituţională, prin implicarea Guvernului, ministerelor, dar şi prin atragerea de fonduri europene care se poate realiza şi prin semnarea acestui memorandum.   Suntem deschişi şi altor colaborări cu alte municipii, cu alte zone turistice, acesta este doar un început" a adăugat Firea.
Primarul municipiului Braşov, George Scripcaru, a reiterat necesitatea realizării proiectului privind construirea autostrăzii Comarnic - Braşov şi a transmis că este timpul ca structurile   ministeriale să înţeleagă importanţa acestuia.
"Dincolo că ne referim doar la anumite domenii de activitate cum ar fi turismul, trebuie să înţelegem că turismul fără infrastructură nu se poate şi atunci ajungem la mobilitat, la accesibilitate   şi cred că acest proiect va crea o presiune pe tot ce înseamnă structurile ministeriale care să înţeleagă că trebuie să trecem de la faza asta de multă vorbărie, teorie şi să ajungem să facem,   totuşi, autostrada asta de la Comarnic la Braşov, să nu mai constatăm doar în timpul sezonului de sărbători de iarnă că avem o problemă. Problema asta trebuie să fie conştientizată nu numai în   perioade de vârf de sezon de iarnă trebui să o şi simţim pentru că atunci putem să dezvoltăm foarte multe activităţi în acest domeniu", a menţionat Scripcaru.
Pe de altă parte, primarul Constanţei, Decebal Făgădău, a subliniat că cele trei administraţii se bucură de notorietate, un ingredient impotant în viitoarea reţetă de succes a asociaţiei de   dezvoltare.
"Plecăm de la notorietatea pe care o au zonele pe care le reprezentăm. Cred că nu există român care să nu fi fost vara la Mamaia şi iarna în Poiană şi în mod obligatoriu să fi trecut prin Capitală,   aşa că de la autobuzele etajate din Constanţa care fac tururile turistice în Bucureşti, la braşovenii care-şi cumpără apartamente de vacanţă în Constanţa şi constănţenii care-şi cumpără apartamente   de vacanţă în Braşov, la investitorii care au nevoie de încredere la nivel local, avem multe lucruri de oferit. Turismul şi notorietatea sunt doar prilejuri pentru a vorbi cu seriozitate, pentru a   aduna toate aceste ingrediente într-o reţetă de succes care iată nu este nouă, este nouă pentru noi românii" a explicat Făgădău
Primarul General, Gabriela Firea a semnat joi împreună cu primarul municipiului Braşov, George Scripcaru şi cu primarul municipiului Constanţa, Decebal Făgădău, un memorandum privind înfiinţarea   Asociaţiei „Axa de Dezvoltare Braşov-Bucureşti-Constanţa”.
