de: Diana Grigore
Preşedintele USR, Dan Barna, a declarat luni că USR va ataca la Curtea Constituţională a României (CCR) proiectul de lege privind modificările aduse Codului de procedură penală, susţinând că România devine de astăzi oficial un stat al infractorilor.
"Am discutat cu colegii de la PNL , USR va ataca la CCR această lege. (...) De astăzi România devine oficial un stat al infractorilor, un stat în care furtul şi evaziunea fiscală sunt încurajate.   De asemenea, infractorii, violatori, criminali, hoţi, chiar dacă sunt surpsinşi de cetăţeni prin telefoane pot să scape liniştiţi dacă nu există alte probe. (...) În România de astăzi avem penali   în funcţii publice şi având penali în funcţii publice am ajuns în situaţia în care aceşti penali să îşi creeze un cod de procedură penală pentru ei însuşi. Liviu Dragnea tocmai şi-a asigurat   premisele pentru a-şi anula primul proces, Tăriceanu tocmai şi-a asigurat premisele pentru a scăpa de orice stres faţă de mărturia mincinoasă care este evidentă pentru toată lumea. Infractorii îşi   fac legile pentru ei însuşi.
De astăzi procurorii vor avea o viaţă grea pentru a putea să mai aducă în faţa justiţiei infractori", a declarat liderul USR, Dan Barna, la finalul şedinţei plenului   Camerei Deputaţilor care a adoptat iniţiativa legislativă care aduce modificări Codului de procedură penală.
De la tribuna plenului Camerei Deputaţilor, liderul deputaţilor liberali, Raluca Turcan, a anunţat că PNL va ataca la CCR această propunere legislativă.
"PNL va contesta la CCR acest proiect de lege", a spus Raluca Turcan.
Camera Deputaţilor a adoptat luni, în calitate de for decizional, proiectul de lege privind Codul de procedură penală, prin care procurorii vor avea interdicţie de a da informaţii în timpul   urmăririi penale a unor persoane, după ce Comisia pentru legile justiţiei a dat în aceeaşi zi raport favorabil acestei iniţiative. Printre amendamentele adoptate de Comisia pentru legile Justiţiei   aduse Codului de procedură penală, la prima examinare, se numără cel care prevede că procurorii pot distruge probele unei înregistrări obţinute în mod ilegal.
Un alt amendament se referă la faptul că o persoană poate beneficia de reducerea pedeapsei, pentru un denunţ pe care l-a făcut, doar dacă acesta este făcut într-un termen de maximum şase luni de la   data la care persoana a luat la cunoştinţă de săvârşirea infracţiunii.
Forul de specialitate a modificat Codul de procedură penală, adoptând o propunere potrivit căreia o instanţă de apel nu poate desfiinţa decizia, în primă instanţă, de achitare a unui inculpat şi nu   poate da o hotărâre de condamnare în apel, fără readministrarea probelor sua fără probe noi. O altă modificare, adoptată de forul de specialitate, vizează articolul 453 din Codul de procedură   penală prevede că revizuirea hotărârilor judecătoreşti definitive, cu privire la latura penală, poate fi cerută în cazul neredactării sau nesemnării hotărârii de condamnare de judecătorul care a   participat la soluţionarea cauzei.
