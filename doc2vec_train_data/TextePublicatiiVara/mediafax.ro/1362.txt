Video Florin Iordache: În acest moment Codul penal este o lege mai bună/ Opoziţia anunţă că va sesiza CCR în privinţa proiectului de lege pentru modificarea Codului penal
Preşedintele Comisiei pentru Legile justiţiei, Florin Iordache, a declarat, luni, că, în momentul de faţă, Codul penal este "o lege mai bună", fiind adoptat în acord cu deciziile Curţii Constituţionale şi CEDO.
"Am finalizat dezbaterile la Codul penal, un cod penal care, cred eu, pune în principal accent pe respectarea legii, pe diminuarea abuzurilor, pentru că am constatat în ultima perioadă, în foarte   multe cazuri, cetăţeni care ani de zile au fost trimişi în justiţie, şi în final au fost achitaţi. În aceste condiţii nu sunt decât două concluzii: fie există o rea credinţă şi o gravă neglijenţă   şi atunci trebuie să ne uităm în legea care stabileşte statutul judecătorilor şi procurorilor, înseamnă că acolo s-a făcut o cercetare abuzivă, fie legea este atât de neclară, încât dă   posibilitatea în anumite cazuri să existe această cercetare abuzivă a cetăţenilor. Eu consider că în acest moment Codul penal (...) este o lege mai bună, cu toţii ne dorim în primul rând ca   abuzurile să fie stopate şi toţi cer care încalcă legea să plătească şi fără îndoială, aşa cum am reglementat în acest moment, eu consider că este un pas înainte în concordanţă cu ce ne-am propus",   a afirmat Iordache la finalul şedinţei.
Preşedintele comisiei a susţinut că aşa cum a fost adoptat articolul 297, privind abuzul în serviciu, corespunde cerinţelor CCR.
"Ne-am propus să nu mai existe posibilitatea abuzului, ne-am propus ca acei cetăţeni, care abuziv, cred eu, ani de zile au fost târâţi în instanţă şi după ani de zile s-a constatat că aceşti oameni   au fost achitaţi să nu mai avem în continuare oameni nevinovaţi şi asupra lor să existe prezumţia de penali. Penali sunt cei care, oinstanţă se pronunţă şi acel om va fi condamnat, până atunci   există prezumţia de nevinovăţie. Am ţinut cont de cele două hotărâri ale CCR, care ne cereau să definim foarte clar abuzul în serviciu, pentru noi în acel moment, nu neapărat prejudiciu era cel mai   important, am dorit să stabilim foarte clar acel funcţionar public. Considerăm că aşa cum am definit abuzul în serviciu, articolul 297, că el corespunde cerinţelor CCR. Nu a fost o miză pentru noi   abuzul în serviciu, este un articol ca oricare altul din Codul penal, dar au fost o serie de alte abuzuri, acele care au vizat confiscarea extinsă, cele care au vizat prescpripţia, regimul   circulaţiei, astfel să răspundă cerinţelor de astăzi ale noastre", a mai precizat Florin Iordache.
Parlamentarii PNL şi USR au anunţat, marţi, după şedinţa comisiei Iordache, că vor contesta la CCR modificările aduse Codului penal, acuzându-i pe parlamentarii puterii că nu respectă regulamentul.
”O să contestăm la CCR, evident, toate aceste modificări. Mâine (marţi - n.r.) va fi pe ordinea de zi a plenului Senatului, fără să avem un raport cu cinci zile înainte. Nu e niciun fel de   problemă, nu e nici prima, nici ultima încălcare de regulament abuzivă din partea colegilor noştri de la PSD”, a declarat senatorul PNL Alina Ghorghiu, membru în comisia specială pentru legile   Justiţiei.
Şi senatorul USR, Ion Stelian susţine că legiuitorului i se permite o marjă foarte mare de apreciere şi că judecătorii CCR pot decide că modificările aduse codului Penal se pot încadra în această   marjă.
„Rămâne cu siguranţă o cale de atac, (CCR-nr), dar vreau să spun foarte clar că legiuitorul, aşa e creată Constituţia, are o marjă foarte mare de apreciere şi CCR nu intervine decât atunci când   sunt încălcate în mod flagrant drepturi şi libertăţi. Poate aprecia, la un moment dat, CCR că aceste prevederi sunt în acea marjă de apreciere a legiutorului. Curtea Constituţională stabileşte   context e neconstituţional, nu neapărat context este ticălos, să spunem aşa. De asemenea, foarte mulţi ne punem speranţa în organismele internaţionale, în Comisia de la Veneţia, despre care aţi   aflat, cu siguranţă, că a fost sesizată cu privire la Codul penal şi de procedură penală, numai că acolo procedurile durează destul de mult”, a susţinut deputatul USR, Ion Stelian.
Parlamentarii Comisiei pentru legile Justiţiei au dat, luni, raport favorabil la modificările aduse Codului penal, cu 15 voturi ”pentru” şi şapte împotrivă, urmând ca marţi să fie votat de Senat.
Raportul urmează să fie votat în Senat în plenul de marţi, potrivit ordinii de zi a forului superior al Parlamentului.
