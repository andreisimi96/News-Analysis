SOCIAL astăzi, 23:42
de: Ana Petrescu
Comisia specială pentru elaborarea Codului administrativ va dezbate şi vota, miercuri ora 13.00, prevederile referitoare la incompatibilităţile aleşilor locali, conflictul de interese, precum şi cele legate de pensiile speciale ale primarilor şi preşedinţilor consiliilor judeţene.
"A rămas amânată ca să vadă dacă Ministerul Dezvoltării găseşte o soluţie. Sunt două idei. Noi am mers pe ideea de contributivitate pe ultimele şase luni consecutiv, sistemul care este şi la   parlamentari. MDRAP va veni cu un punct de vedere. Este o chestiune foarte importantă pentru autorităţile locale. Până acum toţi banii din redevenţe mergeau la bugetul de stat. Acum 80% rămân la   nivel local. Cu siguranţă se va da şi vot (n.r. - în Comisie) pentru că trebuie să închidem toate articolele.
Până în 11 iunie trebuie discutat la Senat, dacă nu este adoptare tacită. Trebuie făcut   şi raportul. N-au rămas decât discuţiile tranzitorii, cea cu pensiile speciale şi a mai rămas ceva legat de incompatibilităţi", a declarat deputatul PNL Florin Roman, pentru MEDIAFAX.
În şedinţa din 29 mai, membrii Comisiei speciale au decis amânarea discuţiilor asupra amendamentelor care vizează pensiile speciale a fost motivată de forul de specialitate prin faptul că trebuie   solicitate puncte de vedere de la Ministerul Justiţiei, Ministerul Muncii, Ministerul de Finanţe şi Ministerul Dezvoltării Regionale, în contextul în care, în 2016, au existat două decizii de   neconstituţionalitate ale Curţii Constituţionale a României (CCR) asupra Legii privind pensiile speciale pentru aleşii locali.
Membrii Comisiei nu au votat nici asupra articolului 247 - "Raporturile de muncă sau de serviciu deţinute anterior", art. 262 intitulat "Incompatibilităţi pentru primar, viceprimar, preşedinte şi   vicepreşedinte al consiliului judeţean", art. 263 referitor la "Incompatibilităţi pentru consilierii locali şi judeţeni" şi art 266 - "Situaţii de conflict de interese".
