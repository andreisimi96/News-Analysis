de: Ionut Jifcu
O construcţie s-a surpat foarte aproape de câteva case din Craiova, alunecarea de teren fiind provocată de solul nisipos şi de ploile abundente din ultimele zile. Imaginile cu fenomenul au fost surprinse de camerele de supraveghere, transmite corespondentul MEDIAFAX.
În zona unde a avut loc alunecarea de teren, vineri seara, se construieşte un bloc, iar dezvoltatorul imobiliar susţine că a respectat totul „ca la carte”, de vină pentru tot ce s-a întâmplat   fiind, de fapt, natura.
„Acum dacă a căzut un pic din colţul ăla şi a fugit pământul de sub el şi era normal să cadă pentru că nu avea niciun sprijin terasa care a căzut. Adâcimea este făcută ca la carte, dar le-am spus   vecinilor de acolo că o să refac tot ce s-a intamplat şi nu îi las în pagubă cu niciun ban“, a precizat dezvoltatorul imobiliar.
Viceprimarul municipiului Craiova, Stelian Bărăgan, a declarat că în cazul în care Inspectoratul de Stat în Construcţii va descoperi că nu s-au respectat măsurile de siguranţă în construcţia noului   bloc, constructorul va fi amendat.
„Le-am pus în vedere să îşi facă consolidare de mal şi să nu fie probleme în zonă şi să nu alunece cineva si să semanlizeze că au o lucrare acolo. Au zis că se conformează şi au mai fost încă odată   cei de la Poliţia Locală pe teren, iar cetăţenii m-au sesizat astăzi că sunt probleme acolo“, a spus Stelian Bărăgan.
Oamenii au povestit că s-au speriat foarte rău, crezând că este cutremur în momentul în care terenul s-a surpat la câţiva paşi de blocul în care locuiesc.
„Stăteam de vorbă cu un vecin şi am auzit un zgomot puternic. Terenul s-a surpat, iar eu m-am speriat şi am luat-o la fugă. Nu mai suntem deloc în siguranţă în momentul de faţă. Cei care s-au   apucat să construiască chiar lângă noi un bloc nu au consolidat bine terenul şi s-a întâmplat ce s-a întâmplat. Bine că nu a avut loc o nenorocire pentru că în zonă sunt copii şi se joacă tot   timpul“, a povestit o femeie.
Locatarii blocului din vecinătate se plâng că au mers în audienţă la Primăria Craiova, însă autorităţile locale i-au asigurat că nu vor exista probleme.
„În momentul în care au început construcţia noi i-am avertizat că solul este nisipos şi există pericol de surpare şi ne-au tratat cu dezinteres şi au continuat să sape până la limita de propietate   şi s-a adâncit, iar în final vedeţi ce s-a întâmplat“, a afirmat un locatar.
