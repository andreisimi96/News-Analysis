Ana Obretin - Mediafax
Actorul Alan O'Neill, star al serialului american "Sons of Anarchy", a fost descoperit decedat în apartamentul său din Los Angeles, miercuri noapte, a anunţat managerul acestuia, Greg Meyer, informează variety.com.
Un star al serialului "Sons of Anarchy", GĂSIT decedat (Sursa: Maxim)
Trupul neînsufleţit al lui O'Neill a fost descoperit de iubita acestuia.
Potrivit platformei de ştiri tmz.com, actorul de origine irlandeză avea probleme cardiace, fuma foarte mult şi consuma şi alcool şi droguri în exces.
Poliţia a exclus ipoteza unei crime, dar se aşteaptă şi rezultatele autopsiei.
O'Neill a devenit cunoscut la nivel internaţional cu rolul Hugh interpretat în sezoanele al şaselea şi al şaptelea ale serialului "Sons of Anarchy", produs de FX şi difuzat între anii 2008 - 2014,   însă cariera sa a debutat în anii 1990. A mai jucat, printre altele, rolul lui Keith McGrath din serialul "Fair City", din 2006 până în 2012, dar şi în popularul serial britanic "Inspector George   Gently".
Actorul avea 47 de ani.
