Ministrul Apărării Naţionale, Mihai Fifor, a trimis Birourilor Permenente ale Senatului şi Camerei Deputaţilor două scrisori, cerând Parlamentului să aprobe procedurile de modernizare a aeronavelor IAR-99 şi înzestrarea Armatei cu platforme de transport auto multifuncţionale -pe roţi.
Una dintre scrisori este adresată Parlamentului pentru a aproba cererea MApN, prin Departamentul pentru armamente, de a demara procedurile de atribuire a contractului necesar derulării   activităţilor de modernizare a aeronavelor IAR-99 din dotarea Ministerului Apărării în configuraţia IAR-99 Super Şoim.
Cea de-a doua scrisoare cere Parlamentului să aprobe iniţierea de către Ministerul Apărări Naţionale, prin Departamentul pentru armamente, a procedurilor de atribuire a contractelor de achiziţie a   platformelor de transport auto, multifuncţionale - pe roţi prevăzute în prima etapă a programului de înzestrare.
"Dotarea Forţelor Aeriene cu avioane multirol F-16 impune asigurarea unei platforme de antrenament avansat prin reconfigurarea sistemelor de avionică şi de control al zborului aeronavelor IAR-99.   Totodată, noua configuraţie a platformei va avea în vedere creşterea fiabilităţii instalaţiilor şi sistemelor de bord, extinderea duratei de viaţă a aeronavelor, formarea deprinderilor ,   abilităţilor şi aptitudinilor necesare îndeplinirii cu succes a misiunilor şi pilotării în siguranţă a avioanelor multirol, precum şi diminuarea riscurilor asociate obolescenţei componentelor şi   echipamentelor tehnice", susţine ministrul Mihai Fifor în prima scrisoare.
El mai precizează că prin Hotărârea CSAT din 4 aprilie 2018 s-a aprobat iniţierea Programului de înzestrare pentru modernizarea aeronavelor IAR-99 (21 de aeronave) din dotarea MApN în configuraţia   IAR-99 Super Şoim, fondurile estimate necesare derulării şi realizării acestui program fiind în valoare de 124.000.000 de euro fără TVA.
În a doua scrisoare se menţionează că, prin Programul privind transformarea, dezvoltarea şi înzestrarea Armatei Române până în anul 2026 şi în perspectivă, document aprobat de CSAT în anul 2017,   programul "Platforme de transport auto, multifuncţionale - pe roţi" a fost nominalizat ca fiind program de înzestrare prioritar deoarece contribuie nemijlocit la creşterea capacităţii operaţionale   a Armatei Române.
Documentul cu cerinţele operaţionale actualizat pentru "Platforme de transport auto, multifuncţionale - pe roţi" a fost aprobat de Consiliul de supraveghere a cerinţelor în luna aprilie a acestui   an şi, conform prevederilor acestui document, necesarul de platforme de transport la nivelul MApN este de 13.963 complete, iar abordarea achiziţiei se va realiza separat. În prima etapă, respectiv pentru perioada 2018 - 2027, este prevăzută achiziţia a 3.385 platforme de transport, valoarea acordurilor-cadru fiind estimată la 737 milioane de euro, fără TVA, valoarea exactă urmând a fi   stabilită în urma derulării procedurilor de achiziţie. În cadrul acestui program se are în vedere asigurarea condiţiilor pentru implicarea industriei din România în producerea platformelor de   transport auto multifuncţionale - pe roţi şi dotarea în mod unitar a Armatei Române cu acest tip de tehnică, se precizează în documentul adresat Parlamentului de Mihai Fifor.
Cele două scrisori au fost trimise de Birourile permanente către comisiile de Apărare, urmând ca ulterior să fie propuse aprobării plenului celor două Camere ale Parlamentului.
