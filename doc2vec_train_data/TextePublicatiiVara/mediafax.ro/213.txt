de: Vasile Magradean
O nepoată din Baia Mare a ministrului Sănătăţii s-a sinucis la doar 26 de ani, poliţiştii declanşând cercetări în acest caz. Sorina Pintea a postat pe Facebook o fotografie în care era împreună cu tânăra şi mesajul ”Rămas bun, Flavia”, transmite corespondentul MEDIAFAX.
Purtătorul de cuvânt al IPJ Maramureş, Florina Meteş, a declarat, miercuri, corespondentului MEDIAFAX, că trupul tinerei a fost dus la IML în vederea efectuării necropsiei.
”S-a primit marţi seara o sesizare la 112 despre decesul unei tinere de 26 de ani, cadavrul fiind transportat la morgă pentru efectuarea necropsiei şi stabilirea cauzei decesului.
Nu au fost   descoperite pe corp urme de violenţă”, a spus Meteş.
Surse judiciare au declarat, miercuri, corespondentului MEDIAFAX, că în acest caz se ia în calcul varianta sinuciderii, dosarul fiind tratat cu celeritate în condiţiile în care tânăra, Flavia   Magdău Tărărău, este nepoata ministrului Sănătăţii, Sorina Pintea, fostă directoare a Spitalului Judeţean Baia Mare.
Tânăra era asistentă la UPU Baia Mare.
Sursele citate au refuzat să spună cum s-a sinucis tânăra, însă în presa locală sunt vehiculate informaţii potrivit cărora Flavia Tărărău s-ar fi spânzurat.
Ministrul Sănătăţii, Sorina Pintea, a postat pe Facebook o fotografie în care se afla alături de nepoată şi mesajul ”Rămas bun, Flavia”.
