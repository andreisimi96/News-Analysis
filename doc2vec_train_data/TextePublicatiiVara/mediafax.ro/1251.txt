Aeronave ale coaliţiei conduse de Statele Unite sunt acuzate că au bombardat posturile armatei siriene din apropierea graniţei cu Irakul, provocând moartea şi rănirea a numeroase persoane, însă militarii americani au negat acuzaţiile, a anunţat presa de stat din Siria, potrivit agenţiei Reuters.
Atacul a avut loc în localitatea al-Harra, situată în sud-estul araşului Abu Kamal, a anunţat agenţia statală de ştiri, SANA, citând surse militare. SANA precizează că atacul a cauzat numeroşi   morţi şi răniţi.
Un comandant al alianţei care luptă alături de Damasc a declarat pentru Reuters că drone care aparţin ”probabil americanilor” au bombardat posturi ale facţiunilor militare irakiene situate între   Abu Kamal şi Tanf, dar şi posturi ale armatei siriene.
Comandantul care nu este sirian, a vorbit sub protecţia anonimatului, spunând că atacul a dus la moartea şi rănirea unor luptători irakieni, fără să precizeze vreun număr.
Forţele de Mobilizare Populară din Irak, o grupare formată în majoritate din paramilitari şiiţi, susţinută de Iran, a anunţat că atacul aerian condus de Statele Unite la graniţa dintre Irak şi   Siria a ucis 22 de persoane, alte 12 fiind rănite.
