de: Ana Petrescu
Delegaţia Comisiei de la Veneţia va avea marţi, de la ora 15.00, discuţii la Parlament cu membrii Comisiei pentru legile Justiţiei pentru a analiza reforma în justiţie efectuată de Legislativ, a declarat, pentru MEDIAFAX, preşedintele forului de specialitate, Florin Iordache
O delegaţie a Comisiei de la Veneţia a ajuns luni la Bucureşti pentru a face o analiză a Legilor Justiţiei. Delegaţia a avut deja prima întâlnire, luni dimineaţă, cu ministrul Justiţiei Tudorel   Toader, la sediul Ministerului. Membrii Comisiei de la Veneţia vor mai avea întrevederi şi cu preşedintele Klaus Iohannis.
Tudorel Toader este la rândul său membru al Comisiei de la Veneţia, acesta   precizând că tocmai ce a intrat în al doilea mandat în cadrul forului european, din luna mai a acestui an.
La începutul lunii mai, Comisia de la Veneţia a anunţat că a înregistrat solicitarea adresată de şeful statului român prin care Klaus Iohannis cere un punct de vedere forului european pe marginea   pachetului Legilor Justiţiei adoptate de Parlamentul României.
De asemenea, pe 26 aprilie, Comisia de Monitorizare a Adunării Parlamentare a Consiliului Europei a aprobat, solicitarea PNL, sesizarea Comisiei de la Veneţia pentru exprimarea unui punct de vedere   cu privire la modificările Legilor Justiţiei propuse de PSD şi ALDE.
