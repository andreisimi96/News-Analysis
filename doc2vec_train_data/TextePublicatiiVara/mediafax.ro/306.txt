de: Stelian Turlea
Dacă vreţi să aflaţi informaţii despre marile femei ale neamului, din trecut sau mai aproape de noi, deschideţi această enciclopedie. Cu folos.
O nouă ediţie, revăzută, realcătuită, a dicţionarului femeilor din România, cu peste 600 de biografii de femei, din Evul Mediu până în zilele noastre, care s-au ilustrat în cele mai diverse   domenii, cele mai multe prin realizări de excepţie. Cea mai cuprinzătoare imagine a forţei "sexului slab" în istoria românească. Care forţă, fireşte, este subliniată de istoricul literar Alex.   Ştefănescu în cuvântul înainte: "Mii şi mii de informaţii privind personajele feminine marcante din istoria noastră modernă, mergând până azi, au fost adunate, verificate, sistematizate, integrate   în articole de dicţionar clare şi concise de către autorul enciclopediei de faţă".
Un dicţionar care este foarte util, care are un efect pedagogic, care poate fi citit şi cu plăcere, ca un roman captivant cu sute de personaje. "Dar poate fi şi păstrat în casă numai pentru a fi   consultat, atunci când vrem să aflăm mai multe despre o scriitoare sau o sportivă, o cercetătoare sau o actriţă.
Dacă aş fi cineast, aş căuta în lucrarea «Femei de seamă din România. De ieri şi de azi» subiecte pentru filme biografice de mare succes. Ce filme impresionante s-ar putea face despre Elena Rareş   sau Elisabeta Rizea, despre Martha Bibescu sau Maruca Cantacuzino-Enescu, despre Cella Delavrancea sau Maria Tănase!".
George Marcu - "Femei de seamă din România. De ieri şi de azi". Editura Meronia. Cuvânt-înainte: Alex. Ştefănescu. 494 pag.
