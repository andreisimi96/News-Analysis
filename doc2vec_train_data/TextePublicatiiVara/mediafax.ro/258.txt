SOCIAL astăzi, 14:51
de: Adriana Mit
O femeie a cumpărat mai mulţi langoşi dintr-o patiserie aflată în centrul oraşului Sântana, din judeţul Arad, constatând că unul era plin cu viermi. Comisariatul pentru Protecţia Consumatorilor Arad a trimis o echipă în control la patiserie, transmite corespondentul MEDIAFAX.
Un bărbat a postat un filmuleţ pe pagina sa de Facebook în care poate fi observat un langoş plin cu viermi, cumpărat de o femeie de la o patiserie aflată în centrul oraşului Sântana, din judeţul   Arad. În filmare apare discuţia dintre vânzătoare şi o clientă, care a cumpărat mai mulţi langoşi, iar unul era umplut cu şuncă, caşcaval şi larve.
“Sunt viermi sau nu sunt viermi? Ce faceţi, ne îmbolnăviţi. Ne daţi banii înapoi, că nu-i mai vreau”, îi spune femeia vânzătoarei, care cere langoşul înapoi pe motiv că vrea să-l vadă şi   sugerează că ar fi fost cu probleme caşcavalul.
“Vreau să sun la firmă să rezolv problema”, spune comercianta.
Reprezentanţii Comisariatului Judeţean pentru Protecţia Consumatorilor Arad au declarat, miercuri, corespondentului MEDIAFAX, că nu a fost primită nicio plângere, însă instituţia s-a autosesizat.   Astfel, miercuri, o echipă de control formată din mai mulţi comisari s-au deplasat la langoşeria din oraşul Sântana pentru a face verificări.
