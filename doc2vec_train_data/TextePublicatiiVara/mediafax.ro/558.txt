de: Teodora Marinescu
Liderul suprem nord-coreean Kim Jong-un a ajuns duminică în Singapore, unde se va desfăşura marţi o întâlnire istorică a acestuia cu preşedintele american Donald Trump, a relatat presa locală, citată de site-ul agenţiei Dpa.
Kim Jong-un a aterizat pe teritoriul Changi Airport din Singapore la ora locală 14.38, de unde a fost dus la hotelul St. Regis. Nu există fotografii cu momentul în care liderul de la Phenian a   ajuns în Singapore.
Summitul Trump-Kim, care se va desfăşura marţi dimineaţă la Hotelul Capella, va marca prima întâlnire a unui lider nord-coreean cu un preşedinte american.
Principalul subiect care se află pe agenda întâlnirii este denuclearizarea Coreei de Nord în schimbul ridicării sancţiunilor economice şi diplomatice impuse de SUA.
În drum spre Singapore, Trump a declarat că "este într-o misiune pentru pace", însă a avertizat că este o singură şansă pentru pace.
