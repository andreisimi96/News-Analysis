de: Mircea Olteanu
Premierul israelian Benjamin Netanyahu, aflat marţi într-o vizită în Franţa, susţine că acordul atomic cu Iranul va fi dizolvat ca urmare a presiunilor economice, în timp ce preşedintele francez Emmanuel Macron afirmă că tratatul trebuie menţinut pentru a asigura controlul activităţilor atomice.
"Nu am cerut Franţei să se retragă din JCPOA (acordul atomic cu Iranul, n.red.), deoarece cred că va fi în esenţă dizolvat de greutatea forţelor economice", a declarat Netanyahu, în cadrul unei   conferinţe de presă comune cu preşedintele francez Emmanuel Macron, potrivit agenţiei de ştiri Reuters.
"Dacă ai o afacere proastă nu trebuie să o respecţi, în special dacă vezi că Iranul cucereşte o ţară una după alta şi nu poţi separa asta de agresiunea Iranului în regiunea (Orientului Mijlociu)",   a adăugat Netanyahu.
Pe de altă parte, fără să pară prea receptiv la argumentul lui Netanyahu, Macron a declarat: "I-am transmis prim-ministrului convingerea mea profundă, care este împărtăşită cu partenerii noştri   europeni, că acordul trebuie păstrat pentru a asigura controlul asupra activităţilor nucleare".
Ayatolahul Ali Khamenei, liderul suprem al Iranului, a declarat luni că a ordonat demararea pregătirilor pentru creşterea capacităţii de îmbogăţire a uraniului, în cazul în care acordul atomic cu   marile puteri este anulat după retragerea SUA.
Preşedintele Franţei a lansat un apel la calm, afirmând că escaladarea crizei va duce "la un singur lucru: conflict". Macron a adăugat că acţiunile recente ale Iranului au alimentat tensiunile,   însă nu au încălcat termenii acordului atomic cu marile puteri.
Marile puteri europene au semnalat în repetate rânduri că intenţionează să respecte în continuare înţelegerea, însă şi-au exprimat unele îngrijorări în legătură cu programul balistic şi influenţa   Iranului în regiunea Orientului Mijlociu. Regimul de la Teheran însă susţine că cele două chestiuni nu sunt negociabile.
Premierul israelian Benjamin Netanyahu efectuează săptămâna aceasta un turneu în Europa, în încercarea de a obţine sprijinul marilor puteri europene în privinţa contracarării acţiunilor Iranului în   Orientul Mijlociu.
