de: Octavian Vasilescu
FCSB a anunţat pe contul oficial de instagram programul de pregătire pentru noul sezon.
Vicecampionii se vor reuni pe 11 iunie, urmând ca pe 15 iunie să plece la Braşov. Pe 1 iulie, Budescu&co vor merge în Olanda, pentru al doilea stagiu de pregătire, care se va încheia pe 14   iulie, cu o zi înainte de finala Cupei Mondiale. FCSB va disputa patru meciuri amicale în "Ţara Lalelelor", dintre care două vor fi cu Club Brugges şi PAOK Salonic.
"Două cantonamente de vară! Jucătorii noştri vor reveni luni, 11 iunie, din vacanţă şi vor începe pregătirea pentru următorul sezon, programat să înceapă spre sfârşitul lunii iulie.
Astfel, luni   dimineaţă este programată vizita medicală la INMS, unde elevii lui Nicolae Dica se vor prezenta începând cu ora 8:00.
Roş-albaştrii se vor pregăti la Baza Sportiva FCSB din Berceni în perioada 12-15 iunie, urmând ca vineri, 15 iunie, delegaţia FCSB să plece spre Braşov, acolo unde va fi efectuat primul stagiu de   pregătire al verii, între 15 si 28 iunie. Echipa va fi cazată la Hotelul Lux Divina, urmând ca antrenamentele să se desfăşoare pe două terenuri din zona.
Între 28 si 30 iunie, jucătorii vor avea parte de o mini-vacanţă, urmând ca pe 1 iulie să decoleze spre Olanda, acolo unde se vor pregăti până pe 14 iulie. Delegaţia FCSB va fi cazată, la fel ca şi   în ultimii doi ani, la Bilderberg Hotel De Keizerskroon, din Apeldoorn, antrenamentele urmând să fie efectuate la baza WWNA, din Wenum-Wiesel.
În Olanda, echipa noastră va disputa patru partide amicale, detaliile cu privire la acestea urmând să fie făcute publice în curând!", se arată în mesajul postat de FCSB pe instagram.
