de: Diana Grigore
Preşedintele PMP, Traian Băsescu a declarat vineri că România progresează economic,  însă doar din punctul de vedere al creşterii salariilor, actualul guvern fiind de proastă calitate, nefiind prioritar pentru el sistemul de educaţie, sănătate sau infrastructura drumurilor.
"România progresează, merge înainte şi nu merge neapărat din bună guvernare. Guvernarea e foarte proastă, de proastă calitate, însă merge pentru că este în complexul de relaţii al UE şi vrem, nu   vrem economia trebuie să meargă pe un anumit trand, pentru că toate relaţiile noastre comerciale şi sociale sunt interconectate, suntem din aceeaşi familie şi cu Franţa, şi cu Germania şi cu Olanda   şi cu Marea Britanie încă, deci suntem acolo. România nu poate face paşi înapoi pentru că este interconectată la sistemul european. România progresează, dar realitatea mare e că România se schimbă   încontinuu şi dacă mă uit la cifrele pe care le arată statul, chiar este într-un proces de recuperare a decalajelor din punct de vedere minimal, acela al veniturilor pe cap de locuitor.
România   creşte economic, din păcate fără să dea o prioritate pentru infrastructură, dar creşte.(...) Progresul calitativ nu apare. Aşa cum s-au obişnuit politicienii PSD, ca şi Tăriceanu, s-a obişnuit să   îşi câştige simpatia mărind salariile şi neglijând dezvoltarea ţării", a declarat Traian Băsescu , în cadrul conferinţei de alegeri al PMP Diaspora.
Liderul PMP a susţinut că speră că va veni ziua în care infrastructurile de transport, educaţie sau sănătate vor deveni o prioritate, banii din bugetul acordat de Uniunea Europeană fiind de fapt   disponibili până în 2023.
"Sunt convins că va veni şi ziua în care infrastructura de transport, fie că vorbim de autostrăzi, de căi ferate, de infrastructura pentru educaţie, şcoli, universităţi, infrastructura pentru   sănătate, spitale, dispensare, vor reprezenta o prioritate. Şi spre această prioritate o să ne întindem viaţa, pentru că viaţa în UE înseamnă şi bani, iar România are bani alocaţi pentru ceea ce   v-am spus mai devreme şi nu îi cheltuieşte Până la urmă va veni şi un guvern care să pună în slujba cetăţenilor României aceşti bani. Sunt convins că nu îi vom pierde, şi aici ca om care ştie   foarte bine dedesupturile UE, bugetul este 2014-2020, numai că este n3, deci aceşti bani putem să îi cheltuim până în 2023, ceea ce însemnă că după ce vom veni la guvernare vom cheltui foarte rapid   sumele pe care PSD nu a reuşit să îi cheltuiască nici până acum", a mai precizat Băsescu.
