de: Teodora Marinescu
Coreea de Sud a anunţat luni că sancţiunile impuse Coreei de Nord ar putea fi ridicate odată ce Phenianul va lua "măsuri semnificative în privinţa denuclearizării", spre deosebire de SUA, care au cerut mai întâi denuclearizarea completă, relatează site-ul postului France 24.
Liderul suprem nord-coreean Kim Jong-un, în cadrul summitului din Singapore cu preşedintele american Donald Trump, şi-a afirmat angajamentul privind denuclearizarea completă a Peninsulei Coreene.
În acest context, secretarul de Stat al SUA, Mike Pompeo, a declarat că sancţiunile impuse Phenianului vor rămâne în vigoare până ce procesul de denuclearizare va fi complet.
Cu toate acestea, partea sud-coreeană a sugerat că ridicarea sancţiunilor ar putea avea loc mai devreme.
"Opinia noastră este că sancţiunile trebuie să rămână în vigoare până când Coreea de Nord va lua măsuri semnificative, substanţiale în privinţa denuclearizării", a declarat ministrul sud-coreean de   Externe Kang Kyung-wha.
Oficialul sud-coreean a adăugat că Seulul şi Washingtonul încă împărtăşesc aceleaşi obiective şi vor continua să se consulte.
