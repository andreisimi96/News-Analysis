Proprietarul unui apartament din Drobeta Turnu Severin, judeţul Mehedinţi, a cerut vineri ajutorul pompierilor pentru a prinde un şarpe de aproximativ un metru pe care l-a găsit în holul apartamentului său, transmite corespondentul MEDIAFAX.
Potrivit purtătorului de cuvânt al Inspectoratului pentru Situaţii de Urgenţă Mehedinţi, Raluca Tîrcă, pompierii au reuşit să prindă şarpele, pe care l-au eliberat în pădure.
"Detaşamentul Drobeta Turnu Severin a intervenit pentru evacuarea unei reptile dintr-un apartament situat pe strada Victor Babeş, din municipiu. Cetăţeanul locuia într-un apartament situat la   parterul blocului. Şarpele a fost capturat şi urmează să fie eliberat în mediul lui natural", a declarat, corespondentului MEDIAFAX, Raluca Tîrcă.
