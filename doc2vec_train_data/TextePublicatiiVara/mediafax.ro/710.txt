de: Dan Straut
În perioada ianuarie-aprilie 2018, comparativ cu perioada similară din 2017, producţia industrială (serie brută) a fost mai mare cu 4,6%, arată datele comunicate marţi de Institutul Naţional de Statistică - INS.
Avansul producţiei a avut loc „datorită creşterii industriei prelucrătoare (+5,8%) şi industriei extractive (+3,5%). Producţia şi furnizarea de energie electrică şi termică, gaze, apă caldă şi aer   condiţionat a scăzut cu 1,6%”, arată un comunicat al INS.
Producţia industrială, serie ajustată în funcţie de numărul de zile lucrătoare şi de sezonalitate, în perioada analizată, a crescut cu 6,2%, susţinută de creşterile industriei prelucrătoare (+7,6%)   şi industriei extractive (+3,7%). Producţia şi furnizarea de energie electrică şi termică, gaze, apă caldă şi aer condiţionat a scăzut cu 1,4%.
Potrivit INS, în luna aprilie 2018, producţia industrială (serie brută) a scăzut faţă de luna precedentă cu 11,4%, din cauza scăderilor înregistrate în cele trei sectoare industriale: producţia şi   furnizarea de energie electrică şi termică, gaze, apă caldă şi aer condiţionat (-21,3%), industria prelucrătoare (-9,9%) şi industria extractivă (-6,6%).
Producţia industrială, serie ajustată în funcţie de numărul de zile lucrătoare şi de sezonalitate, a fost mai mare faţă de luna precedentă cu 2%, susţinută de creşterea industriei prelucrătoare   (+3,8%). Producţia şi furnizarea de energie electrică şi termică, gaze, apă caldă şi aer condiţionat şi industria extractivă au scăzut cu 6,1%, respectiv cu 0,6%.
Faţă de luna corespunzătoare din anul precedent, producţia industrială (serie brută) a crescut cu 3,6%, ca urmare a creşterii industriei prelucrătoare (+5,5%). Producţia şi furnizarea de energie   electrică şi termică, gaze, apă caldă şi aer condiţionat şi industria extractivă au scăzut cu 4,2%, respectiv cu 3,7%.
Producţia industrială, serie ajustată în funcţie de numărul de zile lucrătoare şi de sezonalitate, a crescut cu 5,7%, datorită creşterii industriei prelucrătoare (+7,4%). Industria extractivă şi   producţia şi furnizarea de energie electrică şi termică, gaze, apă caldă şi aer condiţionat au scăzut cu 3,4%, respectiv cu 3,3%, mai arată datele INS.
