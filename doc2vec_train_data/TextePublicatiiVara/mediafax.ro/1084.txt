ECONOMIC astăzi, 15:21
de: Ana Petrescu
Traian Băsescu l-a atacat sâmbătă pe Lucian Şova, ministrul Transporturilor, susţinând că acesta arată lipsă de înţelegere a infrastructurii. Ministrului Transporturilor a spus, zilele trecute, într-o comisie parlamentară, că multinaţionalele vor pleca când vor fi autostrăzi în România.
"Sigur dincolo de unire, dezvoltarea infrastructurii. Numai ieri ministrul Şova a spus cea mai mare nerozie pe care putea s-o spună un ministru. A spus aşa – dacă facem autostrăzi cresc   salariile şi atunci pleacă investitorii străini. Ei mai mare, cum să-i spun că e Congres şi mi-e jenă. Mai mare lipsă de înţelegere a ceea ce înseamnă infrastructura nu poţi să găseşti. Aşa creştem   competitivitatea ţării, educaţia, prin autostrăzi, investiţii în infrastructură", a declarat Traian Băsescu.
Deputatul USR Cătălin Drulă a redat, pe Facebook, dialogul purtat, în comisia parlamentară, cu ministrul Transporturilor, Lucian Şova. Acesta din urmă susţine că multinaţionalele nu vor mai fi   interesate de România atunci când vor fi autostrăzi şi salarii mari.
"Ministrul Şova i-a dat replica de mai jos, ieri, în Comisia de Transporturi, unui coleg deputat care afirmase că avem nevoie urgentă de autostrăzi şi că riscăm să plece marile companii (de ex.   Dacia-Renault) dacă nu avem o infrastructură decentă:
“Este o reţea de autostrăzi minunată în Occident.
De ce au venit multinaţionalele aici? Au venit că sunt salarii mici.
Când o să avem autostrăzi, o să avem salarii mari.
Şi tot vor pleca.
Către alte zone fără autostrăzi, dar cu salarii mici.”
a scris deputatul USR pe Facebook.
