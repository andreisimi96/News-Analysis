Procurorii CSM au decis, marţi, să trimită o adresă către Parlament, pentru a fi iniţiate demersurile necesare modificării articolului de lege ce vizează numirea, dar şi revocarea şefilor de parchete din cadrul Ministerului Public.
Procurorii CSM vor de principiu modificarea articolului de lege privind numirea şi revocarea şefilor de parchete
„Secţia pentru procurori a Consiliului Superior al Magistraturii a hotărât emiterea unei adrese către organele legislative competente în vederea iniţierii demersurilor legale pentru modificare   a art. 54 din Legea nr. 303/2004 privind statutul judecătorilor şi procurorilor, republicată, cu modificările şi completările ulterioare”, se arată în decizia de marţi a Secţiei pentru   procurori, fără a preciza cum anume doresc transformarea articolului invocat.
Articolul 54 din Legea privind statutul judecătorilor şi procurorilor este cel care stabileşte modul în care procurorii de rang înalt sunt numiţi, dar şi revocaţi din funcţie.
„(1) Procurorul general al Parchetului de pe lângă Înalta Curte de Casaţie şi Justiţie, prim-adjunctul şi adjunctul acestuia, procurorul-şef al Direcţiei Naţionale Anticorupţie, adjuncţii   acestuia, procurorii şefi de secţie ai acestor parchete, precum şi procurorul şef al Direcţiei de Investigare a Infracţiunilor de Criminalitate Organizată şi Terorism şi adjuncţii acestora sunt   numiţi de Preşedintele României, la propunerea ministrului justiţiei, cu avizul Consiliului Superior al Magistraturii, dintre procurorii care au o vechime minimă de 10 ani în funcţia de judecător   sau procuror, pe o perioada de 3 ani, cu posibilitatea reînvestirii o singură dată. (2) Dispoziţiile art. 48 alin. (10)-(12) se aplică în mod corespunzător.
(3) Preşedintele României poate refuza motivat numirea în funcţiile de conducere prevăzute la alin. (1), aducând la cunoştinţa publicului motivele refuzului. (4) Revocarea procurorilor din   funcţiile de conducere prevăzute la alin. (1) se face de către Preşedintele României, la propunerea ministrului justiţiei care se poate sesiza din oficiu, la cererea adunării generale sau, după   caz, a procurorului general al Parchetului de pe lângă Înalta Curte de Casaţie şi Justiţie ori a procurorului-şef al Direcţiei Naţionale Anticorupţie, cu avizul Consiliului Superior al   Magistraturii, pentru motivele prevăzute la art. 51 alin. (2) care se aplica în mod corespunzător”, se arată în articolul de lege pe care Secţia pentru procurori a CSM doreşte să îl modifice.
