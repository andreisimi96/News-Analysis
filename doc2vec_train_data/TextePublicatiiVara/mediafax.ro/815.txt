de: Departamentul Politic - Mediafax
Deputatul PSD Eugen Nicolicea a declarat miercuri, întrebat de posibila suspendare a preşedintelui dacă nu pune în aplicare decizia CCR, că aceasta este doar un pas în demitere şi poporul decide, dar a exclus că Iohannis poate fi acuzat de înaltă trădare.
"Suspendarea este o etapă intermediară în procesul de demitere, care o face poporul. Suspendarea se face 30 de zile plus cât durează validarea lui dacă demiterea este aprobată de popor suspendarea   încetează, dacă poporul nu acceptă ea se încheie. Cred că am înţeles cu toţii că suspendarea e o etapa intermediară. Preşedintele interimar are toate drepturile, mai puţin să dea decoraţii si sa   avanseze în grad de mareşal", a declarat Eugen Nicolicea.
Întrebat dacă preşedintele ar putea fi acuzat de înaltă trădare, dacă nu pune în aplicare decizia CCR, Nicolicea a negat, făcând referire la plângerea penală depusă de Ludovic Orban la Parchetul   General pe numele Vioricăi Dăncilă.
" Art. 96 prevede că înalta trădare e comisă de preşedinte şi CSAT. Prostii din acestea nu poate să spună decât Orban", a afirmat Nicolicea.
Preşedintele Klaus Iohannis a anunţat marţi că va face publică decizia privind revocarea Laurei Codruţa Kovesi într-un termen rezonabil, dar că e necesară o dezbatere amplă asupra subiectului.
Preşedintele Klaus Iohannis a anunţat că este dispus să pună mai multe întrebări care reies din motivarea CCR, precizând că un referendum "poate să fie la finalul unei astfel de dezbateri".
