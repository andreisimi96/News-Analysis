Lucian Iliescu, consilier general în cadrul Primăriei Capitalei, a depus la secretariatul general al CGMB un proiect care presupune acordarea de vouchere în valoare de 1.000 de euro bucureştenilor care vor să-şi cumpere maşini noi, renunţând la cele vechi. În total, s-ar acorda 10.000 de tichete.
Potrivit proiectului depus de Lucian Iliescu (PMP), voucherele în valoare de 1.000 de euro vor fi oferite pentru achiziţionarea de maşini noi, concomitent cu predarea la Remat a autoturismelor   vechi.
Suma de 1.000 de euro ar urma să se acorde în plus faţă de prima de casare de 6.500 de lei care se acordă în prezent prin Programul de stimulare a înnoirii Parcului auto.
Şoferii nu trebuie să aibă datorii la bugetul local, să aibă domiciliul în Bucureşti şi să fie de cel puţin trei ani proprietarii maşinilor pe care vor să le predea la Remat.
„Această măsură contribuie la încurajarea achiziţiei de către bucureşteni a autoturismelor noi, din ce în ce mai performante din punct de vedere al impactului asupra mediului, şi va fi coroborată   cu măsurile de restricţionare a accesului autovehiculelor poluante în Bucureşti”, se arată în proiectul de hotărâre propus de Iliescu.
Lucian Iliescu este consilierul care a propus recent un alt proiect controversat, respectiv interzicerea în Bucureşti a autoturismelor cu grad mare de poluare.
„Toate aceste măsuri sunt benefice Municipiului Bucureşti în următoarea perioadă din mai multe motive, iar cele mai importante sunt reducerea poluării, fluidizarea traficului, siguranţa   cetăţeanului. Ţinând cont că săptămâna trecută am intrat în procedură de infringement din cauza poluării, anunţ venit din partea Comisiei Europene şi riscăm amenzi foarte mari, trebuie luate   imediat măsuri împotriva poluării. Într-o discuţie purtătă la primărie înaintea şedinţei de CGMB, Primarul General, Gabriela Firea, mi-a dat asigurări ca ia în calcul tot mai serios susţinerea şi   implementarea măsurilor propuse de mine”, a declarat agenţiei MEDIAFAX, Lucian Iliescu, consilier în cadrul CGMB.
