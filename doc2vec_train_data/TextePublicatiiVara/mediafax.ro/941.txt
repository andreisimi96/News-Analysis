de: Daniela Timofti
Prima etapă dedicată înscrierii absolvenţilor claselor a VIII-a în învăţământul profesional de stat şi în învăţământul dual, în anul şcolar 2018-2019, se va desfăşura în zilele de 15, 18 şi 19 iunie 2018, anunţă Ministerul Educaţiei Naţionale.
Unităţile de învăţământ gimnazial din care provin elevii şi unităţile de învăţământ cu ofertă educaţională pentru învăţământul profesional/dual trebuie să furnizeze toate informaţiile de care   absolvenţii de gimnaziu au nevoie pentru a se înscrierie pe cele 38.345 de locuri la învăţământ profesional existente la nivelul întregii ţări, din care 5.542 de locuri sunt alocate învăţământului   dual.
Astfel, pe 19 iunie, cele peste 700 de unităţi de învăţământ cu ofertă educaţională pentru învăţământul profesional şi dual vor afişa lista candidaţilor înscrişi. În situaţia în care diverse   unităţi de învăţământ profesional organizează preselecţie la unele calificări, acestea vor afişa atât lista candidaţilor înscrişi la respectivele calificări, cât şi procedura de preselecţie.   Unităţile care organizează probe eliminatorii pentru admiterea în învăţământul dual vor afişa şi graficul derulării acestora, pentru fiecare calificare profesională, potrivit MEN.
Proba de preselecţie sau proba eliminatorie, după caz, are loc pe 20 şi 21 iunie, rezultatele fiind afişate în 21 iunie. În cazul în care numărul celor admişi în urma preselecţiei este mai mare   decât numărul locurilor existente va fi organizată o probă suplimentară de admitere în perioada 25-29 iunie.
Candidaţii respinşi în faza de preselecţie vor putea opta în zilele de 21 şi 22 iunie pentru alte unităţi de învăţământ cu ofertă disponibilă. Validarea, la nivelul comisiei judeţene de admitere/a   municipiului Bucureşti a tuturor candidaţilor admişi în învăţământul profesional şi dual, are loc în data de 3 iulie. În aceeaşi zi, unităţile de învăţământ vor comunica şi lista candidaţilor   respinşi.
Locurile rămase libere pentru a doua etapă vor fi anunţate în data de 6 iulie.
Ministerul Educaţiei reaminteşte că formarea elevilor pe această rută este susţinută financiar prin bursa profesională care se acordă în cuantum de: 200 lei lunar (de la bugetul de stat) - dacă   elevul este înscris la învăţământul profesional şi minimum 400 lei lunar (200 lei de la bugetul de stat şi minimum 200 de lei de la operatorul economic cu care elevul încheie un contract individual   de practică) - dacă elevul este înscris la învăţământul dual.
Admiterea în învăţământul profesional se realizează, în fiecare etapă, astfel:
a) în cazul în care numărul de candidaţi înscrişi nu depăşeşte numărul locurilor oferite de unitatea de învăţământ, admiterea se va realiza pe baza portofoliului educaţional al elevului (în   portofoliul educaţional al elevului se are în vedere, pentru admiterea în învăţământul profesional, media de admitere, calculată ca medie ponderată între media generală la evaluarea naţională   susţinută de absolvenţii clasei a VIII-a, care are o pondere de 80%, şi media generală de absolvire a claselor a V-a - a VIII-a, care are o pondere de 20%);
b) în cazul în care numărul de candidaţi este mai mare decât numărul locurilor oferite de unitatea de învăţământ, admiterea se face luând în calcul în proporţie de 70% media de admitere şi în   proporţie de 30% nota obţinută la proba suplimentară de admitere stabilită de unitatea de învăţământ.
Conform metodologiei, candidaţii care nu au susţinut Evaluarea Naţională sau, după caz, examenul de capacitate/testele naţionale/tezele cu subiect unic, sunt admişi în învăţământul   profesional/dual, considerându-se că media generală obţinută la aceste examene este 1.
