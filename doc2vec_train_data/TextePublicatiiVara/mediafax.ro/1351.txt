O femeie din Africa de Sud care fusese declarată moartă în urma unui accident rutier ce a avut loc duminică a fost găsită în viaţă la morga unui spital din oraşul Carletonville, fiind apoi spitalizată, informează postul BBC.
MIRACOL sau COINCIDENŢĂ: Femeie declarată moartă, găsită în viaţă la o morgă din Africa de Sud
Femeia a fost transportată la morga din oraşul Carletonville, în provincia Gauteng, după ce a fost declarată moartă de către paramedicii care au ajuns la faţa locului.
Medicii de pe ambulanţă au spus că femeia nu prezenta niciun semn vital, a anunţat site-ul cotidianului sud-african Times Live.
Însă când o persoană care lucra la morgă s-a întors să verifice trupurile a observat că aceasta respira.
Un oficial a confirmat pentru BBC că femeia se află acum internată în spital după ce a fost consultată de medicii legişti. Numele său nu a fost dat publicităţii.
Aceasta însă nu este prima dată când un astfel de incident are loc. În luna ianuarie, un deţinut din regiunea Asturias din Spania şi-a recăpătat cunoştinţa cu patru ore înainte de a-i fi făcută   autopsia. Acesta a fost declarat mort de către trei medici.
De asemenea, un astfel de caz s-a mai întâmplat în Africa de Sud. Acum şapte ani un bărbat în vârstă de 50 de ani s-a trezit ţipând într-o morgă din Eastern Cape. În 2016, o altă victimă a unui   accident rutier din oraşul KwaZulu Natal, a fost declarat mort, iar a doua zi a fost găsit respirând. A decedat la cinci ore după ce a fost descoperit în viaţă.
