SOCIAL astăzi, 19:19
de: Dragos Suciu
Pompierii intervin, vineri, pentru evacuarea apei din mai multe gospodării din comuna Ciuruleasa din Munţii Apuseni, unde mai multe drumuri sunt blocate cu aluviuni, iar două maşini şi un garaj au fost luate de ape, transmite corespondentul MEDIAFAX.
Reprezentanţii Inspectoratului pentru Situaţii de Urgenţă (ISU) Alba au informat că două maşini parcate şi un garaj au fost luate de o viitură, iar mai multe gospodării au fost afectate de ploile   torenţiale din ultimele ore.
Nu s-au înregistrat victime.
Mai mulţi pompierii intervin cu autospeciale şi motopompe pentru evacuarea apelor, dar şi pentru deblocarea drumurilor.
”Drumul din Munţii Apuseni, pe sensul de mers Brad-Ciuruleasa, este blocat cu aluviuni pe aproximativ 20 de metri. Serviciile voluntare şi private pentru situaţii de Urgenţă din Brad şi Abrud   intervin cu două utilaje pentru deblocare”, potrivit ISU Alba.
Judeţul Alba se află sub cod galben de ploi puternice şi vânt, fiind vizate mai multe localităţi din Munţii Apuseni.
