SPORT astăzi, 15:31
de: Octavian Vasilescu
Franţa a debutat cu o victorie la Cupa Mondială din Rusia, 2-1 cu Australia, la capătul unui meci în care jocul vicecampioanei europene a lăsat de dorit. Intervenţia VAR şi golul norocos marcat de Pogba, sau autogolul lui Behich, i-au asigurat lui Deschamps primele trei puncte în Rusia.
Franţa a pornit ca mare favorită în partida cu Australia de la Kazan. Mbappe, care la 19 ani şi 6 luni a devenit cel mai tânăr francez care evoluează la un turneu final, a trecut pe lângă   deschiderea scorului încă din minutul 2. Atacantul legitimat la PSG a scăpat în flancul stâng, a şutat puternic la colţul scurt, dar Ryan a fost la post. A urmat un adevărat asediu al Franţei, dar   defensiva Australiei a rezistat.
După 15 de minute în care au dominat, "Les Bleus" s-au stins, iar Tolisso a fost chiar la un pas de autogol. O deviere nefericită putea "sparge gheaţa", dar Lloris a respins în ultimul moment.
Australienii au reuşit mai apoi să echilibreze jocul, iar Griezmann&Co nu i-au mai pus probleme lui Ryan. Până la pauză nu s-a marcat. Statistica primei părţi vorbeşte de la sine de evoluţia   modestă a Franţei. Posesia a fost 52%-48% în favoare Franţei, iar numărul paselor a fost 261 în dreptul francezilor, respectiv 200 de partea cealaltă.
Dramatismul a atins cote maxime în repriza secundă. Franţa a primit un penalty după ce Griezmann a fost agăţat în careu de Risdon. Centralul Cunha a întrerupt jocul, a folosit proba video, în   premiera pentru un Campionat Mondial, după care a indicat punctul cu var. Acelaşi Griezmann a transformat cu mult sânge rece, Ryan fiind fără reacţie la execuţia atacantului advers. Australia a   revenit pe tabelă după doar trei minute. Umtiti a lovit o minge cu mâna în careu, iar centralul a acordat din nou penalty, de această dată fără să folosească proba video. Jedinak l-a executat pe   Lloris, iar avantajul Franţei a fost anulat.
Meciul se îndrepta spre o remiză, dar Pogba a fost lovit de şansă în minutul 81. Mijlocaşul a încercat să împingă spre poarta adversă, iar o deviere a lui Behich a trimis mingea sub bara   transversală. Balonul a ricoşat în poartă, Ryan fiind prins pe picior greşit.
Franţa a reuşit să se impună cu 2-1, la capătul unui meci în care a impresionat doar în primul sfert de oră. Peru şi Danemarca au sperat într-un pas greşit al favoritei, dar acum urmează să se   dueleze în meci direct.
