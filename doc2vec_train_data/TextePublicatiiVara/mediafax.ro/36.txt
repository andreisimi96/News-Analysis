Serena Williams i-a încântat pe fani cu o costumaţie de super-eroină, pe care a îmbrăcat-o marţi în primul meci de la Roland Garros, dar nu a impresionat-o şi pe Kristyna Pliskova, adversara învinsă de americancă, scor 7-6, 6-4. Mai mult, cehoaica a criticat ţinuta extravagantă a Serenei.
Pliskova, ocupanta locului 70 mondial, a făcut o declaraţie surprinzătoare după meciul cu Williams, insinuând că echipamentul Serenei nu ar fi fost tocmai regulamentar: "Mă întrebam în timpul   meciului dacă nu cumva e împotriva regulilor să joace aşa... Nici măcar nu ştiu ce echipament a purtat, ceva din neopren? Dar ea trebuie să se supună regulamentului. Altfel, mai bine o lăsaţi să   joace dezbrăcată", a declarat Kristyna într-un interviu pentru publicaţia cehă "Blesk".
