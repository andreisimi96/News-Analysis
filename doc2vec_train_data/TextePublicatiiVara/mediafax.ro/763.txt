Reprezentanţii Primăriei Municipiului Bucureşti au spus, marţi, că în spaţiul public circulă declaraţii tendenţioase cu privire la traficul din Capitală şi precizează că traficul s-a agravat, în ultima perioadă, din cauza înmulţirii maşinilor.
Primăria Capitalei, în război cu cei care se plâng de traficul din Bucureşti: Sunt declaraţii tendenţioase/ Pe ce dă vina PMB
„Referitor la declaraţiile tendenţioase care circulă în spaţiul public şi care fac referire la lipsa unor măsuri concrete de fluidizare a traficului, precum şi lipsa unor proiecte de   infrastructură în Capitală, Primăria Municipiului Bucureşti face următoarele precizări: subliniem faptul că timp de 27 de ani, în Capitala României nu s-au luat măsuri coerente de rezolvare a   conflictelor de trafic, situaţie care s-a agravat an după an atât din cauza lipsei investiţiilor, dar şi din cauza înmulţirii autovehiculelor de pe arterele”, se arată într-un comunicat,   transmis, marţi, de PMB.
Potrivit sursei citate, în ultimii doi ani, Municipalitatea a luat mai multe măsuri în ceea ce priveşte infrastructura, precum achiziţionarea a 400 de autobuze, 100 de tramvaie şi 100 de   troleibuze, finalizarea pasajului de la Piaţa Sudului, deblocarea proiectului „Pasaj Ciurel” sau montarea de garduri de-a lungul liniei de tramvai 21.
