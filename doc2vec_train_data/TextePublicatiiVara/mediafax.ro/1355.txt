Departamentul Social - Mediafax
Valentina Pelinel a publicat, pe o reţea de socializare, o primă fotografie alături de Cristian Borcea şi copilul lor, după ce fostul acţionar al FC Dinamo a fost eliberat, luni, din Penitenciarul Jilava, după 4 ani şi 3 luni de închisoare.
"Iubire, implinire, familie, recunostinta, un nou inceput", este mesajul pe care fostul fotomodel l-a ataşat fotografiei în care apare alături de Cristian Borcea şi fiul lor.
Afaceristul a părăsit, luni, Penitenciarul Jilava, acolo unde a fost încarcerat din luna martie a anului 2014, după ce a fost condamnat, de Curtea de Apel Bucureşti, la şase ani şi patru luni de   închisoare cu executare, în dosarul transferurilor de jucători.
Cristian Borcea a fost aşteptat la ieşirea din Penitenciarul Jilava de către Valentina Pelinel.
"A fost o perioadă foarte grea, dacă nu aş fi avut familia, pe Valentina, nu ştiu dacă şi cum treceam pentru că este cel mai greu departe de copii, departe de Valentina, pentru că au fost patru ani   şi trei luni de sacrificii, de iubire. Fără iubire şi sacrificii nu se putea. Îmi voi îmbrăţişa copiii, îi voi pupa, încerc, după patru ani şi trei luni, pentru că au fost nişte ani foarte, foarte   grei. În primul rând, după această perioadă,, trebuie să merg cel puţin o lună de zile la psihiatrie. Să nu credeţi că o perioadă aşa de lungă nu lasă urme. Am ajuns la patru medicamente psihotrope   pe seară. Începi să apreciezi mult mai mult oamenii, să petreci mai mult timp cu oamenii care au fost lângă tine în momentele acestea grele şi să apreciezi fiecare zi", a declarat Cristian Borcea,   la ieşire.
Întrebat dacă are de gând să se însoare acum, că a ieşit din închisoare, fostul acţionar al Dinamo le-a replicat jurnaliştilor că vor afla la momentul potrivit.
