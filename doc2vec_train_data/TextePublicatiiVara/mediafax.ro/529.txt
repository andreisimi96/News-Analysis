SOCIAL astăzi, 19:09
de: Loredana Ficiu
Vremea a făcut ravagii, sâmbătă, în Drobeta Turnu Severin, în judeţul Mehedinţi, acolo unde cortul unui circ a fost luat de vânt. O femeie a fost rănită şi a fost transportată la spital, transmite corespondentul MEDIAFAX.
Potrivit purtătorului de cuvânt al ISU Mehedinţi, Raluca Tîrcă, patru persoane au fost consultate de medici la faţa locului, iar o femeie a fost transportată la spital, după ce cortul circului a   fost luat de vânt în timpul spectacolului desfăşurat în Drobeta Turnu Severin.
"Ar fi vorba de patru persoane evaluate medical, însă doar una transportată la spital, cu traumatisme minore, o femeie.
O altă persoană şi doi copii au fost evaluaţi, însă nu necesită îngrijiri   medicale. S-a întâmplat din cauza vântului", a declarat, corespondentului MEDIAFAX, Raluca Tîrcă, purtătorul de cuvânt al ISU Mehedinţi.
Reprezentantul ISU Mehedinţi a mai spus că angajatul circului a luat măsura evacuării persoanelor, pentru că vântul era extrem de puternic şi a desprins copertina.
Tîrcă a mai spus că în interiorul circului mai erau doar cele patru persoane.
Pompierii mehedinţeni au efectuat căutări şi s-au asigurat că nu mai sunt alte persoane surprinse sub copertină.
Judeţul Mehedinţi se află sub avertizare cod galben de ploi şi vânt până duminică, la ora 06.00.
