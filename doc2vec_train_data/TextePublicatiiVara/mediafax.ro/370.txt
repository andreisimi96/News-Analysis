SOCIAL astăzi, 18:39
de: Florin Zafiu
Primarul Capitalei, Gabriela Firea, a declarat, joi, că cele 14 evenimente, la care se aşteaptă să participe zeci de mii de oameni, care vor avea loc sâmbătă în Bucureşti, reprezintă un test pentru municipalitate în ceea ce priveşte Campionatul European de Fotbal din 2020.
"Cred că vom face faţă şi acestor evenimente de sâmbătă, oricum e un fel de test şi pentru noi pentru că dacă nu ne descurcăm sâmbătă cu 14 evenimente, ce o să facem la UEFA în 2020. Eu cred că   trebuie să dăm dovadă că suntem ca orice altă capitală europeană în care pot să aibă loc foarte multe evenimente la care participă un număr foarte mare de persoane, dar asta înseamnă să fim foarte   civilizaţi, foarte respectuoşi, să respectăm ceea ce stabilesc instituţiile statului ca şi traseu. Nu pot eu să recomand bucureştenilor să lase maşina acasă , dar vor fi restricţii rutiere", a   declarat primarul general Gabriela Firea.
Edilul a mai precizat că, o formulă asemenătoare va fi şi în septembrie, când vor avea loc zilele Bucureştiului, unde va fi aşteptat un număr mare de persoane.
"Vom fi într-o asemenea formulă de pregătire şi în septembrie, când vor fi zilele Bucureştiului, când vom avea 3 zile cu foarte multe evenimente în Capitală cu un număr foarte mare de persoane. Vom   avea şi o vedetă internaţională care va veni la Bucureşti şi sunt convinsă că vor veni şi turişti din afara ţării", a adăugat Firea.
În ceea ce priveşte mitingul pe care îl va organiza PSD, primarul general a precizat că cererea de autorizare a fost făcută pentru 220.000- 250.000 de persoane.
"Împreună cu Brigada Ruieră, cu Administraţia Străzilor, cu Poliţia Capitalei şi Poliţia Municipală s-au stabilit mai multe locaţii pentru parcare. De asemena, s-a stabilit sistemul de afluire şi   defluire astfel încât să nu existe incidente. S-a stabilit pentru fiecare judeţ inclusiv ora de plecare de la locaţia respectivă către Bucureşti, pentru a putea fi preluate astfel încât să nu fie   suprapuneri şi să nu fie momente în care vin prea multe autocare", a mai spus edilul Capitalei.
Partidul Social Democrat (PSD) a anunţat că, sâmbătă, 9 iunie, între orele 20.00 şi 22.00, va organiza un miting împotriva abuzurilor, în Piaţa Victoriei.
Lideri din mai multe organizaţii PSD din ţară au declarat că au mobilizat mii de oameni pentru mitingul de sâmbătă, de la Bucureşti, cei mai mulţi urmând să plece din judeţul Olt – 10.000 de   persoane şi din Iaşi – 6.000 de susţinători.
"Un miting organizat împotriva abuzurilor care se întâmplă în România de mult timp, faptul că democraţia şi statul de drept sunt afectate de câţiva ani în România. Facem acest miting pentru a arăta   că suntem decişi să mergem până la capăt. Îi aşteptăm pe toţi acre vor să trăiască într-o ţară liberă, în care să nu mai fie instituţii aflate sub teroare, unde, din cauza unei propagande toxice   uriaşe se pune problema ca o putere subterană să paraziteze deciziile şi să influenţeze într-un mod ocult decizii importante, să permită instruziuni neconstituţionale, să permită ca cetăţeni   români, firme româneşti să fie închise, zeci, mii de destine să fie distruse", a declarat, luni, după şedinţa PSD, Liviu Dragnea.
