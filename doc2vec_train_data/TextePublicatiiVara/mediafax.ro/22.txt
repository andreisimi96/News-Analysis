Luigi Di Maio, liderul formaţiunii antisistem Mişcarea Cinci Stele (M5S), a declarat că preşedintele italian Sergio Mattarella ar trebui să fie destituit din funcţie pentru trădare, deoarece a respins nominalizarea unui politician eurosceptic ca ministru al Economiei şi Finanţelor.
În urma respingerii propunerii pentru portofoliul Economiei şi Finanţelor, Giuseppe Conte a renunţat la mandatul de premier desemnat al Italiei.
"Eram la câţiva paşi de formarea unui Guvern şi am fost opriţi pentru că în Cabinetul nostru era un ministru care a criticat UE", a declarat Di Maio într-un interviu pentru postul de televiziune   RAI, potrivit agenţiei de ştiri Reuters.
"Vreau ca această criză instituţională să fie adusă în faţa Parlamentului (...) şi preşedintele judecat", a adăugat politicianul, specificând că şeful statului ar putea fi acuzat de încălcarea   articolului 90 din Constituţia Italiei.
Parlamentul de la Roma ar putea fi chemat să decidă dacă Mattarella se face vinovat de "înaltă trădare sau încălcarea constituţiei". În cazul în care parlamentarii votează majoritar în favoarea   acuzaţiilor, Curtea Constituţională ar urma să decidă dacă preşedintele poate fi destituit sau nu.
Mattarella a anunţat duminică că a respins candidatura la funcţia de ministru al Economiei şi Finanţelor a lui Paolo Savona, un politician cunoscut pentru opoziţia sa faţă de Zona euro şi Germania,   precizând că a propus alternative.
"Incertitudinea privind poziţia noastră a alarmat investitorii şi deponenţii din Italia şi străinătate", a declarat preşedintele Italiei, adăugând: "Apartenenţa la euro este o alegere fundamentală.   Dacă vrem să discutăm, atunci ar trebui să o facem într-o manieră serioasă".
Giuseppe Conte, desemnat miercuri să formeze un nou guvern, era susţinut de coaliţia formată din partidul eurosceptic Liga Nordului şi formaţiunea antisistem Mişcarea Cinci Stele.
