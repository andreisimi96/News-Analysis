de: Ana Petrescu
Birourile permanente reunite ale Camerei Deputaţilor şi Senatului au aprobat o cerere a premierului Viorica Dăncilă pentru organizarea unei dezbateri legate de preluarea preşedinţiei UE de către România, iar discuţiile vor avea loc miercurea viitoare în plenul reunit al celor două Camere.
"Având în vedere importanţa dialogului între Guvern şi Parlament pe acestă temă, îmi exprim, domnule preşedinte, disponibilitatea de a prezenta în plenul Parlamentului României, în perioada imediat   următoare, stadiul procesului de pregătire şi temele de interes care vor sta la baza Programului de lucru al Preşedinţiei României la Consiliul UE. Dezbaterile care vor putea avea loc, cu această   ocazie, vor constitui un sprijin consistent în procesul de elaborare şi adoptare, de către Guvern, a primei versiuni a Programului de lucru al Preşedinţiei României la Consiliul Uniunii Europene",   scrie prim-ministrul Viorica Dăncilă în scrisoarea transmisă către preşedintele Camerei Deputaţilor, Liviu Dragnea, şi aprobată miercuri de conducerea Parlamentului.
Pe 8 mai a avut loc la Palatul Victoria reuniunea Consiliul Interministerial pentru Pregătirea şi Exercitarea Preşedinţiei României la Consiliul Uniunii Europene, şedinţa fiind prezidată de   premierul Viorica Dăncilă. În cadrul reuniunii, au fost prezentate progresele înregistrate în ultimele luni pentru pregătirea acestui moment important pentru ţara noastră şi a fost aprobată prima   versiune a temelor de interes ale preşedinţiei României la Consiliul Uniunii Europene care va fi preluată în ianuarie 2019.
"După consultarea legislativului, Guvernul României va adopta prima versiune a documentului şi va intra într-un dialog cu Secretariatul General al Consiliului UE pentru ca în noiembrie, conform   calendarului, Executivul să adopte forma finală a programului de lucru. Temele de interes reflectă marile provocări şi transformări care apar din multiplicarea discuţiilor la nivel european cu   privire la viitorul Uniunii. Prin alegerea acestor teme, se doreşte un consens larg în privinţa procesului de pregătire şi exercitare a Preşedinţiei României la Consiliul Uniunii Europene", se   arată în comunicatul de presă al Guvernului.
La nivelul Parlamentului există şi o comisia specială comună a Camerei Deputaţilor şi Senatului pentru coordonarea activităţilor parlamentare necesare pregătirii Preşedinţiei Consiliului Uniunii   Europene din primul semestru al anului 2019, condusă de senatorul PSD, Titus Corlăţean.
