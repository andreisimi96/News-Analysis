POLITIC astăzi, 18:13
de: Gabriel Pecheanu
Ministrul de Externe, Teodor Meleşcanu, a confirmat, luni, la Palatul Parlamentului, înlocuirea ambasadorului SUA la Bucureşti, Hans Klemm, el afirmând doar că persoana care va prelua postul va fi o persoană ”care vorbeşte limba română”.
”Aşteptăm să vedem dacă i se oferă agrementul şi după aceea vă pot spune şi numele. În orice caz e o persoană care cunoaşte limba română”, a declarat Meleşcanu, întrebat cine îi va lua lui   Hans Klemm ca ambasador al SUA la Bucureşti.
Totodată, Meleşcanu a evitat să evalueze activitatea lui Hans Klemm.
"Nu pot eu să fac evaluări la adresa ambasadorului Klemm pentru că nu cunosc decât o parte mică a activităţii sale, respectiv discuţiile instituţionale pe care le-am avut la Ministerul   Afacerilor Externe şi, din acest punct de vedere, vă asigur că au fost întotdeauna cordiale, chiar dacă nu am fost de acord cu toate problemele. În rest, evaluarea nu-mi aparţine mie, aparţine   Departamentului de Stat", a adăugat ministrul de Externe.
Chestionat dacă Hans Klemm a avut intervenţii referitoare la decizii politice, Meleşcanu a răspuns: "Dânsul nu a avut intervenţii în ceea ce priveşte deciziile politice. A exprimat puncte de   vedere. România este o ţară democratică unde toată lumea se poate exprima".
Hans Klemm a preluat funcţia de ambasador SUA în România în septembrie 2015. Anterior el a fost principal adjunct al asistentului secretarului de stat în cadrul Biroului de Resurse Umane şi în   perioada iulie 2013-decembrie 2014 a ocupat funcţiile de director general interimar al Serviciului Diplomatic şi director interimar de personal al Departamentului de Stat.
În 2012 Klemm a fost principalul reprezentant al SUA la APEC, the Asia Pacific Economic Cooperation forum (forumul Cooperare Economică Asia-Pacific), iar din 2010 a condus toate programele civile   şi militare în domeniul statului de drept desfăşurate de SUA în Afganistan. El a mai îndeplinit multiple mandate în Japonia şi a lucrat şi la ambasadele SUA din Bonn, Seul şi Port of Spain.
