Diana Grigore , Mediafax
Deputatul liberal Florin Roman şi-a depus demisia din funcţia de vicepreşedinte al PNL, în şedinţa de luni a Biroului Executiv al formaţiunii. Acesta acuză că vocea sa în partid nu contează, însă asigură că va rămâne "acelaşi deputat de opoziţie incisiv la adresa PSD".
"Am înaintat astăzi, demisia din funcţia de vicepreşedinte a Partidului National Liberal. După o îndelungă chibzuinţă. Atunci când începi sa constaţi ca, după multă munca şi efort, părerea ta   este minoritara, cred ca decizia este cea corecta. Iar majoritarii trebuie sa-şi asume responsabilitatea unui partid care înseamnă 200.000 de membri. Tocmai pentru a nu pune PNL intr-o situaţie   delicata. Voi rămâne în continuare acelaşi deputat de opoziţie incisiv la adresa PSD!", a scris Roman pe pagina sa de Facebook.
În cadrul şedinţei BEX al PNL de luni, Florin Roman a avut o dispută cu colegii de partid, printre care şi liderul deputaţilor PNL, Raluca Turcan, în legătură cu votul liberalilor asupra   proiectului de lege care aduce modificări Codului administrativ, care urmează să fie votat în plenul de luni al Senatului, potrivit surselor MEDIAFAX.
Florin Roman, membru în Comisia specială pentru elaborarea Codului administrativ, a susţinut unele propuneri de modificare a Codului, dorind ca liberalii să susţină şi în plen proiectul. De   cealaltă parte, Turcan s-a opus. În cele din urmă, liberalii au decis în Biroul Executiv să voteze împotriva proiectului care propune schimbarea Codului administrativ.
