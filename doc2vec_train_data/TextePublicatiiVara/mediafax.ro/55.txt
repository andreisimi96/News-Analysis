Traian Băsescu a spus, miercuri, după ce Curtea Constituţională a României a decis că există un conflict constituţional între ministrul Justiţiei şi preşedintele Klaus Iohannis, că este o "decizie de rară ticăloşie", completând că CCR a "întors justiţia la nivelul anilor 2004".
"Dragnea şi Tăriceanu au reuşit implementarea visului USL: „NU AVEM PUTEREA, PÂNĂ NU AVEM JUSTIŢIA. Curtea Constituţională a adoptat, în conflictul Kovesi - Tudorel Toader, o decizie de rară   ticăloşie. Practic, de azi, procurorii marilor parchete sunt subordonaţi guvernului politic, prin Ministrul Justiţiei. CCR a întors justiţia la nivelul anilor 2004, când deciziile cu privire la   soarta dosarelor penale se luau în sediul PSD, de doamna Stănoiu, alături de Adrian Năstase, Victor Viorel Ponta, Mike Şpagă, Marian Oprişan şi mulţi alţi politicieni socialişti. Practic, CCR a   anulat 14 ani de progres în procesul de consolidare a Independeţei Justiţiei", a scris Traian Băsescu pe Facebook.
De asemenea, fostul preşedinte al României a spus că trebuie legile justiţiei trebuie corectate prin implementarea deciziilor CCR şi a directivelor UE.
"Eu nu susţin că, în independenţa ei, Justiţia nu a făcut abuzuri, nu a hărţuit şi condamnat oameni nevinovaţi, dar acestea trebuie corectate prin legi, prin implementarea deciziilor CCR şi a   directivelor UE în legislaţie sau prin acţiuni ale CSM şi ale Inspecţiei Judiciare, dar în nici un caz prin punerea parchetelor sub control politic", a mai spus Traian Băsescu.
Curtea Constituţională a decis că există un conflict instituţional, după ce Guvernul a sesizat un posibil conflict între Executiv şi Preşedinţie, ca urmare a faptului că preşedintele Klaus Iohannis   a refuzat să o revoce pe Laura Codruţa Kovesi, procuror şef al DNA.
Curtea Constituţională a admis, cu majoritate de voturi, că există un conflict înytre preşedinte şi ministrul Justiţiei, Tudorel Toader, din cauza refuzului şefului statului de a o revoca din   funcţie pe Laura Codruţa Kovesi.
Ulterior, Curtea Constituţională i-a cerut preşedintelui, într-un comunicat, să emită decretul de revocare a Laurei Codruţa Kovesi.
