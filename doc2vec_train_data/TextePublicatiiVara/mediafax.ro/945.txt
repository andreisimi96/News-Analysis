de: Departamentul Social - Mediafax
Ministrul Justiţiei, Tudorel Toader, a declarat, vineri, că ministerul va lua măsurile legale ce se impun în cazul extrădării lui Sebastian Ghiţă atunci când o decizie va fi luată de judecători şi în ultimul dosar în care fostul deputat mai are emis mandat de arestare.
"Când vom avea hotărârea şi în acel dosar, în funcţie de care sigur vom proceda potrivit procedurilor legale. Când va scăpa şi de acel mandat, vom discuta. (...) Spune Constituţia, toţi suntem   egali în faţa legii. Toţi trebuie să răspundem în aceleaşi condiţii prevăzute de lege după cum toţi trebue să beneficieze, cei aflaţi în situaţia de care vorbiţi (extrădare -n.r.), trebuie să   beneficieze de aceleaşi garanţii procedurale, până când se bucură de prezumţia de nevinovăţie. Prin urmare, fără să spuneţi un nume, toţi cei aflaţi în ipoteza în care sunt urmăriţi penal, în care   sunt condamnaţi în primă instanţă, în care sunt condamnaţi definitiv, trebuiesc trataţi cu aceeaşi măsură de garantare a prezumţiei de apărare a drepturilor, libertăţilor fundamentale.
Să nu   credeţi că dacă cineva are un nume mai sonor, datorită presei, sau altul nu-l ştim, dacă se află în aceeaşi ipoteză sunt supuşi aceloraşi exigenţe legale", le-a declarat, vineri, ministrul   Justiţiei, jurnaliştilor prezenţi la sediul ministerului.
Înalta Curte de Casaţie şi Justiţie (ÎCCJ) l-a achitat, joi, pe fostul deputat Sebastian Ghiţă, în primă instanţă, în dosarul în care este judecat în lipsă, alături de foşti şefi din poliţie şi   parchete din Prahova.
Achitările au fost date de magistraţii instanţei supreme fie pe motiv că faptele nu există, fie pe motiv că faptele nu sunt prevăzute de legea penală. Totodată, instanţa supremă a revocatul   mandatul de arest preventiv emis pe numele lui Sebastian Ghiţă şi în baza căruia a fost cerută extrădarea din Serbia.
Este a doua decizie de achitare pe care fostul deputat o primeşte după ce a fost achitat şi în dosarul în care a fost acuzat că i-a dat mită fostului primar al Ploieştiului, Iulian Bădescu.
Sebastian Ghiţă mai are un mandat de arestare emis pe numele său, în baza căruia a fost cerută extrădarea din Serbia.
