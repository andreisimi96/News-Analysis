de: Ana Obretin - Mediafax
Creatoarea de modă americană Kate Spade, care s-a sinucis marţi, a lăsat în urma sa un bilet de adio care conţinea un mesaj pentru fiica sa în vârstă de 13 ani, potrivit foxnews.com.
Potrivit unor surse din poliţie, care se ocupă de acest caz, Kate Spade i-a transmis în acest bilet fiicei sale să nu se învinovăţească pentru faptul că ea a ales să se sinucidă.
Informaţia despre existenţa acestui bilet de adio a fost confirmată de poliţie.
Trupul neînsufleţit al lui Kate Spade a fost descoperit marţi în apartamentul său din Manhattan, New York, iar poliţia spune că este vorba despre o sinucidere.
Soţul creatoarei, Andrew Spade, fratele actorului David Spade, era acasă când a fost făcută descoperirea.
Fiica celor doi, Frances Beatrix Spade, era la şcoală.
Mai multe surse apropiate designerului au spus că aceasta avea probleme în căsnicie şi că suferea de depresie de mai mulţi ani.
Kate Spade, care a lucrat iniţial ca jurnalist la revista Mademoiselle, s-a lansat ca designer în 1993, lucrând cu soţul ei, Andy Spade.
Specializată în accesorii, Kate Spade, care a murit la vârsta de 55 de ani, era cunoscută mai ales pentru poşetele sale, dar şi pentru liniile de pantofi.
Menţiuni despre accesoriile sale au fost făcute de mai multe ori în serialul cult "Totul despre sex/ Sex and the City".
