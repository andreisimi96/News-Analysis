de: Departamentul Corespondenţi - Mediafax
Poliţiştii de frontieră din cadrul PTF Calafat-ITPF Giurgiu au descoperit în compartimentul de marfă al unui camion, ascunşi printre pepeni, trei cetăţeni pakistanezi care intenţionau să intre ilegal în ţară, pentru a ajunge apoi în Germania.
La Punctul de Trecere a Frontierei Calafat, judeţul Dolj, s-a prezentat sâmbătă, pentru a intra în ţară, cetăţeanul polonez G.Stanislav, în vârstă de 50 de ani, la volanul unui autocamion încărcat   cu pepeni verzi din Grecia pentru Germania.
Poliţiştii de frontieră români şi bulgari a controlat camionul şi au găsit ascunşi, printre pepeni, trei bărbaţi.
Poliţiştii de frontieră au stabilit că cei în cauză sunt cetăţeni pakistanezi, doi bărbaţi în vârstă de 20 de ani, respectiv 31 de ani şi un minor, în vârstă de 15 ani.
La cercetări, cele trei persoane au declarat că s-au urcat în autocamion pe teritoriul Greciei şi intenţionau să ajungă în Germania, la rude.
De asemenea, şoferul polonez a declarat că nu are cunoştinţă despre modul cum au ajuns pakistanezii în autovehicul.
Poliţiştii de frontiera au întrerupt călătoria celor trei, iar conform protocolului romano - bulgar, cetăţeanul polonez, mijlocul de transport şi cei trei pakistanezi au fost predaţi Poliţiei de   Frontieră Bulgare.
