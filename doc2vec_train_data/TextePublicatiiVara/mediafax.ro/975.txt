de: Dragos Suciu
Un bărbat de 29 de ani din Alba Iulia a fost arestat preventiv, fiind acuzat că ar fi lovit, cu pumnii şi picioarele, un martor dintr-un dosar privind traficul de etnobotanice în care este cercetat penal şi tatăl său, transmite corespondentul MEDIAFAX.
Potrivit unui comunicat de presă trimis, vineri, de Poliţia Română, un bărbat din Alba Iulia este cercetat de joi în stare de arest preventiv pentru infracţiunea de răzbunare pentru ajutorul dat   justiţiei, după ce ar fi agresat o persoană ce a depus mărturie într-un dosar privind traficul de etnobotanice.
”La data de 30 mai a.c., poliţiştii din cadrul Brigăzii de Combatere a Criminalităţii Organizate Alba Iulia, împreună cu procurorii D.I.I.C.O.T. – S.T. Alba, cu sprijinul Direcţiei Operaţiuni   Speciale din Poliţia Română, al poliţiştilor din I.P.J. Alba şi al jandarmilor, au efectuat 4 percheziţii domiciliare la locuinţele unor persoane din Alba Iulia şi Stremţ, judeţul Alba, bănuite de   efectuarea de operaţiuni cu produse susceptibile de a avea efecte psihoactive. În urma percheziţiilor, au fost descoperite şi ridicate 83 de pliculeţe cu substanţă vegetală uscată, dispozitive   pentru mărunţit substanţă vegetală, cântare electronice de mare precizie, 5.300 de lei, precum şi telefoane mobile şi laptopuri ce se pare că au fost folosite în activitatea infracţională”, se   arată în comunicat.
Poliţiştii au pus în executare patru mandate de aducere şi au audiat, în calitate de martori, 25 de persoane ce ar fi cumpărat astfel de substanţe interzise, de la persoanele vizate de anchetă.
”Au fost reţinute trei persoane, iar ulterior, Tribunalul Alba a dispus arestarea preventivă a uneia dintre aceste persoane, măsura arestului la domiciliu faţă de o altă persoană şi măsura   preventivă a controlului judiciar, faţă de cea de-a treia persoană”, potrivit poliţiştilor.
Având în vedere faptul că unii dintre martorii audiaţi au dat declaraţii împotriva celor trei persoane cercetate, un bărbat, de 29 de ani, din Alba Iulia, fiul uneia dintre persoanele vizate de   anchetă, i-ar fi ameninţat şi agresat pe unii dintre martori.
”Din cercetări a rezultat că, în seara zilei de 6 iunie a.c., în timp ce se afla în faţa blocului în care locuieşte, unul dintre martori ar fi fost lovit de bărbat, cu pumnii şi picioarele, în   scopul răzbunării, pentru declaraţia dată în faţa anchetatorilor, în dosarul penal în care este cercetat şi tatăl său”, potrivit sursei citate.
Procurorii D.I.I.C.O.T. – S.T. Alba au luat, faţă de bărbat, în aceeaşi zi, măsura reţinerii pentru 24 de ore, iar instanţa de judecată a dispus, faţă de acesta, măsura controlului judiciar.
La data de 14 iunie a.c., Curtea de Apel Alba Iulia a admis contestaţia D.I.I.C.O.T. – S.T. Alba şi a dispus măsura arestării preventive a bărbatului, pentru 30 de zile, sub aspectul săvârşirii   infracţiunii de răzbunare pentru ajutorul dat justiţiei.
Tânărul a fost introdus în Centrul de Reţinere şi Arestare Preventivă din cadrul Inspectoratului de Poliţie Judeţean Hunedoara.
