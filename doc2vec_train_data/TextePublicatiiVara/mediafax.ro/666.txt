de: Tudor Ionescu
Arabia Saudită şi Federaţia Rusă au precizat că sunt gata să suplimenteze producţia de petrol pentru a compensa eventualele întreruperi din Iran şi Venezuela, decizia venind pe fondul scăderii preţului barilului la cea mai scăzută valoare din ultimele două luni, relatează Bloomberg.
Totodată, decizia Rusiei şi a Arabiei Saudite a coincis şi cu o creştere a producţiei din Statele Unite, cea mai mare din ultimii trei ani.
Astfel, preţul barilului de petrol Brent a ajuns în jurul cifrei de 75 de dolari, cu o tendinţă generală de scădere, fiind nivelul la care se găsea şi pe la începutul lunii mai. În acelaşi timp,   preţul unui baril de petrol Ural a depăşit 73 de dolari, tendinţa fiind tot de scădere.
În urmă cu câteva săptămâni, preţul unui baril Brent se situa în jurul cifrei de 76 de dolari, însă ea fusese şi de 79,81 de dolari. Iar preţul barilului de petrol Ural se situa la aproximativ 72   de dolari, deşi în luna mai fusese şi de 77,19 de dolari.
Preţul barilului West Texas Intermediate (WTI) a suferit, însă, cea mai mare scădere, ajungând la nivelul primei părţi a lunii aprilie, adică în jurul cifrei de 65 de dolari, cu o tendinţă de   reducere.
Statele membre Organizaţiei Ţărilor Exportatoare de Petrol (OPEC) se vor întâlni la Viena săptămâna viitoare, în intervalul 22-23 iunie. Şi potrivit unor surse anonime, citate de Bloomberg,   guvernul Statelor Unite a cerut unui grup de producători de petrol, în frunte cu Arabia Saudită, creşterea producţiei de petrol cu un milion de barili de petrol pe zi.
Asta după ce recent, tot pe fondul scăderii preţurilor, şi Rusia a crescut producţia, până la 11,1 milioane de barili de petrol.
