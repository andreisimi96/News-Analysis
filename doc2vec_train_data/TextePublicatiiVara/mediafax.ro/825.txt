de: Mihaela Gidei
Inspecţia Judiciară cere DNA o monitorizare şi o informare semestrială privind dosarele mai vechi de un an, chiar dacă numărul lor a scăzut în mai bine de jumătate an, sunt concluziile după controlul efectuat la Direcţie. Au fost verificate şi dosarele procurorilor Mihaiela Iorga şi Doru Ţuluş.
O echipă a Inspecţiei Judiciare a efectuat, în perioada 16-20 aprilie, un control la Direcţia Naţională Anticorupţie (DNA), ce a vizat verificarea modului în care au fost remediate deficienţele   constatate la nivelul Secţiei de combatere a infracţiunilor asimilate infracţiunilor de corupţie, ca urmare a verficărilor efectuate cu ocazia controlului de fond din anul 2017.
În cadrul raportului întocmit în urma acestui control, sunt incluse modul de remediere a deficienţelor constatate la verificarea de anul trecut, situaţia cauzelor repartizate de la alţi procurori,   stadiul dosarelor în lucru, dar şi propuneri.
În concluziile raportului, se arată că, „în ceea ce priveşte situaţia dosarelor mai vechi de un an de la prima sesizare, se reţine că numărul acestei categorii se dosare a scăzut, de şla 724 la   data de 25 august 2017, la 547 la data de 11 mai 2018”.
„S-a reţinut preocuparea conducerii Secţiei de combatere a infracţiunilor asimilate şi a Direcţiei Naţionale Anticorupţie, precum şi a procurorilor din cadrul secţiei, cu privire la reducerea   stocului de dosare vechi. Cauzele care au condus la nesoluţionarea acestor dosare în intervale de timp mai mici sunt atât de natură obiectivă: durata mare de efectuare a constatărilor sau   expertizelor, întârzierea efectuării actelor solicitate prin comisii rogatorii, sustragerea persoanelor cercetate de la urmărirea penală etc.
, cât şi de natură subiectivă; în acest sens, au fost   constatate aspecte de natură disciplinară, în cazuri ce au fost detaliate anterior, generate de întârzierea nejustificată, în mod repetat, a soluţionării unor dosare. Există dosare vechi în lucru,   în care cercetările penale au fost efectuate relativ ritmic însă există şi cauze în care, invocându-se complexitatea cauzei sau volumul de activitate, nu au fost administrate probatorii”, se arată   în raportul Inspecţiei Judiciare.
De asemenea, inspectorii au verificat şi situaţia dosarelor de care s-au ocupat foştii procurori DNA, Doru Florin Ţuluş şi Mihaiela Moraru Iorga.
Cu privire e la situaţia dosarelor redistribuite ulterior revocării din funcţie a procurorului Doru Florin Ţuluş, inspectorii au constatat că acestea au fost repartizate imediat după predarea   acestora, procurorilor din cadrul Secţiei de combatere a infracţiunilor asimilate infracţiunilor de corupţie; din cele 64 dosare, 19 au fost soluţionate cu clasare şi 2 au fost declinate; în aceste   cauze au fost efectuate cercetări relativ ritmic, în funcţie de volumul de activitate şi de prioritizarea cauzelor a căror soluţionare impunea urgenţă.
De asemenea, în privinţa cauzelor care au fost instrumentate de Mihaiela Iorga, echipa Inspecţiei Judiciare a reţinut că dosarele au fost repartizate după mai mult de două luni de la predarea   acestora, procurorilor din cadrul ambelor secţii de urmărire penală din cadrul direcţiei dar şi la Serviciul Teritorial Ploieşti. Din cele 107 dosare, au fost soluţionate 27, iar în aceste cauze au   fost efectuate cercetări relativ ritmic, în funcţie de volumul de activitate şi de prioritizarea cauzelor a căror soluţionare impunea urgenţă.
„La nivelul Secţiei de combatere a infracţiunilor asimilate infracţiunilor de corupţie, în 25 cauze au fost pronunţate soluţii de clasare, prin rechizitoriu sau ordonanţă, în care au fost dispuse   măsuri de supraveghere tehnică. Măsurile au fost comunicate persoanelor vizate în termenul prevăzut de lege, conform adreselor de comunicare ataşate dosarelor verificate, care au fost prezentate   inspectorilor”, mai spune raportul Inspecţiei Judiciare.
Propunerea echipei Inspecţiei Judiciare în urma controlului este monitorizarea în continuare a cauzelor vechi: „Monitorizarea cauzelor mai vechi de 1 an de la prima sesizare la nivelul Secţiei de   combatere a infracţiunilor asimilate infracţiunilor de corupţie. Verificările vor fi efectuate de către procurori anume desemnaţi din cadrul Direcţiei Naţionale Anticorupţie, semestrial, informarea   întocmită ca urmare a verificărilor urmând a fi transmisă Inspecţiei Judiciare”.
