de: Ana Obretin - Mediafax
Beyonce şi Jay-Z au inclus fotografii ale lor cu nişte gemeni în producţia turneului lor comun, "On The Run II", care a debutat miercuri seară, în Cardiff, Marea Britanie, stârnind vâlvă pe reţelele de socializare, potrivit tmz.com.
Fanii celor doi cântăreţi americani şi-au exprimat imediat încântarea pe reţelele de socializare, mai ales că imaginile cu gemenii, născuţi pe 13 iunie 2017, sunt foarte rare.
Astfel, în februarie 2017, Beyonce şi-a anunţat sarcina cu gemeni printr-o fotografie a sa în lenjerie intimă, într-un decor floral. Un decor similar a fost ales şi în iulie 2017, pentru prima   fotografie publică a gemenilor, Beyonce pozând ca o Venus, cu ei în braţe. De fiecare dată, imaginile au stârnit vâlvă pe reţelele de socializare şi aşa s-a întâmplat şi miercuri seară.
Nimeni nu se aştepta la acest lucru, însă Jay-Z şi Beyonce au proiectat pe ecrane uriaşe imagini cu nişte gemeni, despre care multă lume a presupus că sunt ai lor. Astfel, pe ecrane, spectatorii au   putut vedea o fotografie a lui Beyonce, coafată ca regina Cleopatra, ţinând în braţe doi copii şi o alta a lui Jay-Z împreună cu aceeaşi micuţi, alături de textul "Dragostea este universală".
Totuşi, site-ul american Buzzfeed a scris că, de fapt, copiii care apar în acele fotografii nu sunt gemenii lor.
Artiştii nu au făcut niciun comentariu privind acest subiect.
Turneul "On The Run II" va include o serie de 15 concerte în Europa şi o alta de 21 de show-uri în America de Nord.
În Europa, cei doi cântăreţi vor mai avea concerte în oraşe precum Manchester, Londra, Amsterdam, Copenhaga, Stockholm, Berlin, Roma, Barcelona, Paris, seria urmând să se încheie pe 17 iulie, la   Nisa.
Ambele cele mai recente albume lansate de Beyoncé şi Jay-Z, "Lemonade" (2016), respectiv "4:44" (2017), vorbesc despre dificultăţi în mariajul lor, dar se pare că cei doi au depăşit deja aceste   probleme.
Turneul marchează a zecea aniversare a căsătoriei lor şi, potrivit unor surse, cuplul este însoţit de cei trei copii, Blue Ivy, în vârstă de 6 ani, şi gemenii Sir şi Rumi.
Cântăreţul american Jay-Z a devenit, în 2017, lider în topul celor mai bogaţi artişti hip-hop, realizat de Forbes, după ce, în cei şase ani anteriori, primul loc în clasament a fost ocupat de Sean   "Diddy" Combs. Potrivit publicaţiei Forbes, care realizează anual acest clasament, Jay-Z, în vârstă de 48 de ani, are un venit net de 900 de milioane de dolari, averea lui crescând cu 90 de   milioane de dolari în ultimele 12 luni.
Beyonce Knowles, în vârstă de 36 de ani, a devenit celebră la sfârşitul anilor 1990 în calitate de membră a trupei Destiny's Child, unul dintre grupurile feminine cu cele mai mari vânzări de   discuri din lume. În 2003, în timpul unei pauze din cariera trupei Destiny's Child, Beyonce a lansat primul ei album solo, intitulat "Dangerously in Love". Beyonce este una dintre cântăreţele   recompensate cu cele mai multe premii Grammy, primind 22 astfel de trofee - trei ca membră a grupului Destiny's Child şi alte 19 în calitate de artistă solo. Beyonce a jucat şi în filme, precum   "Austin Powers - Goldmember" (2002), "Pantera roz" (2006), "Dreamgirls" (2006) şi "Cadillac Records" (2008).
