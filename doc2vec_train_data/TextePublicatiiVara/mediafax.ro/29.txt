Senatorul PNL Florin Cîţu a declarat, miercuri, referitor la acordarea împrumuturilor cu dobândă zero pentru aproximativ opt milioane de cetăţeni, că este o propunere iresponsabilă, menţionând că Guvernul se împrumuă zilnic pentru pensii şi salarii.
''Am auzit de noua minciună a PSD - credite fără dobândă pentru 8 milioane de români. Guvernul ăsta nu are bani de pensii şi salarii, se împrumută zilnic , dar vine cu astfel de propuneri.   Iresponsabili şi mincinoşi. Nu mai comentez cât de tâmpită este o astfel de idee şi cât de rău poate face României'', a scris senatorul PNL pe Facebook.
Vicepremierul Viorel Ştefan a anunţat marţi că Guvernul va adopta săptămâna viitoare un act normativ prin care statul va acorda credite preferenţiale, cu dobândă zero, persoanelor care vor să   investească în dezoltare personală, acoperind cheltuieli cu educaţia, sănătatea, sportul sau cultura.
„Beneficiarii pot fi persoane de 16-26 de ani sau de 26-55 de ani şi sunt eligibili dacă urmează o formă de învăţământ. Tinerii de 16-26 de ani pot primi credite de 40.000 de lei plus un bonus de   20.000 de lei, iar persoanele de 26-55 de ani pot primi 35.000 de lei plus un bonus de 20.000 de lei”, a explicat Viorel Ştefan într-un briefing de presă.
Acesta a mai menţionat că de program ar putea beneficia aproximativ opt milioane de cetăţeni.
