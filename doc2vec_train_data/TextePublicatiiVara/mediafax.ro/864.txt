de: Adriana Mit
Un drum judeţean din Caraş-Severin a fost închis temporar, iar mai multe străzi din localitatea Slatina au fost inundate, miercuri, în urma unei viituri. Opt sate au rămas fără curent din cauza ploilor puternice. Judeţul Caraş-Severin se află sub cod roşu de inundaţii.
O viitură puternică s-a produs, miercuri seara, pe pârâul Slatina, din judeţul Caraş-Severin, care a ieşit din albie. Potrivit reprezentanţilor Inspectoratului Judeţean pentru Situaţii de Urgenţă   Caraş-Severin, au fost inundate mai multe străzi din localitatea Slatina, fără a fi afectate gospodării.
“Ca urmare a condiţiilor meteo nefavorabile, DJ 582 a fost închis temporar între localităţile Brebu Nou şi Slatina Timiş”, a arătat ISU Caraş-Severin.
De asemenea, din cauza ploilor puternice, o gospodărie din localitatea Borlova a fost izolată de apă, iar trei persoane au fost evacuate. Totodată, o curte a fost inundată în localitatea Vălişoara.
La ora transmiterii acestei ştiri, opt localităţi din judeţul Caraş-Severin sunt nealimentate cu energie electrică. Este vorba de Jupa, Zăgujeni, Zorlencior, Cornuţel, Maciova, Cavaran, Sacu şi   Domaşnea.
Judeţul Caraş-Severin se află sub cod roşu de inundaţii, miercuri, până la ora 24.00. Fenomenele vizate sunt: scurgeri de pe versanţi, torenţi şi pâraie, viituri rapide cu posibile efecte severe de   inundaţii, posibile depăşiri ale cotelor de atenţie pe râurile din bazinele Bistra, Timiş, Pogăniş, Tău şi Goleţ.
