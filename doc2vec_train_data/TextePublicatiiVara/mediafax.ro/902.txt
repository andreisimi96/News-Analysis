Părinţii unor elevi care au susţinut evaluarea naţională la Şcoala ”Grigore Moisil” din Ploieşti acuză că, din cauza unui antet aplicat pe foaia de examen, care afecta vizibilitatea, elevii au fost induşi în eroare la o problemă de geometrie. Se cere reluarea probei de matematică.
Probleme la evaluarea naţională la o şcoală, după ce un antet a afetat vizibilitatea la o problemă de geometrie. Inspector: Elevii trebuiau să întrebe în sală
Tatăl unuia dintre elevii care, din cauza antetului aplicat a greşit rezolvarea subiectului, spune că problema a fost la geometrie, unde, la punctul 2, elevii aveau de demonstrat că dreapta VQ este   paralelă cu planul MNP. Din cauza antetului aplicat, unii copii au văzut O în loc de Q.
“ Au fost probleme mari care afectează, pe termen lung, viitorul copiilor. Subiectul avea un antet pe diagonală şi copiii nu au rezolvat subiectul. Antetul afecta vizibilitatea şi au fost   induşi în eroare. La ultima problemă de geometrie, se confundă, din cauza antetului, Q cu O. 80% din copii nu au rezolvat punctul care valorează 0,50. Dacă ei au greşit şi doreau să intre la   informatică, de exemplu, nota finală îi trage în jos. Intră la psihologie sau altceva inferior. Media finală este influenţată mult. La multe licee importante, media de admitere a mare, se intră cu   9.70”, a declarat, corespondentului MEDIAFAX, Marius Filip.
Filip a precizat că părinţii au depus o petiţie la Inspectoratul Şcolar General Prahova.
“S-a depus o petiţie la Inspectoratul Şcolar. Ori nu se ia în calcul punctul, ori să se repete proba. Nu ştiu ce urmează să facem. Mergem până în pânzele albe. Nu ne lăsăm. Nu avea ce căuta   acolo antetul, pe diagonal paginii”, a declarat bărbatul.
La rândul său, inspectorul şcolar adjunct din cadrul ISJ Prahova, Horia Toma, a declarat, pentru MEDIAFAX, că elevii “dacă aveau nelămuriri, trebuia să întrebe în sală”.
“Noi nu avem ce-i face petiţiei. Transmitem mai departe comisiei centrale. Subiectele au fost descărcate în centru, dintr-o aplicaţie a ministerului. Noi nu avem ce face. Tezele sunt închise,   amestecate, trimise în alt judeţ. Nu e de competenţa noastră. Dacă elevii aveau nelămuriri, trebuiau să întrebe în sală”, a declarat Horia Toma.
Directorul Şcolii ”Grigore Moisil” din Ploieşti nu a putut fi contactat.
