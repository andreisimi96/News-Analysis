Poliţiştii din Timiş au fost nevoiţi să tragă, sâmbătă, două focuri de armă în plan vertical pentru a aplana un conflict izbucnit între trei bărbaţi, geamurile de la maşina şi casa unuia dintre indivizi fiind sparte, transmite corespondentul MEDIAFAX.
Potrivit reprezentanţilor Inspectoratului Judeţean de Poliţie Timiş, un echipaj de poliţie s-a deplasat, sâmbătă dimineaţa, în jurul orei 03.00, în localitatea Dudeştii Vechi, după ce un bărbat a   sunat la 112 pentru a anunţat că doi indivizi au pătruns în curtea casei şi i-au spart un geam. De asemenea, cu câteva ore înainte, cei doi i-au spart geamurile de la maşină.
În momentul în care au ajuns poliţiştii, cei trei bărbaţi, cu vârste cuprinse între 25 şi 40 de ani, se ameninţau cu topoarele, astfel că oamenii legii au fost nevoiţi să tragă două focuri de armă   în plan vertical pentru a aplana conflictul.
Cei trei bărbaţi implicaţi în scandal sunt vecini, iar doi dintre aceştia, care au spart geamurile maşinii şi de la casă, sunt rude.
“În cauză a fost întocmit un dosar penal pentru două cazuri de distrugere - maşină şi casă, şi un caz de violare de domiciliu”, au arătat reprezentanţii IPJ Timiş.
