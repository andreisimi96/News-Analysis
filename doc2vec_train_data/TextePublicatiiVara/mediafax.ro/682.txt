de: Mihai Draghici - Mediafax
Grupul auto german Daimler trebuie să cheme în service 774.000 de vehicule Mercedes-Benz vândute în Europa care sunt dotate cu softuri ilegale pentru controlul emisiilor poluante, anunţă Ministerul german al Transporturilor, citat de publicaţia Handelsblatt.
Anunţul a fost făcut după întâlnirea pe care Andreas Scheuer, ministrul german al Transporturilor, a avut-o luni după-amiază cu directorul general al grupului auto Daimler, Dieter Zetsche.
În urma verificărilor, Autoritatea germană pentru transport rutier (KBA) a depistat că vehicule Mercedes-Benz cu motoare diesel sunt dotate cu softuri ilegale pentru controlul emisiilor. Astfel de   dispozitive au fost depistate la modele Mercedes Transporter Vito, la Mercedes GLC şi la Mercedes C-Klasse. În total, este vorba de 774.000 de maşini, dintre care 238.000 sunt înmatriculate în   Germania.
"Guvernul Germaniei va ordona chemarea imediată în service a 238.000 de vehicule produse de compania Daimler din cauza montării unor dispozitive neautorizate", a comunicat Ministerul german al   Transporturilor.
Compania Daimler s-a angajat să coopereze cu autorităţile şi să elimine softurile controversate.
Compania a confirmat chemarea vehiculelor în service, dar a subliniat că problema legalităţii   dispozitivelor contestate urmează să fie clarificată.
