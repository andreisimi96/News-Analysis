de: Mihai Draghici - Mediafax
Eurogrupul a aprobat, joi, deblocarea unei noi tranşe, de un miliard de euro, pentru Guvernul de la Atena, o măsură care este o precondiţie pentru iniţierea negocierilor în scopul restructurării datoriei suverane a Greciei, informează site-ul agenţiei Reuters.
Deblocarea noii tranşe a fost aprobată de Mecanismul European de Stabilitate (MES) înaintea reuniunii miniştrilor Finanţelor din zona euro pe tema viitorului financiar al Greciei. Al treilea   program de asistenţă financiară destinat Greciei se încheie pe 20 august.
"Sunt fericit să anunţ că Guvernul Greciei a înregistrat progrese suficiente în eliminarea arieratelor din sectorul privat", a declarat directorul Mecanismului European de Stabilitate, Klaus   Regling.
Decizia a fost luată la doar câteva minute după ce Parlamentul de la Atena a aprobat un nou set de reforme, care include accelerarea privatizărilor în sectorul energetic.
