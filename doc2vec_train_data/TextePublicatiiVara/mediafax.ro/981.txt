Departamentul Politic - Mediafax
Judecătorul CCR, Petre Lăzăroiu, acuză presiuni din partea Palatului Cotroceni, spunând că a avut o discuţie cu un consilier prezidenţial, care i-a vorbit despre mandatul de revocare a sa din funcţie.
Petre Lăzăroiu a confirmat, pentru MEDIAFAX, discuţia cu consilierul prezidenţial Simina Tănăsescu, ce a avut loc în cursul zilei de joi. Judecătorul CCR a afirmat că discuţia a avut loc la   solicitarea consilierului prezidenţial.
"Nu m-a chemat la Cotroceni, că nici nu m-aş fi dus, ci că am avut o întâlnire cu dânsa. E adevărat că dânsa a dorit să discute cu mine şi nu eu am căutat-o", a spus Petre Lăzăroiu.
Precizările vin după ce acesta a declarat, pentru DCnews că a existat o discuţie cu Simina Tănăsescu, aceasta vorbind despre un decret de revocare a sa din funcţia de magistrat al Curţii.
"Ieri, 14 iunie, orele 14:30 - 15:00, am avut o întâlnire cu consilierul prezidenţial pe probleme juridice, doamna Simina Tănăsescu. Printre altele, mi-a spus că are o sarcină ingrată şi, când am   ajuns în birou la dânsa, mi-a arătat pe o hârtie, care a circulat acum ceva vreme de la fundaţia VeDem Just care cerea, nici mai mult, nici mai puţin, preşedintelui CCR să pună în discuţie mandatul   meu. I-am spus că este o aberaţie, dar dumneaei mi-a zis că preşedintelui i se cere un decret de revocare a mea din funcţie. I-am spus că preşedintele nu are această prerogativă, pentru că   revocarea se face doar de către plenul CCR. Mi-a răspuns: `Da, aşa este, numai că dacă noi nu dăm curs şi preşedintele nu emite decretul, asociaţia ne va da în judecată, iar dacă-l emitem, ne vei   da tu în judecată. Zic: `Evident că o să vă dau în judecată`. Nu ştiu dacă doamna profesor a vorbit în nume personal sau în numele preşedintelui, dar, după felul în care am fost anunţat, după felul   în care s-a purtat discuţia, cred că se intenţionează emiterea unui decret, chiar dacă este fără valoare juridică, de revocare a mea. Repet, preşedintele nu are posibilitatea legală de a da acest   decret. Problema nu ar fi atât a mea, cât a CCR. Dacă se dă un astfel de decret şi eu îl voi contesta, fireşte, până se pronunţă justiţia, preşedintele poate spune: Nu o revoc pe doamna Kovesi,   întâi trebuie să mă lămuresc cum e cu mandatul lui Lăzăroiu. Textul care mi-a permis să fiu numit pentru un mandat întreg este în vigoare. Ideea de bază este că se vrea neapărat să fie creată o   presiune", a declarat Petre Lăzăroiu, pentru DCnews.
La scurt timp a reacţionat şi Cotroceniului, care anunţă că acel consilier prezidenţial este în concediu.
"Consilierul prezidenţial doamna Simina Tănăsescu s-a întâlnit joi, 14 iunie a.c., cu judecătorul Petre Lăzăroiu la sediul Facultăţii de Drept a Universităţii Bucureşti pentru a-i înmâna acestuia   două cărţi de specialitate pe zona dreptului financiar. Menţionăm că în aceste zile consilierul prezidenţial Simina Tănăsescu se află în concediu de odihnă tocmai pentru că desfăşoară activităţi   didactice. În acest context, a avut loc o discuţie pur teoretică pe marginea solicitării asociaţiei civice VeDem Just, o discuţie tehnică, între doi profesionişti de drept constituţional, care nu a   implicat în niciun fel instituţia Preşedintelui României. Drept urmare, sunt complet neadevărate şi nefondate orice fel de speculaţii sau insinuări cu privire la eventuale presiuni exercitate   asupra judecătorului Petre Lăzăroiu", se arată într-o poziţie a Administraţiei Prezidenţiale.
Petre Lăzăroiu, unul dintre cei nouă judecători ai Curţii Constituţionale a României, a fost numit în funcţie în anul 2008, de către preşedintele României de atunci, pentru un mandat de 2 ani, iar   de la 2 iunie 2010 pentru un mandat complet de 9 ani.
Preşedintele Klaus Iohannis a declarat, în 5 iunie, fiind întrebat de situaţia lui Lăzăroiu, că "e foarte regretabil să avem această situaţie".
"Da, consider că este o problemă şi nu este deloc o problemă simplă. Într-adevăr, toată lumea se aşteaptă ca primul actor care respectă cu sfinţenie Constituţia să fie chiar Curtea Constituţională   şi află în ultima vreme că au apărut îndoieli, au apărut semne de întrebare printr-o decizie a Curţii, care chiar ea declară că un mandat nu poate sub nicio formă depăşi nouă ani. În fapt, este un   judecător care se află deja de zece ani acolo. Nu e simplu să tranşăm această chestiune, dar e foarte regretabil să avem această situaţie, fiindcă prin tolerarea acestor mandate mai lungi, ca să nu   mă exprim altfel, chiar Curtea Constituţională s-a pus singură în situaţia să-i fie chestionată respecterea supremaţiei Constituţiei, aşa cum scrie în Constituţie”, a declarat Klaus Iohannis.
