SOCIAL astăzi, 07:10
de: Departamentul Corespondenţi - Mediafax
Patru persoane, între care un copil, au fost rănite grav, sâmbătă dimineaţa, în urma unui accident produs în Sibiu, de un şofer băut, care a pierdut controlul volanului şi a lovit un vehicul care circula regulamentar din sens opus, transmite corespondentul MEDIAFAX.
Purtătorul de cuvânt al ISU Sibiu, Ramona Nistor, a declarat că în urma coliziunii dintre cele două vehicule, patru persoane au fost rănite grav, iar o femeie şi un adolescent de 16 ani sunt   inconştienţi.
„Două ambulanţe SMURD şi Descarcerarea intervin în Sibiu, Şoseaua Alba Iulia, la un accident rutier cu patru victime printre care şi un copil. Doi adulţi şi copilul sunt încarceraţi. Copilul în   vârstă de aproximativ 16 ani şi o persoană adultă sunt inconştienţi. Se acordă tuturor victimelor îngrijiri medicale de urgenţă şi vor fi transportate la spital”, a spus Nistor.
Elena Welter, purtătorul de cuvânt al Poliţiei Sibiu, a declarat, la rândul său, că accidentul s-a produs din cauza unui şofer de 22 de ani, din Copşa Mică (jud. Sibiu), care conducea băut.
„Şoferul unui autoturism condus spre Aeroportul Sibiu a pătruns pe contrasens în coliziune cu un vehicul condus regulamentar. În urma testării cu aparatul etilotest, şoferul vinovat a avut un   rezultat de 0,38 mg/l alcool pur în aerul expirat”, a spus Welter.
Tânărul care a provocat accidentul conducea un autovehicul înmatriculat în străinătate, cu volan pe partea dreaptă.
La ora transmiterii acestei ştiri, traficul în municipiul Sibiu dinspre centru spre Aeroportul Internaţional se desfăşoară cu dificultate, alternativ pe un sens.
