Fetiţă de 6 ani din Arad, filmată conducând o camionetă pe câmp. Tatăl, aflat în dreapta, transmite LIVE, pe Facebook: "Dă-i mai tare!" . VIDEO
În înregistrare, o fetiţă de 6 ani şi 3 luni este filmată când stă pe scaunul şoferului şi conduce o maşină pe câmp. Copila abia atinge cu picioarele pedalele maşinii, reuşind cu greu să vadă   drumul, potrivit celor de la Aradon.ro .
Pe scaunul din dreapta se află tatăl fetiţei, care se aude cum o încurajează să apese pedala de acceleraţie şi care ar fi transmis live pe Facebook întreaga „cursă”.
„Am mânat faină? Mi-s singură pe scaun, uită-te!”, se aude copila în înregistrare.
Mama fetiţei a declarat pentru presa locală că filmarea a fost făcută miercuri, 30 mai, în jurul orelor 17.00-18.00, în satul Galşa, comuna Şiria.
Din spusele femeii, tatăl nu are permis de conducere şi nu e pentru prima dată când o lasă pe fetiţă să conducă maşina.
