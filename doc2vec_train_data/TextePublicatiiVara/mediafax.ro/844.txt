EXTERNE astăzi, 17:03
de: Mihai Draghici - Mediafax
Un senator republican din Statele Unite, Lindsey Graham, a catalogat drept "ridicolă" argumentaţia preşedintelui Donald Trump pentru suspendarea exerciţiilor militare din Coreea de Sud, afirmând că efectivele americane din regiune sunt un semnal adresat Chinei.
"Este ridicol. Pentru contribuabilii americani nu este o povară să aibă o forţă militară de avangardă detaşată în Coreea de Sud", a declarat Lindsey Graham pentru CNN.
"Aceste efective militare aduc stabilitate. Sunt un avertisment adresat Chinei că pur şi simplu nu poţi acapara întreaga regiune. Deci, resping analiza conform căreia ar costa prea mult, dar accept   propunerea de reducere a exerciţiilor militare, vreau să vedem dacă putem găsi modalităţi mai bune în această situaţie", a adăugat senatorul republican.
Donald Trump a anunţat marţi, imediat după întrevederea cu liderul Coreei de Nord, Kim Jong-Un, că va suspenda exerciţiile militare din Coreea de Sud. Donald Trump a admis că procesul   denuclearizării Coreei de Nord va dura mulţi ani, subliniind că va fi verificat de experţi americani şi internaţionali şi oferind asigurări că Statele Unite nu vor reduce efectivele militare din   Coreea de Sud.
"Nu reducem nimic deocamdată, poate la un moment dat; avem 32.000 de militari în Coreea de Sud, eu am spus în campania electorală că vreau să îi aduc înapoi acasă, dar deocamdată nu   pot. Însă vom limita exerciţiile militare în regiune, ceea ce ne va permite să economisim mulţi bani. Vom verifica procesul denuclearizării, simt că liderul nord-coreean vrea să facă acest lucru,   sunt foarte sigur. Am efectuat mult timp exerciţii militare, sunt foarte scumpe, Coreea de Sud contribuie, dar nu sută la sută, astfel că va trebui să discutăm aceste lucruri cu Administraţia de la   Seul. Vom avea un nou acord cu Administraţia din Coreea de Sud", a explicat Donald Trump.
Miercuri, Donald Trump a argumentat din nou că Statele Unite vor economisi mult prin suspendarea exerciţiilor militare din Coreea de Sud. "Economisim o avere prin oprirea exerciţiilor militare,   care vor fi suspendate atât timp cât purtăm negocieri de bună-credinţă, ceea ce ambele părţi fac în prezent!", a spus Trump.
Coreea de Sud a exprimat surprindere în legătură cu decizia preşedintelui SUA, Donald Trump, de oprire a exerciţiilor militare comune, Administraţia de la Seul cerând clarificări din partea   Washingtonului. "În momentul de faţă, nu putem înţelege sensul exact şi intenţiile preşedintelui Donald Trump", a declarat un oficial din cadrul Ministerului Apărării de la Seul. La rândul său,   Preşedinţia Coreei de Sud a exprimat surprindere privind anunţul făcut de Donald Trump. Următorul exerciţiu militar americano-sud-coreean este programat în august. Prezenţa trupelor americane este   considerată o garanţie de securitate în Coreea de Sud.
