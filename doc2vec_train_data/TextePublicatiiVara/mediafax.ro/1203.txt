SOCIAL astăzi, 10:48
de: Departamentul Corespondenţi - Mediafax
Zeci de locuinţe, anexe, curţi şi subsoluri din municipiul Bucureşti şi 23 de localităţi din 12 judeţe au fost inundate, în ultimele 24 de ore, în urma ploilor torenţiale şi a vijeliilor. Într-o localitate din judeţul Dâmboviţa sunt semnalate întreruperi ale alimentării cu energie electrică.
Potrivit IGSU, în ultimele 24 de ore au fost înregistrate probleme din cauza ploilor şi a vijeliilor în 23 localităţi din judeţele Arad, Argeş, Cluj, Dâmboviţa, Dolj, Gorj, Giurgiu, Hunedoara,   Iaşi, Ilfov, Teleorman şi Suceava şi municipiul Bucureşti, fiind afectate două case, 40 anexe, 39 de curţi, 47 subsoluri/ beciuri, 8 tronsoane de drum şi 7 autoturisme.
La această oră, într-o localitate din judeţul Dâmboviţa sunt semnalate întreruperi ale alimentării cu energie electrică, iar echipaje specializate se află în teren pentru remedierea situaţiei.
Luni dimineaţă nu sunt intervenţii în derulare, iar traficul rutier, aerian, feroviar, maritim şi fluvial se desfăşoară în condiţii normale.
Meteorologii au anunţat instabilitate atmosferică manifestată prin ploi, descărcări electrice şi grindină pentru cea mai mare parte a ţării, informarea fiind valabilă până luni, la ora 21:00.
În cea mai mare parte a ţării, vor fi perioade scurte de timp cu instabilitate atmosferică accentuată ce se va manifesta prin averse, frecvente descărcări electrice, intensificări ale vântului şi   condiţii de grindină, informează Administraţia Naţională de Meteorologie. De asemenea, potrivit sursei citate, pe arii restrânse vor fi cantităţi de apă de peste 20-30 l/mp.
