Preşedintele SUA, Donald Trump, a transmis sâmbătă că autorităţile din Venezuela au eliberat un american închis pentru presupuse fapte de spionaj în favoarea Washingtonului, informează site-ul cotidianului The New York Post.
"Ostaticul american din Venezuela" ar trebui să aterizeze la Washington în după-amiaza zilei de sâmbătă şi "va fi la Casa Albă, cu familia lui, în jurul ori 19.00", a scris preşedintele SUA pe   Twitter.
Joshua Holt, 26 ani, din Utah, a fost închis în Venezuela pentru presupuse fapte de spionaj în favoarea Statelor Unite, potrivit presei locale. Holt este însurat cu o femeie din Venezuela, care de   asemenea a fost arestată când a venit să-şi viziteze soţul în închisoare.
Holt, un misionar mormon din Utah, a fost arestat în iunie 2016, când se afla în Venezuela pentru nunta sa. Familia lui susţine că a fost acuzat pe nedrept de spionaj, informează agenţia de ştiri   Reuters.
Senatorul republican Orrin Hatch din Utah a comunicat că eliberarea lui Holt este rezultatul a doi ani de muncă asiduă şi a precizat că Holt se va întoarce în SUA alături de soţia sa.
Relaţiile diplomatice între Venezuela şi SUA sunt tensionate de mai mulţi ani. Washingtonul contestă legitimitatea regimului preşedintelui Nicolas Maduro, în timp ce Caracasul susţine că SUA   doreşte să înlăture de la putere Administraţia Maduro pentru a obţine controlul asupra resurselor de petrol ale Venezuelei. 
