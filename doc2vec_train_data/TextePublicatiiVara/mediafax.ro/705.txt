de: Dan Straut
Media generală a scumpirilor - inflaţia - a urcat în luna mai 2018 la 5,4% faţă de mai 2017, înregistrând un record al ultimilor 5 ani, iar faţă de luna aprilie 2018 creşterea a fost, în mai, de 0,47%, arată datele comunicate marţi de Institutul Naţional de Statistică (INS).
Rata anuală calculată pe baza indicelui armonizat al preţurilor de consum (IAPC) a fost, în mai, 4,6%. O rată anualizată a inflaţiei de 5,4% nu a mai fost consemnată din anul 2013.
Potrivit INS, rata medie a inflaţiei în ultimele 12 luni (iunie 2017 - mai 2018) faţă de precedentele 12 luni (iunie 2016 - mai 2017), calculată pe baza IPC, este 3,3%. Determinată pe baza IAPC,   rata medie este 2,6%.
Creşterile anualizate de preţuri au fost, în mai, de 3,9% la mărfurile alimentare, de 7,7% la mărfuri nealimentare şi de 2,7% la servicii.
Banca Naţională a României (BNR) a majorat uşor, de la 3,5% la 3,6% prognoza de inflaţie pentru luna decembrie 2018, menţinând-o la 3% pe cea pentru decembrie 2019. Guvernatorul BNR, Mugur   Isărescu, a explicat că majorarea salariilor este inevitabilă, dar se va reflecta în preţuri.
„Nu cred că cineva mai poate opri creşterile de salarii în România, putem doar să le temperăm. Banca Naţională nu se împotriveşte creşterilor de salarii, dar cerem de fiecare dată atenţie şi iar   atenţie. Cum vreţi să-i oprim pe medici să plece, dacă nu le mărim salariile? Cum să oprim corupţia în spitale, dacă nu prin creşteri de salarii? Dar trebuie să fim atenţi, că majorările de   salarii, create de tensiunile de pe piaţa muncii, se vor reflecta mai devreme sau mai târziu în preţuri”, a spus marţi, Mugur Isărescu, la conferinţa de prezentare a Raportului asupra inflaţiei pe   trimestrul I 2018.
În ediţia anterioară a Raportului, prognoza de inflaţie pentru decembrie 2018 era de 3,5%, cu un vârf de 5% în trimestrul II; în actuala ediţie, prognoza pentru decembrie este de 3,6%, cu oscilaţii   în jurul valorii de 5% în trimestrele II şi III, urmată de o temperare în trimestrul IV.
