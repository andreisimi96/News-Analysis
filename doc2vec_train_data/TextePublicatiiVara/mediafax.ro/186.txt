Simona Halep a anunţat pe contul său de Twitter că de astăzi va ocupa funcţia de ambasador al companiei Dubai Duty Free.
"Să termin anul 2017 pe primul loc în clasamentul WTA a fost un vis devenit realitate. Acum sunt fericită să anunţ că am fost numită ambasadorul Dubai Duty Free", se arată în mesajul   postat de Simona Halep pe pagina sa de Twitter. Firma respectivă se ocupă de gestionarea magazinelor duty-free din Dubai.
Halep se va lupta pentru un loc în semifinalele turneului Roland-Garros cu Angelique Kerber, în cursul zilei de miercuri. Ora şi terenul urmează să fie comunicate de organizatorii în cel mai scurt   timp.
Miercuri, în sferturile de finală de la Roland Garros, Halep şi Kerber vor sta faţă în faţă pentru a zecea oară, dar pentru întâia dată la Openul Franţei. Simona conduce cu 5-4 în rivalitatea care   a început în 2009, lntr-un ITF din Franţa, şi care şi-a atins punctul culminant la începutul acestui an, în semifinala de la Australian Open. Pe cimentul de la Antipozi, Simona a câştigat primul   set cu 6-3, l-a pierdut pe al doilea cu 6-4, apoi a ieşit învingătoare dintr-o luptă epocală în decisivul câştigat cu 9-7, după 70 de minute. Simona a servit pentru calificarea în finală la 5-3, a   ratat două mingi de meci la 5-4, apoi au urmat clipe de un dramatism extrem. Kerber a făcut break-ul şi a servit pentru meci, a condus cu 40-15, dar, deşi se confrunta cu probleme fizice, Simona a   salvat mingile de meci şi, în cele din urmă, a închis ea partida, la a treia şansă, la capătul a două ore şi 23 de minute. A fost, pentru multe voci autorizate din lumea tenisului, cel mai frumos   meci oferit de sportul alb în 2018.
