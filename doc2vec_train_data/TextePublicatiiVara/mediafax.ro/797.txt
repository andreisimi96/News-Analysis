de: Departamentul Politic - Mediafax
Eugen Tomac anunţă miercuri, pe Facebook, că şi-a depus candidatura pentru funcţia de preşedinte PMP, sperând ca în 2020 partidul să participe la guvernare. Alegerile din Partidul Mişcarea Populară vor avea loc weekendul viitor.
"Pentru mine, la fel ca pentru mulţi români, anul 2018 este unul special. Mă simt onorat să trăiesc această aniversare, mai ales că idealurile mele politice se regăsesc în obiectivele politice ale   înaintaşilor noştri, care, acum 100 de ani, au făurit România de la Nistru până aproape de Tisa! Tocmai de aceea, am decis să îmi asum, alături de colegii mei din PMP, misiunea de a lupta pentru   reîntregirea ţării, mai hotărât, mai convingător! Fiind motivat şi determinat în această misiune, mi-am depus oficial candidatura la preşedinţia PMP", scrie Eugen Tomac, pe Facebook.
Alegerile urmează să aibă loc în cadrul Congresului extraordinar în16 iunie 2018, iar moţiunea lui Tomac se numeşte “Partidul Mişcarea Populară – Reîntregim România!”
"Am învăţat politică de la cel mai bun, de la Preşedintele Traian Băsescu. Prin urmare, îmi asum responsabilitatea de a continua linia politică trasată de Preşedinte pentru modernizarea României.   Avem responsabilitatea de a ne ridica la înălţimea aşteptărilor românilor. Echipa alături de care plec la drum tocmai asta va face. Este acea echipă care va aduce un plus necesar în rândul forţelor   de dreapta pentru a învinge PSD la următoarele runde de alegeri.
Vom fi exact acei politicieni de care România are mare nevoie în acest moment", mai scrie Tomac.
Acesta spune că proiectele de viitor sunt legate de promovarea legislaţiei în sănătate, administraţie, infrastructură,
"Cred, cu toată convingerea, că PMP va fi, în anii care urmează, un actor credibil şi relevant în politica românească şi că, începând din 2020, vom participa la viitoarea guvernare a forţelor de   centru-dreapta din România", susţine Tomac.
