PSD Braşov a anunţat, miercuri, că aproximativ 3.500 de membri din judeţ vor participa la mitingul de susţinere a Guvernului, care  va avea loc sâmbătă, de la ora 20.00, în Piaţa Victoriei din Capitală.
Potrivit purtătorului de cuvânt al PSD Braşov, Daniel Giurma, la mitingul de susţinere şi-au anunţat intenţia de a participa, pe lângă cei aproximativ 3.500 de social-democraţi din judeţ, şi   simpatizanţi ai partidului.
”3500 de oameni vor pleca spre Bucureşti, din judeţul Braşov. O parte se vor deplasa cu autocare închiriate, o parte cu maşini personale. Cheltuielile se vor face din resursele interne ale   filialei şi vor fi evidenţiate cu facturi. Este o participare echilibrată din toate localităţile. Sunt oameni care sună la sediu ca să ne ceară ajutor să ajungă şi ei la miting, oameni care nu sunt   membri de partid, din ce ne-au declarat”, a declarat, corespondentului MEDIAFAX, Daniel Giurma, purtătorul de cuvânt al PSD Braşov.
Preşedintele PSD Liviu Dragnea a anunţat luni că mitingul împotriva abuzurilor va avea loc sâmbătă, ora 20.00, în Piaţa Victoriei, în condiţiile în care "există o putere subterană care parazitează   deciziile importante".
