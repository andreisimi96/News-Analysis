Deputatul Nicuşor Dan a scris, pe Facebook, că Primăria Capitalei ar fi refuzat cererea Simonei Halep de a se întâlni cu fanii într-o piaţă din Bucureşti. În replică, PMB a precizat că informaţia este falsă, menţionând că preşedintele FRT, George Cosac, a solicitat organizarea unui eveniment.
"Primăria Capitalei a refuzat solicitarea Simonei Halep, campioana României de la Roland Garros, de a se întâlni cu fanii într-o piaţă din Bucureşti. La schimb, Primăria i-a oferit scările   exterioare de la Arena Naţională pentru acest eveniment. Indiferent de motivele invocate, nu trebuie decât să ne amintim cum sunt întâmpinaţi marii campioni în capitalele europene, cum sunt   organizate întâlniri spectaculoase cu fanii lor în pieţe şi pe străzi", reiese din postarea lui Nicuşor Dan
Acesta a precizat că Primăria Capitalei s-a mobilizat doar pentru mitingul PSD, care a avut loc sâmbătă seara, în Piaţa Victoriei.
"Asta înseamnă să recunoşti valorile şi să le preţuieşti! Şi la noi s-a mobilizat exemplar Primăria Capitalei, dar pentru mitingul PSD. Şi tot pentru PSD, Arena Naţională a fost loc de mari   manifestări grandioase. Simonei Halep i-au rezervat doar scările exterioare. Acum înţelegem sistemul de valori al Gabrielei Firea. Update: După valul de nemulţumiri de pe reţele sociale, Gabriela   Firea a decis să deschidă Arena Naţională pentru Simona Halep. Măcar atât!", a mai scris deputatul pe Facebook.
În replică, Primăria Capitalei a dezminţit informaţia, menţionând că preşedintele Federaţiei Române de Tenis, George Cosac, a contactat Primăria Capitalei pentru organizarea unui eveniment dedicat   Simonei Halep.
"Primăria Municipiului Bucureşti dezminte categoric informaţiile vehiculate în mediul online conform cărora ar fi refuzat aprobarea desfăşurării evenimentului de prezentare a trofeului câştigat de   Simona Halep la Roland Garros, în altă locaţie decât Arena Naţională. Pentru corecta informare a opiniei publice va informăm că ieri, în jurul prânzului, preşedintele Federaţiei Române de Tenis,   George Cosac, a contactat Primăria Capitalei în vederea organizării împreună a unui eveniment care să marcheze performanţa campioanei Simona Halep", reiese dintr-un comunicat transmis de PMB.
Municipalitatea subliniază că "a răspuns prompt acestei propuneri", cu atât mai mult cu cât campioana de la Roland Garros este cetăţean de onoare al Capitalei.
"Reprezentanţii Primăriei Capitalei precum şi cei ai Federaţiei Române de Tenis au stabilit, de comun acord, că Arena Naţională reprezintă cea mai potrivită locaţie unde se poate organiza un   eveniment de înalta ţinută, aşa cum merită o campioană de talia Simonei Halep. Arena Naţională oferă toate facilităţile iubitorilor sportului, atât din punct de vedere al confortului cât şi al   siguranţei sau accesului şi găzduieşte cele mai importante evenimente sportive naţionale şi internaţionale", mai precizează primăria.
Simona Halep va ajunge pe Aeroportul Internaţional Henri Coandă, luni, la ora 16.15, unde va fi primită, la Salonul Oficial, de către ministrul Tineretului şi Sportului, Ioana Bran, dar şi de   preşedintele FRT, George Cosac.
De asemenea, PMB a anunţat, duminică, faptul că, luni, începând cu ora 20.00, toţi cei care vor să o vadă pe Simona Halep sunt aşteptaţi pe Arena Naţională.
Accesul va fi permis prin străzile Maior Coravu, Pierre de Coubertin şi Basarabiei, intrarea fiind liberă.
Liderul WTA, Simona Halep, a câştigat primul său turneu de Mare Şlem din carieră, sâmbătă, după ce a învins-o în trei seturi, 3-6, 6-4, 6-1 pe americanca Sloane Stephens, în finala turneului de la   Roland Garros.
