Cătălin Legănel , Mediafax
Plaja Modern din Constanţa a fost curăţată, luni, în stil japonez, prin aplicarea metodelor Kaizen Institute. Au participat parteneri din mediul privat, administraţie publică, mass-media şi ONG-uri, care au transmis că lucrând sistematic, totul pare mai uşor.
Institutul Kaizen România şi Asociaţia Kaizen Manager Club, alături de Asociaţia Clean-Up Japonia au organizat, luni, pentru al optulea an consecutiv, acţiunile „5S Public”, în cadrul Programului   „Educaţie KAIZEN pentru România” şi, pentru prima dată, o astfel de acţiune a avut loc şi în Constanţa, în zona Plajei Modern, cu sprijinul Primăriei Municipiului Constanţa.
„După ce m-am întâlnit cu alţi colegi primari din ţară, după ce m-am întâlnit cu cei de la Institutul Kaizen, s-a ivit această oportunitate, să vină oameni din Japonia, care fac lucrul acesta în   fiecare zi, care şi-au făcut din asta un mod de viaţă, care au reuşit să schimbe oraşe şi am profitat de prezenţa lor în România. I-am invitat la Constanţa tocmai pentru a mai da un semnal de   unire, că acest efort ţine de fiecare dintre noi, nu de un singur om, nu de o mână de oameni, dar fiecare dintre noi putem schimba lucrurile”, a declarat primarul Constanţei, Decebal Făgădău.
Acesta s-a arătat încântat de prezenţa unor membri ai Asociaţiei Clean Up Japan, sosiţi special în România pentru acest eveniment.
„Sunt extrem de onorat că fostul viceguvernator şi şef al Poliţiei Tokyo a venit la noi şi ne-a arătat din experienţa dânsului. Că avem foşti şefi de academie de poliţie, o academie importantă din   Japonia, că primarul municipiului Buzău, care aplică atât în compania sa privată, cât şi la primărie filosofia Kaizen… Sunt oameni care au venit aici şi rup bariere de mentalitate. Evident că asta   ţine de educaţie, nu doar să spunem de o acţiune, educaţie nu doar fizică, ci educaţie şi spirituală dacă vreţi”, a mai spus primarul Constanţei.
Primarul Făgădău a recunoscut că oraşul are o problemă cu curăţenia, dar a ţinut să precizeze ca nu domeniul public este cel mai afectat.
„Constanţa are o problemă, iar această problemă nu poate fi rezolvată de un singur om, sau de o singură firmă, sau de un singur contract. Vreau să vă spun că cea mai mare mizerie dintr-o dată nu   este pe spaţiul public, cea mai mare mizerie este pe proprietăţi private. Poliţia Locală i-a notificat pe toţi proprietarii, noi am intervenit cu voluntari acolo unde s-a putut şi de la gesturi   mărunte - aruncat chiştocul de ţigară, scuipat coji de seminţe, până la aruncat moloz rezultat din construcţii pe câmpuri - sancţionăm pe toată lumea care încalcă regulile de convieţuire într-o   comunitate, dar cel mai mult îşi bate joc de munca noastră”, a mai spus Decebal Făgădău.
Acţiunea de ecologizare a debutat de la ora 10.00, peste 200 de persoane - elevi, studenţi, cercetaşi marini, soldaţi români şi britanici de la Baza Aeriană „Mihail Kogălniceanu“, reprezentanţi ai   unor organizaţii neguvernamentale - au curăţat sistematic plaja Modern din Constanţa.
„Acest mod (de curăţenie - n.r.) este un mod standardizat, adică cu cele mai bune practici, pentru ca oamenii să se transforme făcând curăţenie, înţelegând că (…) trebuie să fie ceva sistematic.   Pentru ca atât el, cât şi ceilalţi cu care relaţionează, să fie mai bine, să o ducă mai bine. Este un mod standardizat şi, poate şi aici aţi observat, avem un gen de standard, cu lideri, cu   responsabilităţi, fiecare ce face, resurse, mănuşi, saci în cazul nostru, cu o poză de grup înainte ca oamenii să se simtă bine împreună, cu o poză de grup la final şi apoi cu un feedback, care va   fi din partea participanţilor cum s-a simţit fiecare”, a explicat Julien Bratu - director Kaizen institut şi preşedinte Kaizen Manager Club.
Acţiunea voluntarilor s-a desfăşurat timp de aproximativ o oră şi a avut loc pe o plajă plină de turişti şi cearşafuri, care nu s-au arătat dornici să participe la acţiune.
