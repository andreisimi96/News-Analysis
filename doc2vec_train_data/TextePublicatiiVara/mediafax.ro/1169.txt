de: Octavian Vasilescu
Farul Constanţa a câştigat titlul în Superliga feminină de tenis de masă după o finală în dublă-manşă cu ACS Dumbrăviţa, campioana ultimelor patru ediţii consecutive. Fetele antrenate de selecţionerul Viorel Filimon au avut un retur destul de uşor după ce în tur au câştigat cu 5-2.
Disputa de la Sala Polivalentă din Dumbrăviţa a început cu meciul dintre Andreea Zanfir şi Elena Zaharia, o sportivă de doar 13 ani care i-a făcut viaţa foarte grea jucătoarei de la clubul din   Banat. Până la urmă, Zanfir a câştigat cu 3-2 (8-11, 11-7, 12-10, 6-11, 11-9). A urmat la masă sora geamănă a lui Zanfir, Mihaela Dospina, cu sora tinerei Elena, Alina Zaharia. De data aceasta,   jucătoarea de la Farul a triumfat cu 3-1 (12-10, 12-14, 11-3, 11-9). Cu 1-1 la general, a urmat maciul sârboaicei Izabela Lupulesku împotriva jucătoarei care e şi secund la echipa constănţeană,   Anamaria Sebe, care a jucat doar în finală.
Deşi sârboaica cu origini române din Vojvodina a avut momente bune de joc, Sebe a câştigat cu 3-0 (11-9, 11-8, 13-11). Farul a preluat avantajul, dar disputa se putea prelungi, deoarece în meciul   patru, Andreea Zanfir a avut 2-0 în faţa Alinei Zaharia. Scorul s-a răsturnat însă la 3-2 (7-11, 8-11, 12-10, 11-9, 11-8), după ce sportive antrenată de Viorel Filimon a greşit nu mai puţin de   cinci mingi de meci. Cu trei jocuri câştigat, Farul a devenit campioană, iar ultimele meciuri s-au mai jucat strict pentru ”statistică”.
Viorel Filimon, artizanul multor performanţe în tenisul de masă românesc, spune că şi returul a fost disputat, deşi uneori, experimentatul tehnician părea sigur de victorie şi poate puţin   plictisit.
”Era un meci disputat, au fost meciuri disputate şi la Constanţa. Am avut şi puţină şansă, fetele şi-au dorit mult. Acum ştiau că trebuie să câştige două meciuri. Poate şi de aici s-a   ajuns la teamă şi presiune. Şi dacă Zaharia lua două seturi, era suficient pentru locul întâi. Noi am început acest campionat cu o echipă tânără, cu două cadete, care au jucat tot timpul, în afară   de ultimele două meciuri, când a jucat antrenoarea-jucătoare Sebe. Au obţinut de fiecare dată victorie la primul om al echipei de la Dumbrăviţa, suficient pentru a asigura încrederea fetelor mai   tinere”, a precizat Filimon.
