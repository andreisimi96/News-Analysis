de: Ana Petrescu
Şeful Comisiei pentru legile justiţiei, Florin Iordache, a declarat pentru MEDIAFAX, că sesizarea CCR către Consiliului Europei şi alte organisme europene e fără precedent, iar forul de specialitate va discuta săptămâna viitoare când se va vedea cu delegaţia Comisiei de la Veneţia.
"Atacurile din partea actorilor politici, mă refer aici la partide, preşedinte de a desimina încrederea în instituţia fundamentală care se numeşte Curtea Constituţională sunt nelegitime. În acelaşi   timp, Comisia de la Veneţia a spus foarte clar că atacurile la adresa unei Curţi Constituţionale, de asemenea, sunt anormale pentru că slăbesc independenţa justiţiei dintr-o ţară. Ei făceau   referire la Moldova în acel comunicat. Şi noi săptămâna viitoare când ne vom vedea cu cei de la Comisia de la Veneţia, vom reitera faptul că atunci când Curtea Constituţională a dat decizii care nu   au convenit unuia sau altuia, nu s-a mers mai departe, pentru că în Constituţie spune clar că sunt general obligatorii şi trebuie respectate de toată lumea. Modul în care CCR, cred eu, s-a   poziţionat şi a solicitat sprijin internaţional cred că este fără precedent, dar este determinat de atacurile şi de virulenţa celor deranjaţi de o decizie.
Decizie care nu face decât să respecte   Constituţia. Toate deciziile CCR sunt în concordanţă cu Constituţia', a afirmat, marţi seară, deputatul PSD Florin Iordache, pentru MEDIAFAX.
Întrebat de MEDIAFAX cum va evolua situaţia şi ce efecte vor fi din partea instituţiilor europene sesizate, Iordache a răspuns: "Aceste instituţii trebuie să atacă atenţia actorilor politici, de la   preşedinte până la partide şi toţi cei care manipulează presa că îşi pot dirija atacurile, dar nu asupra Curţii, deoarece Curtea trebuie să judece fără o anumită presiune publică, pentru că de când   au anunţat comunicatul şi până va apărea decizia, CCR a fost supusă unui tir total anormal şi unor atacuri virulente din partea actorilor politici care trebuie clar să înceteze."
Curtea Constituţională a decis marţi să sesizeze Comisia de la Veneţia, Secretarul General al Consiliului Europei şi Preşedintele Conferinţei Curţilor Constituţionale Europene în legătură cu   atacurile împotriva CCR, după decizia care o vizează pe Kovesi.
"Plenul Curţii Constituţionale a României, întrunit la data de 5 mai 2018, a hotărât, cu unanimitate de voturi, în prezenţa tuturor membrilor săi, sesizarea Secretarului General al Consiliului   Europei, a Comisiei Europene pentru Democraţie prin Drept (Comisia de la Veneţia) şi a Preşedintelui Conferinţei Curţilor Constituţionale Europene în legătură cu atacurile virulente declanşate   împotriva Curţii Constituţionale, prin care unii reprezentanţi ai unor autorităţi publice, precum şi ai unor partide parlamentare au discreditat şi delegitimat autoritatea acestei instituţii   fundamentale a statului - garantul supremaţiei Constituţiei - fiind pusă sub semnul îndoielii obligativitatea deciziilor sale", se arată în comunicatul remis MEDIAFAX de către Curtea   Constituţională a României (CCR).
