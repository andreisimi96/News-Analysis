Instanţa Supremă a trimis, vineri, pentru a doua oară, la DIICOT, dosarul Romgaz în care fostul ministru Adriean Videanu şi omul de afaceri Ioan Niculae sunt acuzaţi de delapidarea companiei.
"Restituie la Parchetul de pe lângă Înalta Curte de Casaţie şi Justiţie, Direcţia de Investigare a Infracţiunilor de Criminalitate Organizată şi Terorism, Structura Centrală, Secţia de combatere a   criminalităţii organizate, cauza privind pe inculpaţii Niculae Ioan, Videanu Adriean, Mirea Marin, Alesandru Dan-Victor, Palaşcă Viorel, Apan Ioana, Kramer Alpar, Toth Francisc, Stancu   Lucian-Adrian, Veza Marius-Leonte, Ionaşcu Lucia şi S.C. Interagro S.A., trimişi în judecată prin rechizitoriul nr. 146/D/P/2010 din 31 mai 2017 al acestei unităţi de parchet. Cheltuielile   judiciare rămân în sarcina statului. Onorariul apărătorilor desemnaţi din oficiu pentru inculpaţii Niculae Ioan, Videanu Adriean, Mirea Marin, Alesandru Dan-Victor, Palaşcă Viorel, Apan Ioana,   Kramer Alpar, Toth Francisc, Stancu Lucian-Adrian, Veza Marius-Leonte, Ionaşcu Lucia şi S.C. Interagro S.A., în sumă de câte 230 lei, se plăteşte din fondul Ministerului Justiţiei. Cu drept de   contestaţie în termen de 3 zile de la comunicarea încheierii pentru procuror, partea civilă şi inculpaţi. Pronunţată în camera de consiliu, astăzi, 7 iunie 2018", se arată în decizia ÎCCJ.
Este pentru a doua oară când dosarul este reîntors la DIICOT după decizia din 22 ianuarie 2018, atunci cand instanţa a stabilit că rechizitoriul este nelegal.
Tot la începutul anului, zeci de înregistrări au fost excluse din dosar.
Dosarul Romgaz, în care sunt investigate infracţiuni de delapidare a companiei, a fost trimis în judecată de procurorii DIICOT în 9 iunie 2017, printre cei judecaţi fiind fostul ministru Adriean   Videanu şi omul de afaceri Ioan Niculae.
Alături de cei doi sunt judecaţi şi Marin Mirea, Dan-Victor Alesandru, Viorel Palaşcă, Ioana Apan, Alpar Kramer, Francisc Toth, Lucian Stancu, Marius Veza, Lucia Ionaşcu şi persoana juridică   Interagro, acuzaţiile fiind de constituire a unui grup infracţional organizat, delapidare cu consecinţe deosebit de grave în formă continuată şi complicitate la delapidare cu consecinţe deosebit de   grave în formă continuată.
Potrivit DIICOT, grupul ar fi fost iniţiat la începutul anului 2005 de Ioan Niculae, fost acţionar majoritar la Interagro, împreună cu administratorul firmei, Marin Mirea, şi cu directorul   comercial al SNGN Romgaz, fiind sprijinit ulterior de Alesandru Dan-Victor (fost secretar de stat în Ministerul Economiei în cursul anului 2005 şi ulterior reprezentant al SC Interagro S.A.),   Adriean Videanu (ministrul economiei în perioada decembrie 2008-septembrie 2010), Palaşcă Viorel (secretar de stat din cadrul Ministerului Economiei în perioada 2007-decembrie 2008), Apan Ioana   (funcţionară în cadrul Ministerului Economiei şi membru în cadrul AGA respectiv preşedinte CA Romgaz S.A.).
Prejudiciul total calculat în dosar este de 282 de milioane de lei.
