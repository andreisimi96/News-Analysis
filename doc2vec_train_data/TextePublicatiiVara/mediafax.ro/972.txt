ECONOMIC astăzi, 13:30
de: Dan Straut
Înmatriculările de autovehicule noi au crescut cu 29,3% în România, în primele 5 luni din 2018, perioadă în care creşterea înmatriculărilor din UE a fost, pe medie, de 2,4%, arată datele publicate vineri de Asociaţia Constructorilor Europeni de Automobile - ACEA.
„În primele 5 luni din 2018, înmatriculările de autoturisme noi la nivelul UE reprezintă un volum total de 6,87 milioane de unităţi, însemnând o creştere de 2,4% comparativ cu perioada similară din   2017. România se situează pe poziţia 18 în UE, cu un volum de 47.827 de autoturisme noi înmatriculate, o creştere cu 29,3% faţă de perioada similară din 2017”, arată datele ACEA, consemnate într-un   comunicat al ACAROM - Asociaţia Constructorilor de Automobile din România.
În luna mai 2018 au fost înregistrate creşteri de volume în Spania (+7,2%), Marea Britanie (+3,4%), Franţa (+0,1%), în timp ce Germania (-5,8%) şi Italia (-2,8 %) au înregistrat scăderi de piaţă.   România a înregistrat cea mai mare creştere de piaţă din UE, de 43,3%.
Pe primele 5 luni ale anului 2018, topul ţărilor europene este condus de Germania cu un volum de 1,49 milioane de autoturisme noi înmatriculate (+2,6%), urmată de Marea Britanie cu un volum de 1.07   milioane de autoturisme (-6,8%) şi de Italia cu 945.667 de unităţi (-0,3%).
În ceea ce priveşte constructorii de automobile, „cele mai multe autoturisme înmatriculate în Europa în primele cinci luni din 2018 sunt reprezentate de grupul VW cu 1,72 milioane de unităţi, în   creştere cu 6,3%, urmate de grupul PSA cu 1,14 milioane de unităţi, în creştere cu 64,9% şi de Grupul Renault cu 725.422 de unităţi, în creştere cu 5% (din care Dacia 229.850 unităţi, o creştere de   +17,2% faţă de perioada similară din 2017)”, mai arată ACAROM.
Autoturismele marca Ford au consemnat, în primele cinci luni din 2018, un total de 473.419 unităţi noi înmatriculate, în scădere cu 0,9% faţă de perioada similară din 2017.
