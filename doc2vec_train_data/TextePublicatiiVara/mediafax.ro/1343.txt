SOCIAL astăzi, 18:25
de: Gabriel Pecheanu
Ministerul Afacerilor Externe a solicitat oficial Ambasadei Federaţiei Ruse la Bucureşti detalii suplimentare şi clarificări cu privire la informaţiile vehiculate în mass-media rusă referitoare la cazul Karinei Ţurcan, care a fost reţinută la Moscova.
”Ministerul Afacerilor Externe a solicitat oficial Ambasadei Federaţiei Ruse la Bucureşti detalii suplimentare şi clarificări cu privire la cazul menţionat (la informaţiile vehiculate în mass-media   rusă referitoare la cazul persoanei reţinute la Moscova - n.r.). Din datele obţinute la acest moment, persoana vizată deţine şi cetăţenie română. MAE atrage atenţia asupra caracterului speculativ   al informaţiilor vehiculate în mass-media ruse şi îndeamnă la abordarea cu precauţie a subiectului”, se arată într-un comunicat de presă remis MEDIAFAX.
Ministrul Afacerilor Externe, Teodor Meleşcanu, a declarat, miercuri, că nu a primit nicio comunicare oficială în cazul Karinei Ţurcan, femeia arestată în Rusia pentru spionaj în favoarea României,   însă dacă se va confirma oficial arestarea, MAE îi va oferi asistenţă consulară femeii.
"Este o situaţie care, deocamdată, se desenează doar la nivelul presei, nu avem nicio comunicare oficială din partea Ambasadei Rusiei pe această problemă. Este vorba într-adevăr de o cetăţeancă cu   mai multe paşapoarte, mai multe cetăţenii, are şi cetăţenie rusă, şi moldovenească, şi română. În cazul în care va fi nevoie, suntem pregătiţi să îi oferim asistenţă consulară în cazul în care se   va confirma oficial această reţinere a respectivei doamne. Singurul lucru pe care putem să îl facem şi o să îl facem este să îi oferim asistenţă consulară pentru a ne asigura că drepturile îi sunt   respectate în condiţiile legislative din Federaţia Rusă'", a afirmat ministrul în Parlament.
Karina Ţurcan, o femeie originară din Republica Moldova, a fost arestată în Rusia, fiind acuzată de spionaj în favoarea României, aceasta riscând până la 20 de ani în închisoare dacă va fi găsită   vinovată, informează presa rusă.
Potrivit agentiei de presă Tass, măsura arestării preventive a fost luată de Tribunalul din Lefortovo în urma cererii procurorilor. Ţurcan va sta în arest până pe 13 august.
Karina Valerievna Ţurcan, angajată a companiei Inter RAO, este acuzată de încălcarea articolului 276 din codul penal, care se referă la spionaj, în sensul de trădare naţională. In conformitate cu   legislatia din Rusia, acuzaţia de spionaj se aplică numai străinilor, pe când în cazul cetăţenilor ruşi acuzaţia devine "trădare naţională" sau "a statului". Ţurcan riscă până la 20 de ani de   închisoare.
Potrivit site-ului companiei, Ţurcan este membră a consiliului de administraţie al companiei Inter RAO din 2012, conducând pentru o perioada divizia geografică Moldova — Ucraina — România, potrivit   platformei de stiri Sputnik.
Presa rusă scrie că Ţurcan a fost reţinută şi arestată vineri, 15 iunie, de agenţii FSB. Agenţii i-au percheziţionat biroul şi locuinţa Karinei Ţurcan iar "angajaţii companiei vor fi interogaţi în   procesul penal ca martori", mai relateză Sputnik. Arestarea ei a fost făcută publică abia ieri, 19 iunie.
Citând surse anonime, cotidianul Kommersant scrie că Ţurcan avea legături cu un om de afaceri care colabora cu serviciile secrete din România, informează site-ul postului Radio Europa Liberă   (RFE/RL).
