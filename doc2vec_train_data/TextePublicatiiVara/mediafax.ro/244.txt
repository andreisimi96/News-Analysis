de: Departamentul Economic - Mediafax
Agenţia Dunwell, specializată în segmentul industrial al pieţei imobiliare, şi dezvoltatorul de parcuri industriale VGP au încheiat recent o tranzacţie ce priveşte 230.000 mp de teren în Braşov, informează un comunicat.
Tranzacţia este una dintre cele mai mari achiziţii de terenuri pentru dezvoltări industriale, din afara Bucureştiului, din ultimii 5 ani.
Dunwell este prezentă pe piaţă de mai puţin de un an şi a finalizat mai multe tranzacţii cu parteneri din retail, producţie şi logistică. Agenţia vrea să atingă o cotă de piaţă de 10% în primul an,   iar peste 3 ani să ajungă la 30%. Agenţia şi-a început activitatea în a doua jumătate a anului 2017.
Grupul imobiliar belgian VGP este specializat în achiziţia, construcţia, leasingul şi administrarea spaţiilor industriale şi logistice. În România deţine, începând cu anul 2012, alte două parcuri   logistice: VGP Park Timişoara, cu 270.000 mp de teren şi peste 120.000 mp suprafaţă închiriabilă şi VGP Park Sibiu cu 97.000 mp de teren şi mai mult de 45.000 mp suprafaţă închiriabilă.
„Datorită cererii crescânde din partea clienţilor noştri actuali şi potenţiali din România, am decis să ne extindem în ţară şi să achiziţionăm printre alte proiecte şi un nou lot de teren în   Braşov. Aceasta ne va permite să dezvoltăm peste 100.000 mp de spaţii logistice de clasă A într-o locaţie premium”, a declarat Jan Van Geet, CEO VGP.
Dunwell este un start-up înfiinţat în 2017 în Bucureşti. Partenerii executivi ai companiei sunt Marian Orzu, unul dintre cei mai vechi specialişti ai pieţei de industrial, cu peste 13 ani de   experienţă în domeniu, Daniel Cautiş, cu peste 6 ani vechime în industrie, şi Laurenţiu Badea care are 15 ani de experienţă în piaţa imobiliară românească.
