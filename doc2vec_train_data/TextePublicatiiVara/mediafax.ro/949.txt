de: Adriana Mit
Nicolae Robu este audiat în calitate de suspect, vineri dimineaţa, la sediul DNA Timişoara, într-un dosar privind reabilitarea termică a unor blocuri din oraş cu bani europeni, primarul Timişoarei fiind cercetat penal.
Primarul Timişoarei şi preşedintele PNL Timiş, Nicolae Robu, este audiat în calitate de suspect, la ora transmiterii acestei ştiri, la sediul DNA Timişoara, într-un dosar privind reabilitarea   termică a 65 de blocuri din oraş cu fonduri europene.
Nicolae Robu este cercetat penal pentru săvârşirea infracţiunilor de abuz în serviciu, folosirea de documente nereale pentru obţinerea de fonduri europene, fals şi uz de fals.
Joi, procurorii anticorupţie i-au audiat, în acelaşi dosar, şi pe viceprimarul Timişoarei Dan Diaconu, precum şi pe şeful Direcţiei Edilitare din cadrul primăriei, Culiţă Chiş, care sunt cercetaţi   penal tot în calitate de suspecţi.
Potrivit unor surse judiciare, este vorba de contractul de proiectare pentru anveloparea termică a 65 de blocuri din Timişoara, semnat între primărie şi firma Proiect C&A SRL, deţinută de   Cristian Palade.
Firma a lucrat pentru Primăria Timişoara încă din noiembrie – decembrie 2012 în condiţiile în care contractul a fost semnat de abia în ianuarie 2013. Ulterior, Cristian Palade a susţinut că după ce   a văzut că este nevoit să execute lucrări de peste 250.000 de euro în baza unui contract generic pentru 15.000 de euro în care nu erau trecute date precum numărul de lucrări sau de blocuri la care   se vor face proiecte, a refuzat să mai semneze câteva devize, fiindu-i reziliat contractul cu Primăria Timişoara.
Primăria Timişoara a depus la Agenţia pentru Dezvoltare Regională Vest proiectele respective pentru obţinerea de fonduri europene pentru reabilitarea termică a celor 65 de blocuri, în valoare de   peste zece milioane de euro. Cristian Palade susţinea că documentele trimise de proiectant au fost falsificate de către angajaţii Primăriei Timişoara în momentul în care au depus spre aprobare   consilierilor locali proiectele de hotărâre privind anveloparea termică a blocurilor.
Cristian Palade a dat în judecată Primăria Timişoara şi în primă instanţă Tribunalul Timiş i-a dat dreptate, obligând municipalitatea să-i plătească 990.754 lei+TVA. Însă, primăria a făcut apel,   iar Curtea de Apel Timişoara l-a admis, aşa că firma lui Cristian Palade nu mai trebuie să primească niciun leu.
În septembrie 2017, DNA a început să ancheteze modul în care Primăria Timişoara a realizat anveloparea celor 65 de blocuri cu fonduri europene.
