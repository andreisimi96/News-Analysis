Mihai Draghici - Mediafax
Uniunea Europeană a lansat luni negocieri pentru semnarea unui acord comercial cu Australia, prima reuniune fiind programată la începutul lunii iulie, informează EUObserver.
Comisarul european pentru Comerţ, Cecilia Malmstrom, s-a întâlnit luni, la Canberra, cu premierul Australiei, Malcolm Turnbull, lansând oficial negocierile pentru un acord de liber-schimb.
"Acordul va fi benefic pentru toate companiile ambelor părţi şi va genera locuri de muncă şi creştere economică", a afirmat Cecilia Malmstrom.
Prima rundă de negocieri este programată la Bruxelles, la începutul lunii iulie.
Schimburile comerciale între Uniunea Europeană şi Australia au fost, în 2017, de 48 de milioane de euro pentru mărfuri şi de 27 de miliarde de euro pentru servicii.
