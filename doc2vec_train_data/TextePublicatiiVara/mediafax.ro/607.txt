SOCIAL astăzi, 20:58
de: Departamentul Corespondenţi - Mediafax
Cadavrul unui bărbat despre care se crede că a murit de câteva zile a fost descoperit duminică, într-o maşină din oraşul Galaţi. Autoturismul era parcat pe un platou pe care în weekend a fost organizat un festival.
Potrivit martorilor, bărbatul se despărţise recent de soţia sa şi, de câteva zile, locuia în maşina aflată pe platoul din oraşul Galaţi.
Se pare că victima avea probleme de sănătate, ceea ce ar putea duce la concluzia că a murit din cauze medicale, mai ales că pe trup nu au fost găsite urme de violenţă. Probabil, bărbatul era mort   de câteva zile, iar cei care au alertat autorităţile au fost atraşi de mirosul foarte puteric.
Cadavrul a fost găsit de poliţiştii şi pompierii ajunşi la faţa locului, aceştia fiind nevoiţi să spargă geamul maşinii.
”Este vorba despre un bărbat de 59 de ani din Galaţi, găsit într-un autoturism pe platoul de la Stadionul Dunărea. Nu avea urme de leziune şi era în stare de putrefacţie. S-a deschis dosar penal   pentru ucidere din culpă. Dacă necropsia va scoate la iveală alte detalii se va schimba încadrarea”, a declarat, pentru MEDIAFAX, purtătorul de cuvânt al IPJ Galaţi, Gabriela Costin.
Cazul este anchetat şi de criminalişti care încearcă să afle în ce condiţii a murit bărbatul din Galaţi.
