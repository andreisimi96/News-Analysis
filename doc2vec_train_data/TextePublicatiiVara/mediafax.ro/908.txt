(Adaugă informaţii de context)
Consiliul Uniunii Europene a aprobat joi, în unanimitate, măsurile de retorsiune propuse de Comisia Europeană împotriva Statelor Unite după ce Administraţia Donald Trump a impus taxe vamale la   importurile de oţel şi aluminiu.
"Aplicarea acestor măsuri a fost adoptată în unanimitate" de reprezentanţii statelor membre, a anunţat Consiliul Uniunii Europene, potrivit cotidianului Le Figaro.
Comisia Europeană va lua putea astfel să aplice măsurile de retorsiune împotriva Statelor Unite.
Comisia Europeană a propus impunerea de taxe vamale suplimentare la produse fabricate în Statele Unite, începând din iulie, ca reacţie la tarifele introduse de preşedintele Donald Trump la   importurile de oţel şi aluminiu. "Colegiul Comisarilor UE a adoptat decizia de impunere a unor taxe suplimentare asupra tuturor produselor din SUA despre care a fost informată Organizaţia Mondială   a Comerţului (OMC), în cadrul ripostei faţă de tarifele introduse de SUA la produsele din oţel şi aluminiu. În urma deciziei de astăzi privind impunerea de taxe suplimentare la importurile din SUA,   Comisia Europeană aşteaptă finalizarea procedurii aferente în coordonare cu statele membre înainte de sfârşitul lunii iunie, astfel încât noile taxe să înceapă să fie aplicate din iulie", a   comunicat Comisia Europeană.
"Este vorba de o reacţie calculată şi proporţionată la decizia unilaterală şi ilegală luată de Statele Unite de a impune tarife la exporturile europene de aluminiu şi oţel. Reacţia UE este conformă   în totalitate cu reglementările comerciale internaţionale. Regretăm că Statele Unite nu ne-au lăsat altă opţiune în afara celei de a apăra interesele UE", a declarat Cecilia Malmström, comisarul UE   al Comerţului.
Administraţia din Mexic a dispus introducerea de taxe vamale suplimentare pentru produse din Statele Unite, ca reacţie la măsuri similare adoptate de preşedintele american, Donald Trump. Mexicul   impune taxe vamale de 20% la importurile de carne de porc din Statele Unite, la mere şi cartofi. Oţelul exportat de firme americane va fi taxat cu tarife cuprinse între 15% şi 25%, iar unele   sortimente de brânză şi mărci de whisky vor avea tarife suplimentare de 20-25%.
Preşedintele SUA, Donald Trump, a impus taxe vamale de 25% la importurile de oţel şi de 10% pentru aluminiu. Ţările din Uniunea Europeană erau exceptate, dar Donald Trump a refuzat prelungirea   excepţiilor după 1 iunie.
Uniunea Europeană va riposta în mod "determinat şi unitar" la taxele vamale "ilegale" impuse de Administraţia Donald Trump, a avertizat Angela Merkel, cancelarul Germaniei. Bruxellesul a semnalat   că va contesta la Organizaţia Mondială a Comerţului (OMC) măsurile aplicate de Administraţia de la Washington.
