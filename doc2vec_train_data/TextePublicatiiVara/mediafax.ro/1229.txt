de: Gabriel Pecheanu
Preşedintele PNL, Ludovic Orban, a declarat, luni, că, după ce fostul şef al statului Traian Băsescu a renunţat la şefia PMP, partidul este ”mai frecventabil”, el precizând că l-a felicitat pe Eugen Tomac pentru alegerea în funcţia de lider al formaţiunii.
”L-am felicitat pe Eugen Tomac pentru alegerea în funcţia preşedinte (al PMP - n.r.). Am discutat cu dl. Tomac. Nu avem decât discuţii oficiale de la nivelul PNL cu Partidul Mişcarea Populară în   vederea moţiunii de cenzură.
Nu am avut şi nu am discuţii personale nici cu dl. Turcescu, nici cu alţi parlamentari, pentru că interlocutorul nostru este Partidul Mişcarea Populară, care acum este   mai frecventabil”, a declarat preşedintele PNL, Ludovic Orban.
Eugen Tomac, singurul candidat înscris în cursa pentru şefia PMP, a fost ales sâmbătă preşedinte al formaţiunii, la Congresul Extraordinar al partidului care a avut loc la Palatul Parlamentului.
