EXTERNE astăzi, 21:57
de: Mihai Draghici - Mediafax
Insurgenţii sirieni, cu susţinerea serviciilor speciale americane, pregătesc o nouă "provocare gravă" în Siria, care ar urma să implice un atac chimic, un pretext pentru un nou bombardament al Statelor Unite, acuză Administraţia Vladimir Putin.
Potrivit Ministerului rus al Apărării, militanţi ai grupului insurgent Armata Siriană Liberă (ASL), ajutaţi de membri ai forţelor speciale americane pregătesc o "provocare gravă", un atac cu clor,   în provincia siriană Deir ez-Zor.
"Conform informaţiilor confirmate prin trei canale oficiale în Siria, comandamentul aşa-numitei Armate Siriene Libere ajutaţi de unităţi speciale americane pregătesc o provocare gravă care implică   folosirea de substanţe chimice în provincia Deir ez-Zor", a declarat luni seară Igor Konaşenkov, purtătorul de cuvânt al Ministerului rus al Apărării, citat de agenţia Tass.
"După ce presa occidentală va prezenta imagini de la atacul chimic împotriva civililor, coaliţia coordonată de Statele Unite va lansa atacuri cu rachete asupra unor poziţii militare din Siria şi va   justifica o nouă ofensivă a insurgenţilor contra forţelor guvernamentale siriene", a spus oficialul rus, avertizând că Moscova consideră inacceptabile acţiunile care au obiectivul destabilizării   Siriei.
