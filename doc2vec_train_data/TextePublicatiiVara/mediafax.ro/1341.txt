SOCIAL astăzi, 18:31
de: Diana Grigore
Camera Deputaţilor a adoptat, miercuri, în calitate de for decizional, un proiect de lege potrivit căruia persoanele care vor refuza un loc de muncă îşi vor pierde dreptul de a mai primi ajutor   social.
Proiect de Lege pentru modficarea şi completarea Legii nr.416/2001 privind venitul minim garantat, iniţat de 5 deputaţi ALDE, a fost adoptat cu 274 de voturi ''pentru'', 2 abţineri şi 4 voturi   ''împotrivă''.
"Refuzul unui loc de muncă oferit sau refuzul de a participa la serviciile pentru stimularea ocupării forţei de muncă şi de formare profesională oferite de agenţiile teritoriale pentru ocuparea   forţei de muncă atrage încetarea dreptului la ajutorul social”, se arată în propunerea legislativă.
Iniţiativa mai prevede că familia sau persoana singură poate solicita un nou drept după o perioadă de 12 luni de la data deciziei de încetare a dreptului la ajutorul social.
”Refuzul repetat de două ori al persoanelor apte de muncă din familiile beneficiare de ajutor social de a efectua activităţile sezoniere conduce la încetarea dreptului”, se mai menţionează în   iniţiativa legislativă.
Camera Deputaţiloreste for decizional, iniţiativa urmând să fie trimisă preşedintelui Klaus Iohannis pentru promulgare.
