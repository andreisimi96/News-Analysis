de: Ana Petrescu
Eric Schultz, fostul ambasador al SUA în Zambia şi fost adjunct al ambasadorului Statelor Unite în Ucraina, a vorbit, într-un interviu acordat MEDIAFAX, despre semnificaţia diplomaţiei digitale, precizând că aceasta poate fi o sabie cu două tăişuri.
Diplomatul de carieră american a explicat, în interviul acordat MEDIAFAX, la Interactive Central and Eastern Europe Festival (iCEE.fest), că apariţia Facebook, Instagram şi a altor reţele online a   transformat diplomaţia, în sensul că acum mesajele ajung instantaneu la oameni, ceea ce, în urmă cu două decenii, nu era posibil. În schimb, există şi riscul de a te pierde în hăţisul social-media.
Oficialul american a adăugat că un alt pericol în social-media este dezinformarea prin fake news, precizând că este imperativ ca diplomaţii, politicienii şi guvernele să aibă o reacţie şi să   dezmintă astfel de ştiri.
Referitor la summitul istoric Trump-Kim, Eric Schultz a spus că este de bun augur faptul că preşedintele SUA şi liderul nord-coreean comunică, însă, "ca la orice altă negociere internaţională,   diavolul se ascunde în detalii".
Vă prezentăm interviul acordat agenţiei de presă MEDIAFAX de către Eric Schultz.
Reporter MEDIAFAX: Spuneţi-ne câteva cuvinte despre diplomaţie digitală. Care ar fi efectele şi în ce fel schimbă lumea diplomaţia digitală?
Eric Schultz: Sunt aici la o conferinţă la iCEE.fest, iar evenimentul se referă la mult mai multe, nu doar la diplomaţia digitală. Este vorba şi despre politica digitală, efectele   Facebook, Twitter, Instagram asupra lumii. Astfel, aş spune că diplomaţie digitală este o subcategorie a unei agende mai ample pe care o acoperă acest festival. Tocmai ce ascultam câţiva vorbitori   care abordau efectele politicii digitale asupra campaniilor electorale, în special în SUA, comparându-l pe actualul preşedinte cu fostul şef al statului şi modul în care ambii au utilizat   social-media în moduri foarte diferite, dar extrem de eficiente pentru a-şi transmite mesajul.
Timp de 31 de ani am fost diplomat american. Acum sunt pensionat. Ultima mea funcţie a fost cea de   ambasador al SUA în Zambia. Înainte de asta am fost în Ucraina, am fost adjunct al ambasadorului. Deci cunosc această zonă a lumii destul de bine. (...) Unul dintre subiectele despre care o să   vorbesc la conferinţă, referitor la diplomaţia digitală, ar fi că aceasta este o sabie cu două tăişuri, cum s-ar spune în engleză. Sunt multe aspecte pozitive ale social-media în diplomaţie, dar   sunt şi câteva lucruri cu care trebuie să ai grijă şi să fii vigilent. (...) Pe de altă parte, sunt multe aspecte pozitive. De exemplu, când am fost ambasador în Zambia foloseam în principal   Facebook, dar şi Instagram pentru ca mesajul nostru să ajungă la oameni şi pentru a comunica direct cu ei, ceea ce acum 20 de ani era imposibil de realizat sau acum 10 ani ori poate chiar în urmă   cu 5 ani. Aşadar, acesta este rezultatul utilizării social-media ca o platformă prin care poţi transmite un mesaj oamenilor. Este o metodă eficientă de a îmbunătăţi relaţiile interumane. Acesta   este marele câştig. Dezavantajul ar fi că te poţi împotmoli în ea.
Reporter MEDIAFAX: Aşadar şi în diplomaţia digitală trebuie să luăm în considerare, de exemplu, şi fenomenul fake news?
Eric Schultz: Cred că tot fenomenul fake news este foarte complicat. Este evident şi un subiect de actualitate. Abordarea noastră, pe vremea când eram ambasador, dacă o informaţie   era fake news, dacă eu şi poziţia ambasadei eram citaţi ori caracterizaţi greşit, nu dădeam curs provocării pentru că nu voiam să dăm ştirii veridicitate. În momentul în care intri într-o dispută   cu persoană care te citează greşit, creezi şi mai mult interes pentru acea ştire. Deci asta este pe de o parte, faptul că nu vrei ca articolul să aibă veridicitate, nu vrei să continue. Pe de altă   parte, dacă o laşi aşa şi nu reacţionezi, şi asta poate avea efecte negative. Aţi menţionat despre efectul fake news. Jobul meu anterior a fost în Ucraina, în Kiev, unde eram adjunctul   ambasadorului. Am plecat înainte de Euromaidan, dar puteai vedea începutul campaniei ruseşti în Ucraina, ceea ce ei numeşte război hibrid. Această tentativă de a folosit social media pe post de   armă, în feluri foarte nefaste pentru Ucraina şi care împiedicau dezvoltarea ţării din punct de vedere politic, economic, pentru a o menţine dependentă de Rusia. În opinia mea, trebuie să priveşti   diferit lucrurile, în funcţie de specificitatea fiecărui caz. Reacţionezi sau nu, încerci să dezminţi sau nu? Depinde câtă amploare a luat ştirea, cât de importantă este. Aşadar, nu cred că există   un răspuns corect. Cred că trebuie să judeci fiecare caz în parte, însă cred că, odată cu trecerea timpului, devine tot mai important să reacţionăm la fake news. Să le demascăm, să arătăm că sunt   false. Cred că în prezent, spre deosebire de acum cinci ani, este imperativ pentru guverne, politicieni şi diplomaţi să reacţioneze la fake news. În urmă cu cinci ani, toată lumea privea social   media ca pe un lucru extraordinar, ca la o cale prin care să upgradeze democraţia. Nu sunt sigur că oamenii privesc la fel lucrurile. Văd foarte mult pericol care trebuie combătut.
Reporter MEDIAFAX: Ultima întrebare ar fi legată de summitul istoric Trump-Kim, un eveniment foarte recent. Care credeţi că vor fi efectele?
Eric Schultz: În acest moment este foarte greu de spus. Nu ştiu nimic în plus faţă de ceea ce cunoaşte publicul larg. Tot ce ştiu este ceea ce am citit în articole de presă. Ca   diplomat, regula noastră de bază a fost că trebuie să stăm de vorbă cu toată lumea. Astfel, cred că este un lucru bun faptul că Statele Unite şi Coreea de Nord comunică. Din câte am înţeles,   detaliile acordului nu sunt încă foarte clare, deci cine ştie încotro se îndreaptă acest lucru. Cu siguranţă denuclearizarea Peninsulei Coreene ar fi, de asemenea, un lucru foarte bun. Un aspect   pozitiv ar fi şi încheierea formală a războiului coreean. Nu cred că s-ar opune cineva la asta, dar ca la orice altă negociere inernaţională, diavolul se ascunde în detalii. Aşadar, până când nu   vedem care sunt aceste detalii, nu ştim dacă este cu adevărat posibil. Au existat momente în trecutul apropiat când am avut speranţă că am ajuns la un acord cu Coreea de Nord şi că lucrurile se   îndreptau într-o direcţie bună şi apoi s-a cam dus totul de râpă. Deci cred că este prea devreme, este prematur să spunem că e ceva finalizat.
