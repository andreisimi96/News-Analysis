de: Teodora Marinescu
Iranul l-a avertizat pe liderul suprem nord-coreean Kim Jong-un că preşedintele american Donald Trump ar putea să anuleze înţelegerea făcută în Singapore, aşa cum a decis şi retragerea Statelor Unite din acordul nuclear, relatează site-ul agenţiei Reuters.
Trump şi Kim Jong-un au convenit marţi să lucreze în scopul denuclearizării complete a Peninsulei Coreene, în schimbul angajamentului Washingtonului de a oferi Phenianului garanţii de securitate.
"Nu ştim cu ce fel de persoană negociază liderul Coreei de Nord. Ar putea să anuleze înţelegerea până să ajungă acasă", a declarat marţi purtătorul de cuvânt al Guvernului iranian, Mohammad Bagher   Nobakht.
"Acest individ nu reprezintă americanii, iar ei cu siguranţă se vor îndepărta de el la următoarele alegeri", a adăugat acesta.
Donald Trump a anunţat la 8 mai 2018 că retrage Statele Unite din acordul nuclear cu Iranul. Sâmbătă, liderul de la Casa Albă a declarat că nu va mai sprjini declaraţia comună a liderilor statelor   din Grupul ţărilor puternic industrializate (G7).
Israelul, care a susţinut retragerea Statelor Unite din acordul nuclear, a lăudat summitul din Singapore.
"Este un pas important în denuclearizarea Peninsulei Coreea", a declarat premierul israelian Benjamin Netanyahu.
"Preşedintele Trump a adoptat o poziţie clară împotriva încercării Iranului de a obţine arme nucleare, cât şi împotriva beligeranţei sale în Orientul Mijlociu", a adăugat acesta.
Trump a informat că este dispus să facă o nouă înţelegere nucleară cu Teheranul, considerând că acordul semnat în timpul Administraţiei Obama a fost un eşec.
Celelalte state implicate în acordul nuclear - Marea Britanie, China, Franţa, Germania şi Rusia - au criticat decizia Statelor Unite de a se retrage şi încearcă să menţină acordul.
