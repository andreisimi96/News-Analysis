SOCIAL astăzi, 13:02
de: Mihaela Gidei
Poliţiştii au ridicat peste 70 de kilograme de cannabis, după efectuarea a mai mult de zece percheziţii în Capitală, dar şi în judeţele limitrofe, fiind depistate şi instalaţii de cultivare a acestor plante şi sume de bani impresionante. În cauză, sunt cercetate 12 persoane.
„La data de 13 iunie, poliţiştii Serviciului de Combatere a Criminalităţii Organizate Teleorman şi procurorii D.I.I.C.O.T – B.T. Teleorman, cu suportul de specialitate al Direcţiei Operaţiui   Speciale din cadrul Poliţiei Române, au efectuat 14 percheziţii, în Bucureşti şi judeţele limitrofe, la locuinţele mai multor persoane bănuite de trafic de droguri de risc şi mare risc. În urma   activităţilor desfăşurate, au fost ridicate cocaină, cannabis şi comprimate de ecstasy.
De asemenea, la data de 29 mai, poliţiştii au descoperit şi desfiinţat, în judeţul Giurgiu, o cultură ilicită   de cannabis, îngrijită de cei în cauză”, au precizat reprezentanţii Inspectoratului General al Poliţiei Române (ÎGPR).
Sursa citată mai precizează că, în aceeaşi zi, patru persoane au fost depistate în trafic, în localitatea Jilava, în timp ce se deplasau cu două autoutilitare, la control, s-au descoperit 332 de   plante de cannabis, reprezentând peste 72 de kilograme de masă verde recoltată. Totodată, în autovehicule s-au descoperit o instalaţie de cultivare indoor a plantelor şi 19.650 de lei.
„Cele patru persoane, cu vârste între 45 – 51 ani, care se aflau în cele două autoutilitare au fost conduse de poliţişti la sediul D.I.I.C.O.T, trei dintre acestea fiind arestate preventiv pentru   constituirea unui grup infracţional organizat şi trafic de droguri de risc. (...) În cauză, 12 persoane sunt cercetate sub aspectul săvârşirii infracţiunilor de constituirea unui grup infracţional   organizat, trafic de droguri de risc şi de mare risc, precum şi introducerea în ţară de droguri de risc”, mai arată IGPR.
