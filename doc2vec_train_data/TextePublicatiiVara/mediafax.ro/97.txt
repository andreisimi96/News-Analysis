Fostul premier Mihai Tudose l-a ironizat, pe Facebook, pe liderul PSD Liviu Dragnea, după ce a fost întrebat cum poate dovedi că el este cel care postează mesajele. Tudose a replicat că poate pune o poză tot cu Dragnea în maşină, făcând referire la mesajul transmis de preşedintele PSD de 1 mai.
"Indiferent de vârstă, fiecare om păstrează în adâncul sufletului o mică parte a copilului care a fost cândva. La mulţi ani tuturor copiiilor!", a scris vineri Mihai Tudose, pe Facebook,   cu ocazia Zilei Copilului.
Un internaut l-a întrebat dacă persoana care postează mesajele este chiar Mihai Tudose. "Să fac o gluma.Chiar dumneavoastră sunteţi cel care postaţi,ori este cineva care o face în numele   dumneavoastră? Cine ştie... poate aveţi ceva mici de dat şi dvs. Eu aduc muştarul", a comentat utilizatorul.
Răspunsul lui Mihai Tudose nu a întârziat să apară: "Şi cum ar trebui să dovedesc că sunt eu cel care postează...? Apropo de gluma cu micii, ar trebui să pun tot o poză cu Dragnea în maşină? O zi   frumoasă, la mulţi ani!".
Remarca fostului premier era legată de postarea din 1 mai a preşedintelui PSD, Liviu Dragnea, care a pus un selfie pe Facebook pentru a demonstra că este şi cel care scrie mesajele. În acest fel   Dragnea a câştigat şi un pariu cu un internaut, gălăţeanul Bogdan Lungu. O săptămână mai târziu Bogdan Lungu a mers la sediul PSD cu o ladă de bere, dar a refuzat însă să mănânce mititeii pe care   i-a adus liderul social-democrat.
