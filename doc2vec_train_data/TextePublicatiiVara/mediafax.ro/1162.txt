de: Adriana Mit
Patru străzi din oraşul Arad au fost inundate, duminică, în urma unei ploi torenţiale, astfel că se circulă cu dificultate. Doi copaci au fost rupţi de vânt, fiind nevoie de intervenţia pompierilor, transmite corespondentul MEDIAFAX.
Potrivit reprezentanţilor Inspectoratului Judeţean pentru Situaţii de Urgenţă Arad, în urma unei ploi torenţiale, în oraşul Arad au fost inundate patru străzi, astfel că se circulă cu dificultate.   Este vorba de străzile Libertăţii, Şezătorii, Roşiori şi Turdei, pe care pe anumite porţiuni s-au adunat cantităţi mari de apă.
Totodată, şi sensul giratoriu din cartierul Aradul Nou spre centura Micălaca a fost inundat.
De asemenea, doi copaci au fost rupţi de vânt pe str. 6 Vânători şi Haţeg, din oraşul Arad, fiind nevoie de intervenţia pompierilor pentru degajarea arborilor.
Judeţul Arad s-a aflat, duminică, până la ora 15.30, sub cod portocaliu de ploi, descărcări electrice, intensificări de scurtă durată ale vântului şi grindină de dimensiuni mici şi medii.
