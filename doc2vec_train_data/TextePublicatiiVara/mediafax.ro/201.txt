de: Mihaela Gidei
Toni Greblă, fost judecător CCR, a declarat marţi, pentru MEDIAFAX, că demersul magistraţilor Curţii Constituţionale de a sesiza forurile europene cu privire la atacurile asupra instituţiei după decizia ce o vizează pe Laura Codruţa Kovesi, arată disperarea magistraţilor.
"Este un demers care exprimă disperarea care i-a cuprins pe judecătorii Curţii în legătură cu desfăşurarea activităţilor şi din acest punct de vedere este de neconceput să existe o astfel de   presiune concertată din partea instituţiilor, autorităţilor şi a factorilor politici din ţară cu privire la instigarea cetăţenilor şi instigarea preşedintelui în a nu respecta decizia Curţii   Constituţionale. Este un precedent foarte periculos care ne va marca pentru o perioadă viitoare relativ îndelungată.
Eu sper ca instituţional să reacţioneze Curţile Constituţionale europene şi în   primul rând preşedintele României să înţeleagă că un stat funcţionează normal în momentul în care regulile după care el funcţionează sunt respectate în primul rând de cei chemaţi să vegheze   respectarea lor.
Să ştiţi că sunt la curent cancelariile europene cu scoaterea din spectrul politic românesc actual şi declaraţiile iresponsabile făcute de unii politicieni sau unii care lucrează în mediul   administrativ sau chiar judiciar îi fac probabil să se crucească de ce pot sa spună. Pentru ca este pentru prima dată când făţiş în România autorităţile statului sunt îndemnate sau sunt parte a   unui demers de nerespectare a unei decizii a instantei constituţionale", a declarat Toni Greblă, fost magistrat CCR, pentru MEDIAFAX.
Curtea Constituţională a decis marţi să sesizeze Comisia de la Veneţia, Secretarul General al Consiliului Europei şi Preşedintele Conferinţei Curţilor Constituţionale Europene în legătură cu   atacurile împotriva CCR, după decizia care o vizează pe Kovesi.
