Ministrul de Externe, Teodor Meleşcanu, a declarat că nu ar trebui retras George Maior ca ambasador al României la Washington, deoarece este semnatarul protocolului SRI-Parchetul General-ÎCCJ, precizând că nu există nicio legătură între activitatea sa de diplomat şi faptul că a fost director SRI.
Întrebat miecuri la Parlament dacă s-a discutat retragerea lui George Maior din funcţia de ambasador al României la Washington, în contextul în care în perioada când era directorul Serviciului   Român de Informaţii a fost semnat protocolul cu PG-ÎCCJ, Teodor Meleşcanu a răspuns: "Nu, la cunoştinţa mea nu a fost o discuţie. Activitatea dânsului în calitate de director al SRI nu are nicio   legătură cu actuala funcţie pe care o are în MAE, calitatea de ambasador al României la Washington".
Chestionat dacă nu există niciun efect al acestui scandal al protocoalelor dintre SRI şi instituţiile din sistemul judiciar, ministrul de Externe a replicat: "Trebuie văzut în ce măsură, care au   fost de fapt atunci temeiurile pe care s-au bazat protocoalele respective".
Meleşcanu a mai precizat că vorbeşte des cu Maior pe teme legate de MAE.
Întrebat dacă intenţionează să discute aceste chestiuni cu George Maior, ministrul de Externe a spus: "Vorbim tot timpul. Şi comisia de control al SRI aşteaptă să vorbească cu dânsul. Eu discut cu   dânsul date legate de problemele ministerului."
Protocolul SRI- PG- ÎCCJ făcut public, luni, de către SRI, arată că cele trei instituţii se obligau să îşi coreleze activităţile privind culegerea de informaţii, dar şi să schimbe date şi   documente.Protocolul este semnat de George Maior (SRI), Laura Codruşa Kovesi (PG) şi Nicolae Popa (ICCJ). Potrivit prevederilor din Protocolul semnat în anul 2009, Serviciul Român de Informaţii   acordă, cu titlu gratuit, asistentă în domeniul protecţiei informaţiilor clasificate deţinute şi utilizate de P.Î.C.C.J. şi I.C.C.J. Totodată, instituţiile care sunt parte în protocol îşi corelează   activităţile de solicitare, avizare şi aprobare a autorizării culegerii de informaţii.
