SOCIAL astăzi, 12:18
de: Departamentul Sport - Mediafax
Liderul WTA, Simona Halep, a declarat, vineri, referitor la incidentul de pe Arena Naţională, când Gabriela Firea a fost huiduită, că ea nu face politică şi că a mers pe stadion strict ca să împărtăşească bucuria de a arăta trofeul cu fanii săi.
"Eu nu fac politică, nu vreau să spun nimic despre acest lucru. Eu m-am dus pur şi simplu ca să împărtăşesc această bucurie de a arăta trofeul oamenilor care au venit şi pentru ei am răspuns   pozitiv invitaţiei, strict pentru ei, atât", a declarat, vineri, Simona Halep, prezentă la "Halep Challenge", o competiţie de hochei care se desfăşoară la patinoarul din Otopeni.
Luni, la evenimentul dedicat Simonei Halep de pe Arena Naţională, în momentul în care Gabriela Firea şi-a început discursul prin care i-a făcut loc pe scenă Simonei Halep, mii de oameni au   huiduit-o la unison. Ulterior, primarul general a transmis că încă de dimineaţă s-a încercat compromiterea acţiunii de ceea ce numeşte „aparatul soroşist”. Apoi, pagina de Facebook a Gabrielei   Firea a fost închisă şi redeschisă de mai multe ori, în cele din urmă postarea fiind ştearsă.
