EXTERNE astăzi, 09:16
de: Teodora Marinescu
Germania şi Franţa au criticat decizia preşedintelui american Donald Trump de a îşi retrage sprijinul pentru declaraţia comună a membrilor Grupului ţărilor puternic industrializate (G7), acuzându-l că deteriorează încrederea reciprocă între state, relatează site-ul agenţiei Reuters.
Trump a anunţat pe platforma de microblogging Twitter că nu va mai susţine declaraţia comună a statelor membre G7.
"În câteva secunde, poţi distruge încrederea cu doar 280 de caractere scrise pe Twitter", a declarat ministrul german de Externe Heiko Maas, atunci când a fost întrebat de decizia lui Trump.
Decizia lui Trump "nu a fost o supriză reală, a abordat aceeaşi manieră şi în privinţa acordului nuclear cu Iranul", a adăugat Maas.
Liderul partidului Partidului Social Democrat din Germania, Andrea Nahles, l-a acuzat pe Donald Trump că a transformat summitul G7 într-un dezastru.
"Preşedintele Donald Trump creează haos. Politica rezonabilă şi de încredere nu poate fi făcută în acest mod", a declarat Nahles.
