de: Mircea Olteanu, Mediafax
Preşedintele Rusiei, Vladimir Putin, a afirmat joi că este de părere că cetăţenii ruşi, votanţii, vor decide cine va fi succesorul său la Kremlin, informează site-ul agenţiei de ştiri Tass.
"Mereu mă gândesc la asta, nu există niciun succesor în sensul clasic al cuvântului deoarece ruşii, votanţii, vor decide", a declarat liderul de la Kremlin, în cursul unui program de televiziune în   care a răspuns în direct la întrebări puse telefonic.
"Totuşi, în mod cert cred în crearea condiţiilor pentru apariţia unei noi generaţii de manageri, ar trebui să fie capabili să-şi asume responsabilitatea pentru Rusia", a adăugat Vladimir Putin.
Liderul de la Kremlin a anunţat anterior că este hotărât să se conformeze Constituţiei Rusiei ce prevede interdicţia ca o persoană să aibă mai mult de două mandate prezidenţiale consecutive.
Vladimir Putin a avut două mandate prezidenţiale în perioada 2000-2008, după care a fost prim-ministru al Rusiei între 2008 şi 2012, pentru ca în 2012 să se întoarcă la Kremlin pentru un mandat   prezidenţial de şase ani. Putin a obţinut al doilea mandat consecutiv de preşedinte în anul 2018.
