Teodora Marinescu , Mediafax
Preşedintele francez Emmanuel Macron a declarat "că lucrurile avansează", în urma unor discuţii ţinute cu omologul său american Donald Trump, în cadrul summitului G7 din Canada, relatează site-ul cotidianului The Independent.
Discuţiile dintre cei doi s-au concentrat asupra tarifelor impuse de Statele Unite la importurile de oţel şi aluminiu.
"Consider că am avut o discuţie deschisă şi directă în această după-amiază, mereu avem acest tip de discuţie. Şi cred, în ceea ce priveşte comerţul, că există o cale prin care putem progresa   împreună", a declarat Macron.
Acesta a afirmat că a observat o dorinţă din partea tuturor părţilor implicate de a ajunge la un acord. Liderul de la Casa Albă a declarat că relaţia pe care o are cu preşedintele francez este una   "foarte specială".
Donald Trump a impus taxe suplimentare la importurile de aluminiu şi oţel, afirmând că "războaiele comerciale sunt bune şi uşor de câştigat".
În anunţul iniţal privind tarifele suplimentare, comisarul european pentru comerţ, Cecilia Malmstrom, a declarat că UE ar putea impune taxe vamale unor produse precum sucul de portocale din   Florida, blugii produşi de compania Levi's, motocicletele Harley-Davidson, untului de arahide şi unor băuturi alcoolice precum whisky şi bourbon.
