de: Mihaela Gidei
Ministerul Sănătăţii a aprobat, vineri, memorandumul pentru organizarea concursului de ocupare a postului de director al Agenţiei Naţionale de Transplant, ministrul Sorina Pintea anunţând un proces de reorganizare a instituţiei şi o regândire a legislaţiei în domeniul transplantului.
„Avem un plan de restructurare a Agenţiei Naţionale de Transplant, iar o echipă de specialişti din domeniu lucrează la o nouă formă a Legii transplantului. Le-am cerut în primul rând,   transparentizarea procedurilor. Îmi doresc ca lucrurile să meargă mult mai bine şi să facem o lege cu criterii clare astfel încât pacientul să beneficieze de cele mai bune condiţii când este vorba   de transplant”, a declarat Sorina Pintea, ministrul Sănătăţii.
De asemenea, într-o informare a Ministerului Sănătăţii, se precizează că Guvernul României a aprobat, vineri, memorandumul privind organizarea concursului pentru ocuparea postului vacant de   director executiv al Agenţiei Naţionale de Transplant.
„Ocuparea postului vacant se va face cu încadrarea în cheltuielile de personal aprobate cu această destinaţie în bugetul de venituri şi cheltuieli al Ministerului Sănătăţii, cât şi al Agenţiei   Naţionale de Transplant, pe anul 2018. Ministerul Sănătăţii a început un proces de reorganizare a Agenţiei Naţionale de Transpalnt şi o regândire a legislaţiei în domeniul transplantului”, se   precizează într-un comunicat al Ministerului Sănătăţii.
