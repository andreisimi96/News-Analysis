Vedeta primului sfârşit de săptămână din iunie este o dramă americană nominalizată la Oscar şi la Globurile de Aur, iar comedia şi aventura vin din producţii europene.
Super eroii şi fantezia S.F. din "Deadpool 2" şi "Solo: O poveste Star Wars" ar putea să continue să-şi împartă primele două locuri din Box Office-ul românesc şi la intrarea în iunie, pentru că   drama americană a unei fetiţe şi a mamei sale mutate dintr-un hotel în altul în zonele în care se zbat pentru supravieţuire cei care sunt obligaţi să trăiască din ajutor social în umbra Lumii   Disney din Florida, are concurenţă numai în comedii noi şi pelicule de aventură europene.
"Proiectul Florida" (The Florida Project, 2017) i-a adus lui Willem Dafoe personajul lui Bobby Hicks, managerul unui hotel în care îşi găsesc refugiu Halley (Bria Vinaite) şi fiica acesteia, Moonee   (Brooklynn Kimberly Prince). L-a propulsat pe Dafoe printre nominalizaţii la Oscar anul acesta pentru rol secundar masculin. De altfel, actorul a prins nominalizări pentru aceeaşi categorie cu   acest rol şi la Globul de Aur şi la BAFTA. Eroinele poveştii care leagă strâns bucuria vieţii de zi cu zi şi condiţiile dramatice de existenţă te obligă să îţi aminteşti singur de multe ori că este   numai un film, atât de intensă este senzaţia de realitate pe care reuşesc să o creeze. Aproape ca un film românesc, dacă un film românesc ar reuşi vreodată să fie empatic şi duios în mod natural cu   personaje care alunecă în afara zonelor de confort social şi a demonstraţiilor afective. Da, ca în "Reconstituirea", dar cu copii la fel de greu de acceptat .
"Taxi 5" (2018) este cea mai recentă producţie din seria lansată din postura de producător de Luc Besson, acum două decenii. După ce a avut parte de remake şi de transpunere în serial de   televiziune, povestea continuă fără eroii consacraţi (e adevărat că au trecut 11 ani de la ultima peliculă din serie). După ce filmul s-a bucurat de o variantă americană, comedia franţuzească se   pregăteşte de un restart, numai că grija producătorilor pare să fie legată mai mult de răspunsuri date altor producţii devenite de succes între timp. Altfel, românii s-au tot uitat la trailer cum e   Dacia Logan maşină de poliţie franţuzească. În sfârşit, acum o să se poată vedea şi de ce.
"Familia mea nebună" (La ch'tite famille, 2018) e tot o comedie franţuzească şi vine cu tot umorul dramelor de familie. În plus îl are ca regizor pe Dany Boon, cunoscut din Crăciun fericit (Joyeux   Noel, 2005) ori "Micmacs" (2009) sau "Astérix & Obélix: În slujba Majestăţii Sale" (2012). Altfel, Boon e şi actor, interpretând rolul principal, cel al unui arhitect de succes care împreună cu   soţia sa se pregăteşte să deschidă o expoziţie selectă. Cu succesul lor în lumea designului de lux pare să nu se potrivească cu obiceiurile de familie ceva mai simple. Că vine familia nu e chiar de   speriat, dar e suficient un accident pentru ca eroul se trezească proiectat cu douăzeci de ani în urmă, între obişnuinţele familiale ceva mai rurale.
"Jim Button şi Lukas, mecanicul de locomotivă" (Jim Knopf und Lukas der LokomotivführerJim Knopf und Lukas der Lokomotivführer, 2018) e filmul de aventuri german dedicat uneia dintre cele mai   cunoscute cărţi pentru copii. Romanul lui Michael Ende a fost publicat în 1960 şi, de atunci a călătorit din paginile cărţilor pe micile ecrane şi în teatrele de păpuşi şi chiar într-un serial de   animaţie care s-a întins în 52 de episoade. Lukas, mecanicul, Jim şi Ema, locomotiva cu aburi pornesc într-o aventură pasionantă în regatul Mandala, căutând-o pe fiica împăratului, Li Si prin   oraşul dragonilor.
Proiecţiile peliculelor "Loving Vincent la Muzeul Ţăranului din Bucureşti (sâmbătă- 20.30, duminică- 20.45) sau "România neîmblânzită" (sâmbătă - 16.30, duminică - 18.45). Alte opţiuni de weekend   ar putea fi drama "O femeie fantastică" (Una mujer fantástica, 2017) la Elvira Popesco (duminică- 14.00) ori ceva mai animat în varianta "Peter Iepuraşul" (Peter Rabbit, 2018), încă difuzat prin   sălile din reţelele de cinema comerciale.
