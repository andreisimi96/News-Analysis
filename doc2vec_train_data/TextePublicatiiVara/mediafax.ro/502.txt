de: Gabriel Pecheanu
Preşedintele PNL, Ludovic Orban, a declarat, sâmbătă, că mitingul PSD este o acţiune profund nedemocratică de intimidare a opoziţiei, a magistraţilor, a oamenilor liberi, a funcţionarilor care nu răspund la comenzile politice, a oricărui român care nu acceptă să să fie sluga vechilului şef.
”Acest miting este o acţiune profund nedemocratică de intimidare a opoziţiei, a magistraţilor, a oamenilor liberi, a funcţionarilor şi angajaţilor din sistemul public care nu răspund la comenzile   politice, a jurnaliştilor care îşi permit să critice PSD, a oricărui român care nu acceptă să fie sluga vechilului şef. Ce e val ca valul trece. Nu vă lăsaţi impresionaţi de mulţimea adunată cu   arcanul şi pe care comunistoizii din jurul lui Dragnea încearcă să o folosească pe post de ameninţare psihologică la adresa noastră. Ei vor fi în piaţă o zi. În rest, Piaţa Victoriei şi victoria   rămâne a noastră”, a scris Ludovic Orban pe contul său de Facebook.
El afirmă că este limpede pentru orice om cu bun simţ.
”Nu poţi să faci miting contra abuzurilor atunci când eşti la putere. Abuzurile nu pot fi comise decât de cei care deţin puterea. Nu poţi să faci miting ca să protestezi împotriva ta. Raţiunile   acestui miting sunt altele. În primul rând, alegerea locului de manifestaţie arată intenţia clară de a confisca locul simbolic în care protestează de un an şi jumătate cei care sunt împotriva PSD”,   a adăugat liderul PNL.
El a reamintit de intenţia primarului general al Capitalei, Gabriela Firea, de a organiza un târg de Crăciun în timpul protestelor #rezist.
”În al doilea rând, să remarcăm faptul că data a fost aleasă la o zi după ce ar fi trebuit ca instanţa să dea verdictul în dosarul lui Drşagnea. Deci, scopul de a pune presiune pe judecătorii care   trebuie să ia decizia este evident.
În al treilea rând, mitingul este organizat după decizia CCR, cu obiectivul de a pune presiune pe preşedintele României. În al patrulea rând, mitingul este   organizat înaintea anunţatei moţiuni de cenzura a PNL si urmareşte să bage frica în oasele oricărui parlamentar din majoritate care ar intenţiona să voteze în favoarea moţiunii”, a mai afirmat   preşedintele PNL.
