de: Tudor Ionescu
Cu mai puţin de o săptămână înainte de reuniunea Organizaţiei Ţărilor Exportatoare de Petrol (OPEC) de la Viena, tendinţa preţului la barilul de petrol este de continuă scădere, atât pentru barilul Brent, cât şi pentru West Texas Intermediate (WTI).
Astfel, preţul barilului de petrol Brent a ajuns în jurul cifrei de 73,4 dolari, cu o tendinţă generală de scădere. În urmă cu doar o săptămână, cotaţia unui baril Brent era de 75 de dolari, iar   acum câteva săptămâni se situa în jurul cifrei de 76 de dolari. În urmă cu aproximativ o lună însă, el a fost cotat şi cu 79,81 de dolari, cea mai ridicată cotaţie din toamna anului 2014 încoace.
Preţul de atunci ajunsese la vârful unei evoluţii ascendente începute pe fondul instabilităţii din Siria - un stat fără rezerve de petrol.
Dar cea mai mare scădere comparativ cu o lună în urmă a suferit-o preţul barilului West Texas Intermediate (WTI). De la peste 72 de dolari, la cât se găsea acum o lună, barilul WTI a ajuns să fie   cotat la 65,02 de dolari.
Dacă actualele tendinţe se menţin, există potenţialul de a afecta negativ veniturile unor state ale căror bugete depind de vânzarea de petrol, precum Irak, Arabia Saudită, Iran sau Federaţia Rusă.
Factorii care pot influenţa evoluţia preţului la barilul de petrol sunt multipli: costurile de producţie, incertitudinea geopolitică constantă din Orientul Mijlociu, încercările ţărilor membre OPEC   de a creşte sau de a scădea producţia, schimbarea raportului cerere/ofertă la nivel global, creşterea sau scăderea producţiei de petrol din Statele Unite. La toate acestea se pot adăuga şi   politicile interne.
