de: Octavian Vasilescu
Simona Halep a fost liberă de contract o scurtă perioadă de timp după ce s-a despărţit de Adidas, însă Ion Ţiriac a instrumentat angajamentul dintre liderul mondial şi Nike.
Fostul tenismen, Dumitru Hărădău, a povestit cum a reuşit omul de afaceri să-i convingă pe americani să o sponsorizeze pe Simona Halep.
"Fără Ţiriac, ea nu făcea contract în valoare de două milioane de euro cu Nike! Ştiţi cum s-a întâmplat? Ţiriac a trimis un avion particular în SUA pentru a-i aduce la Bucureşti pe reprezentanţii   de la Nike. Întâlnirea a avut loc la clubul Stejarii. Au intrat ăia acolo, nu ştiau pe unde sunt şi au rămas impresionaţi de ce au văzut.
Ţiriac le-a explicat: «Băi, fraţilor, dacă pierdeţi ocazia asta, alta nu veţi mai avea». Ăia semnau orice! Apoi s-au întors în America cu acelaşi avion privat. Credeţi că se putea face un contract,   chiar şi pentru Simona, dacă nu era Ţiriac? Acelaşi om care a făcut contractele pentru Boris Becker şi pentru alţii. Halep are în spate cea mai bună echipă, dar cel mai important rol îl are   Ţiriac", a povestit Hărădău, pentru Digi Sport.
Simona Halep   (1 WTA) şi Sloane Stephens (10 WTA) se vor înfrunta, sâmbătă, de la ora 16:00, în finala turneului de la Roland Garros. Meciul va putea fi urmărit de iubitorii sportului alb de la noi, în Mega   Mall, modernul centru aflat pe B-dul Pantelimon, lângă Naţional Arena.
Finala dintre Halep şi Stephens va fi transmisă în direct pe Eurosport şi ProTV, dar şi în format LIVE BLOG pe www.prosport.ro .
