Deputatul PSD Eugen Nicolicea l-a acuzat luni pe Cătălin Predoiu că a minţit în timpul şedinţei, că propunerile acestuia au fi favorizat infractorii şi că ”ar trebui să aibă decenţa să tacă”, fostul ministru al Justiţiei afirmând că, prin noul Cod penal, ”politica penală va fi făcută praf”.
"Domnul Predoiou, care ne dădea lecţii şi vorbea de dezincriminări şi de prescripţii a propus următoarele: darea de mită - 289 - de la unu la cinci ani şi, dacă nu eşti funcţionar public, se   reduceau cu jumătate, adică de la şase luni la doi ani şi jumătate, deci o micşorare de soiul acesta întrebaţi-l pe dânsul dacă vroia să descurajeze infraciunea de dare de mită. Traficul de   influenţă - Domnul Predoiu a propus de la unu la cinci ani şi dacă nu eşti funcţionar public se reduc la jumătate, adică de la şase luni la doi ani şi jumătate.Abuzul în serviciu pe care l-am   dezbătut astăzi şi care în prezent este de la doi la şapte ani. Domnul Predoiu a propus de la şase luni la trei ani. Şi acum să explic - dacă e pana la trei ani, în cinci ani era fapta prescrisă -   adică 2018 minus cinci ani fac 2013. Nimic înainte de 2013 nu mai dezbăteam astăzi şi ne dădea nouă lecţii despre scăderi de pedepse, despre prescripţii şi aşa mai departe Deci am dovedit că a   minţit tot timpul în şedinţa comisiei, că el, prin codul pe care l-a făcut, proiectul pe care l-a făcut era de partea infractorilor şi ar trebui să aibă decenţa să tacă", a afirmat Eugen Nicolicea   la finalul şedinţei comisiei.
Deputatul PNL Cătălin Predoiu a susţinut că dacă modificările aduse Codului penal vor trece de Parlament ”politica penală va fi făcută praf, România fiind în pericol”.
"Dacă aceste modificări vor trece de Parlament şi vor deveni lege, din punctul meu de vedere şi al colegilor, politica penală va fi, cel puţin pe alocuri, praf, siguranţa cetăţeanului va fi praf,   dosarele în curs praf. Eu cred că nu greşesc dacă spun că până când această majoritate toxică PSD-ALDE-UDMR nu se face praf în Parlament, România este în pericol", a afirmat Predoiu după votul   final dat de comisie pe Codul penal.
Parlamentarii Comisiei pentru legile Justiţiei au dat, luni, raport favorabil la modificările aduse Codului penal, cu 15 voturi ”pentru” şi şapte împotrivă, urmând ca marţi să fie votat de Senat.
Raportul urmează să fie votat în Senat în plenul de marţi, potrivit ordinii de zi a forului superior al Parlamentului.
