de: Cătălin Legănel
Tânărul în vârstă de 28 de ani care a murit decapitat de un tren, iar primele informaţii arătau că s-a sinucis, era militar la o unitate a Forţelor Navale din Murfatlar, judeţul Constanţa. Cu doar câteva zile în urmă, un caporal care păzea o unitate militară din Mamaia Sat s-a împuşcat în cap.
Trupul tânărului în vârstă de 28 de ani a fost găsit decapitat marţi, lovit de tren, în municipiul Constanţa. El a fost identificat ulterior şi anchetatorii au stabilit că acesta avea 28 de ani şi   era militar la o unitate de logistică din Murfatlar, ce aparţine de Forţele Navale.
”Era angajat, din 2012, la UM 0241 din Murfatlar.
Nu a fost în misiuni în teatrele de operaţiuni, iar la evaluările medicale şi psihologice, la zi, a fost declarat apt”, a declarat   purtătorul de cuvânt al Forţelor Navale, colonelul Corneliu Pavel.
Militarul era divorţat şi avea un copil de aproximativ şase ani, iar în momentul producerii tragediei se afla în timpul său liber.
Cazul este cercetat de o comisie a unităţii militare din care făcea parte tânărul, dar şi de procurori ai Parchetului Militar.
Un caz similar s-a petrecut la sfârşitul lunii mai, când un caporal în vârstă de 36 de ani, care păzea o unitate militară din Mamaia Sat, a murit după ce s-a împuşcat, la serviciu, cu arma din   dotare.
