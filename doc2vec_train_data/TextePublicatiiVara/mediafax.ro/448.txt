Ministrul de Interne, Carmen Dan, a anunţat vineri că va participa la mitingul PSD de sâmbătă, deoarece consideră că tăcerea nu ajută la construirea unei societăţi bazate pe democraţie, subliniind că se va asigura că forţele de intervenţie ale MAI vor proteja participanţii.
„În contextul în care mâine vor avea loc în Bucureşti 14 manifestări publice aprobate de Primăria Generală a Capitalei, vreau să îi asigur pe români că am cerut structurilor Ministerului Afacerilor   Interne să ia toate măsurile necesare pentru gestionarea corespunzătoare a fiecărui eveniment în parte. Toate sunt importante, iar instituţiile statului sunt în slujba tuturor cetăţenilor, motiv   pentru care am solicitat ca fiecare acţiune a forţelor de intervenţie să aibă în vedere, cu prioritate, protecţia participanţilor. Am încredere că aşa se va întâmpla!”, a scris ministrul Carmen Dan   pe Facebook.
Carmen Dan a mai precizat că îşi va încredinţa propria siguranţă jandarmilor, poliţiştilor şi celorlalţi reprezentanţi ai MAI, care vor fi sâmbătă în stradă.
„La mitingul PSD voi fi alături de colegii mei, întrucât sunt de părere că tăcerea şi indiferenţa nu vor ajuta niciodată la construirea unei societăţi care să se bazeze pe democraţie. Întotdeauna   acţiunile care m-au ghidat în viaţă au avut ca pilon principal dreptatea, respectarea legii şi a Constituţiei. Cred cu tărie că este esenţial să ne asumăm răspunderea pentru faptele şi acţiunile   noastre, fie că suntem miniştri, procurori, preşedinţi sau simpli cetăţeni!”, a mai scris ministrul de Interne.
Partidul Social Democrat (PSD) a anunţat că, sâmbătă, 9 iunie, va organiza, în Piaţa Victoriei, între orele 20.00 şi 22.00, un miting împotriva abuzurilor.
Secretarul general adjunct al PSD, Codrin Ştefănescu, a declarat, vineri, pentru MEDIAFAX, că la mitingul de protest de sâmbătă vor fi prezenţi între 400.000 şi 600.000 de oameni, de trei-patru ori   mai mult decât estimaseră iniţial organizatorii.
”Prezenţa la mitingul de mâine (sâmbătă - n.r.) va depăşi cel puţin de trei patru ori cifrele pe care le-am estimat iniţial”, a declarat pentru MEDIAFAX secretarul general adjunct al PSD, Codrin   Ştefănescu, după ce, iniţial, estimase o prezenţă de peste 150.000 de oameni.
