LIFE-INEDIT astăzi, 12:29
de: Razvan Tupa
Satul medieval românesc ridicat în Piaţa Constituţiei până duminică este, de fapt, decorul unei montări teatrale în centrul căreia, seara, publicul este rotit cu tot cu scaune, iar peste zi este o ocazie de ateliere cu meşteşugari, dar şi de selfie cu cai, capre şi construcţii între vremuri vechi.
VEZI GALERIA FOTO DE MAI JOS 
"Super-producţia 'Vlaicu Vodă', realizată de Primăria Capitalei, prin Teatrul EXCELSIOR, propune un mod unic de a cunoaşte istoria: descoperirea personală, prin experienţă directă, a tradiţiilor şi   obiceiurilor satului medieval şi rememorarea nostalgică a timpurilor îndepărtate", anunţă instituţia teatrală cu privire la proiectul care costă aproape o jumătate de milion de euro (430.000 de   euro).
Reprezentaţia piesei "Vlaicu Vodă", de Alexandru Davila, este programată seara, de la ora 21.00, dar, în timpul zilei, începând de la 10.00 dimineaţa, publicul are acces liber la construcţiile care   îşi propun să evoce peisajul unei aşezări din epoca feudală.
Şi construcţiile împrejmuite cu papură sunt în felul lor vedetele întreprinderii. De altfel, de când te apropii, primele lucruri care îţi atrag atenţia sunt turnurile de apărare undeva între decor   de scenă şi foişor din marginea unui club pe plajă. Sunt opt structuri de acest gen, între ele fiind răspândite cele nouă case, patru ateliere de meşteşugari, un han şi o biserică (prezentată ca o   reinterpretare a bisericii Sân Nicoară, Curtea de Argeş). Aşa se întâmplă în satele tematice de obicei… mai mari sau mai mici, clădirile sunt reproduse din ceea ce scoate scenograful din istorie şi   apoi sunt populate cu actori care să ofere vizitatorilor o idee legată de un aspect sau altul din viaţa acelor vremuri. Ceva mai mult de 360.000 de euro au fost direcţionaţi spre aceste   construcţii, sumă care include şi gradena rotativă cu un diametru de 20 de metri, ce este destinată publicului spectacolului de teatru.
Reprezentanţii Teatrului Excelsior spun că biletele gratuite pentru spectacolele de seară s-au epuizat în două zile, accesul este liber de dimineaţă până spre orele 18.30 pentru toţi cei care vor   să tragă cu ochiul la ateliere meşteşugăreşti, cu demonstraţii şi prezentări ce ţin de olărit, pictură pe lemn, ţesătorie, pielărie, ori la prezentările de arme şi turnir, cai. Cam aşa s-ar putea   rezuma roboteala celor 230 de actori, meşteşugari, muzicieni şi figuranţi care populează spaţiul în schimburi.
Când cade seara, spectatorii sunt rotiţi spre pădure, spre han, spre biserică, până la ultimul act al piesei, care are loc pe platforma pe care este plasat publicul. Cu această ultimă ocazie,   publicului i s-a promis că se va şi costuma cu o pelerină care este oferită la intrare, în jumătatea de oră de dinaintea reprezentaţiei teatrale.
Nicolae Iorga numea piesa lui Davila o "răsunătoare tragedie de modă franceză, 'Vlaicu-Vodă', cu tiradele raciniene şi efectele de scenă şi de rampă măiestru potrivite de un specialist".
Noi intrăm   un pic altfel pe sub poarta de scânduri cu ceva blazon în galben şi verde împrumutat de pe nasturii de aur smălţuiţi găsiţi în mormântul princiar de la Curtea de Argeş. Poate ştim că vedem varianta   de Wikipedia a stemei Ţării Româneşti, poate nu.
Oricât de discutabilă e acurateţea istorică (şi va fi mereu, dar nu pentru acurateţe te duci la bâlci, nu? Sau da, dar nu în sensul istoric, dimpotrivă), partea bună e că meşteşugarii din satul   medieval sunt autentici. Şi muzicienii şi artiştii. Grupul Bălaşa Percussion, Corul Ascendis, formaţia Trei parale. Desigur, acelaşi lucru se poate spune despre vietăţile din spatele cuştilor de   sârmă. Şi în situaţia cu pricina ne simţim toţi, uneori. Dar ne simţim mai bine decât berbecul care se învârte la rotisor. Poate.
Altfel, este un prilej pentru selfie cu caii, cu berbecul, cu caprele şi iezii sau cu hanul numit "Hanu de la 1370", dar şi o ocazie "să mascăm puţin plasticul ăsta albastru", cum spunea cineva   care punea la punct ultimele detalii, vineri seară, înaintea primului spectacol. Asta, ca o variaţie la Casa Poporului (dacă e să plonjăm în repere istorice locale) ca fundal de selfie cu BMW de   Ilfov în spate.
Dacă sunteţi doar în trecere prin zona Pieţei Constituţiei e destul de simplu: "haideţi, haideţi luaţi-o-n stânga. Nu vine nimic, e blocat", dădea din mână spre maşinile oprite la trecerea de   pietoni din faţa Palatului Parlamentului un tânăr cu tricou negru pe care e scris "staff Vlaicu Vodă". Nu dirija circulaţia, doar era în trecere spre locul de muncă. La fel ca montarea. La fel ca   aniversarea. Pentru că tot demersul face parte din celebrarea Centenarului.
Spectacolele cu montarea "Vlaicu Vodă" în regia lui Horia Suru, cu scenografia semnată de Cristian Marin şi muzica lui Petre Ancuţa, prezentate vineri, sâmbătă şi duminică, vor fi reluate în   perioada 22 - 26 august.
