Mihai Draghici - Mediafax
INCIDENT în Marea Neagră: Ucraina susţine că a depistat o navă militară rusă dotată cu sisteme de RACHETE în apropierea Insulei Şerpilor / Rusia neagă acuzaţiile
Administraţia prooccidentală din Ucraina susţine că a depistat o navă militară rusă în apropierea Insulei Şerpilor din Marea Neagră, dar Rusia a catalogat drept "ridicole" acuzaţiile Kievului, informează presa ucraineană şi rusă.
INCIDENT în Marea Neagră: Ucraina susţine că a depistat o navă militară rusă în apropierea Insulei Şerpilor / Rusia neagă
Un avion Antonov An-26 al Forţelor Navale ucrainene a depistat pe 2 iunie o navă militară rusă dotată cu sisteme de rachete în Marea Neagră, în apropierea frontierei Ucrainei, afirmă surse militare   citate de site-urile ucrainene Newsme.com.ua şi Glavnoe.ua. Imediat, în zonă au fost trimise avioane de recunoaştere ucrainene, pentru urmărirea navei suspecte.
Avioanele ucrainene au survolat nava suspectă la altitudine redusă, în apropierea Insulei Şerpilor din Marea Neagră. Nava militară s-a îndepărtat fără incidente.
Administraţia Vladimir Putin respinge acuzaţiile
Ministerul rus al Apărării a catalogat drept "ridicole" acuzaţiile Ucrainei privind interceptarea unei nave militare ruse, informează agenţia Sputnik. "Ştirea ridicolă difuzată de un ziar din Odesa   despre interceptarea cu succes a unei nave ruse de atac în Marea Neagră, de către un avion ucrainean de transport An-26, arată că umorul inepuizabil al locuitorilor din Odesa este încă viu", a   reacţionat vineri după-amiază generalul Igor Konaşenkov, purtătorul de cuvânt al Ministerului rus al Apărării.
