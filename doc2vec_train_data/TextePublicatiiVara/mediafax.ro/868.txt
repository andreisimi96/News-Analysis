SOCIAL astăzi, 19:47
de: Mihaela Gidei
Judecătorul Mădălina Elena Dârdeci, de la Tribunalul Bucureşti, susţine că a fost jignită şi chiar ameninţată în urma afirmaţiilor sale potrivit cărora democraţia a murit pentru că preşedintele Klaus Iohannis nu respectă decizia CCR privind revocarea şefei DNA.
„A fost o surpriză şi pentru mine. Nu m-am aşteptat, în condiţiile în care atunci când am avut ceva de spus, nu am avut problemă de a posta pe pagina de Facebook, care este pagina publică, nu am   avut o problemă în a acorda interviuri sau a răspunde întrebărilor. De la mesajul de ieri, în legătură cu moartea democraţiei, recunosc că am fost surprinsă de virulenţa mesajelor, de ură, de   jignirile pe care le-am primit, în condiţiile în care niciuna din persoanele care mi le-au adresat nu cred că m-au văzut vreodată în viaţa lor. Or, dacă într-un stat după aproape 30 de ani de la   Revoluţie a-ţi exprima opinia liber este o problemă, stau şi mă întreb retoric pentru ce au murit copiii aceia în 1989? (...) Dacă începe să-mi fie frică pentru viaţa mea, pentru viaţa copilului   meu, că toate postările mele sau parte din postările care nu convin unora sau altora vor atrage astfel de atitudini, atunci pot să spun că închidem şi plecăm din ţara asta”, a spus magistratul, la   Antena3.
În postarea sa de marţi de pe pagina personală de Facebook, care ar fi generat reacţiile negative, judecătorul Mădălina Elena Dârdeci a spus că, deoarece şeful statului nu a revocat-o încă din   funcţie pe şefa DNA, Laura Codruţa Kovesi, „democraţia a murit şi putem pune lacătul pe instituţii şi să plecăm acasă”.
”Deciziile Curţii Constituţionale se publică în Monitorul Oficial al României. De la data publicării, deciziile sunt general obligatorii şi au putere numai pentru viitor. Scrie în Constituţie!   Începând de azi, putem pune lacătul pe instituţii şi să plecăm acasă! Shhhh... Linişte! Democraţia a murit!”, a scris pe Facebook Mădălina Elena Dârdeci, preşedintele Secţiei a VI-a Civilă, de la   Tribunalul Bucureşti.
