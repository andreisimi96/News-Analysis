Mihai Draghici - Mediafax
Coreea de Sud a exprimat surprindere în legătură cu decizia preşedintelui SUA, Donald Trump, de oprire a exerciţiilor militare comune, Administraţia de la Seul cerând clarificări din partea Washingtonului, informează agenţia The Associated Press.
Coreea de Sud CRITICĂ decizia lui Donald Trump de suspendare a exerciţiilor militare comune, ca urmare a summitului cu liderul nord-coreean
"În momentul de faţă, nu putem înţelege sensul exact şi intenţiile preşedintelui Donald Trump", a declarat un oficial din cadrul Ministerului Apărării de la Seul.
La rândul său, Preşedinţia Coreei de Sud a exprimat surprindere privind anunţul făcut de Donald Trump.
Următorul exerciţiu militar americano-sud-coreean este programat în august. Prezenţa trupelor americane este considerată o garanţie de securitate în Coreea de Sud.
Comandamentul trupelor americane din Coreea de Sud nu a primit încă niciun ordin privind încetarea exerciţiilor militare, deşi preşedintele Statelor Unite, Donald Trump, a anunţat acest lucru. "Forţele americane din Coreea de Sud nu au primit niciun ordin nou privind desfăşurarea exerciţiilor militare", a declarat colonelul american Jennifer Lovett. "În coordonare cu partenerii   din Coreea de Sud, vom continua actuala configuraţie militară până vom primi instrucţiuni din partea Departamentului Apărării", a precizat oficialul citat.
Preşedintele SUA, Donald Trump, a admis că procesul denuclearizării Coreei de Nord va dura mulţi ani, subliniind că va fi verificat de experţi americani şi internaţionali şi oferind asigurări că   Statele Unite nu vor reduce efectivele militare din Coreea de Sud. "Nu reducem nimic deocamdată, poate la un moment dat; avem 32.000 de militari în Coreea de Sud, eu am spus în campania   electorală că vreau să îi aduc înapoi acasă, dar deocamdată nu pot. Însă vom limita exerciţiile militare în regiune, ceea ce ne va permite să economisim mulţi bani. Vom verifica procesul   denuclearizării, simt că liderul nord-coreean vrea să facă acest lucru, sunt foarte sigur. Am efectuat mult timp exerciţii militare, sunt foarte scumpe, Coreea de Sud contribuie, dar nu sută la   sută, astfel că va trebui să discutăm aceste lucruri cu Administraţia de la Seul. Vom avea un nou acord cu Administraţia din Coreea de Sud", a explicat Donald Trump.
