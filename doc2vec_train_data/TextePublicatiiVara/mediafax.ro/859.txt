de: Mihai Draghici - Mediafax
Uniunea Europeană trebuie să îşi intensifice rolul la nivel global, fiind necesar să fie pregătită inclusiv pentru a lua măsuri contra Statelor Unite dacă Washingtonul depăşeşte "linii roşii", dar şi împotriva Rusiei şi Chinei, afirmă Heiko Maas, ministrul german de Externe.
Într-un discurs rostit la Berlin, Heiko Maas a prezentat o perspectivă post-transatlantică asupra Europei, semnalând că nu mai consideră esenţială alianţa de şapte decenii cu Statele Unite.
"Avem nevoie de un parteneriat echilibrat cu Statele Unite, în care noi, europenii, să putem exercita o influenţă puternică de contracarare atunci când Statele Unite depăşesc linii roşii", a   afirmat Heiko Maas, citat de agenţia Reuters şi de publicaţiile Die Zeit şi Der Spiegel.
"De la începerea mandatului lui Donald Trump, Atlanticul s-a lărgit", a observat Heiko Maas în cursul unui seminar pe tema politicilor europene desfăşurat la Berlin, notând că preşedintele SUA   exercită dubii "prin Twitter" asupra unor alianţe vechi de zeci de ani.
"Trebuie să acţionăm mai puternic atunci când Administraţia SUA pune sub semnul întrebării în mod agresiv valorile şi interesele noastre", a insistat şeful diplomaţiei germane.
