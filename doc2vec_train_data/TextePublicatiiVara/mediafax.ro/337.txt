SOCIAL astăzi, 14:45
de: Nicolae Oprea
Procurorul DNA a cerut, joi, la ÎCCJ, condamnarea la şapte ani de închisoare cu executare pentru Radu Mazăre, şi tot atât pentru fratele acestuia, Alexandru, aceştia fiind judecaţi într-un dosar de corupţie privind unele licitaţii. Pentru Avraham Morgenstern, DNA a propus cinci ani.
„Vă solicităm condamnarea lui Radu Mazăre la 7 ani închisoare pentru luare de mită şi doi ani pentru fals în declaraţii. Aceleaşi pedeapse şi pentru Alexandru Mazăre. Pentru Avraham Morgenstern,   cerem 5 ani pentru dare de mită. Legea penala mai favorabilă - vechiul Cod. Vă rugăm să luaţi în calcul funcţiile deţinute de cei doi fraţi, primar şi senator şi faptul că se poate aplica un spor   lui Radu Mazăre pentru că acesta se sustrage procesului penal.
În plus, vă rugăm să aplicaţi pedepse accesorii şi să menţineţi sechestrul pe sume de bani, bunuri mobile şi imobile. De la Radu   Mazăre, să confiscaţi suma de 175.000 de euro primită ca mită”, a cerut procurorul DNA, la ultimul termen din dosar, aflat pe rolul Înaltei Curţi de Casaţie şi Justiţie (ÎCCJ).
În prezent, Radu Mazăre se află în Madagascar.
În această cauză, Radu Mazăre este judecat alături de fratele său, Alexandru, şi de omul de afaceri Avraham Morgenstern. Radu Mazăre este acuzat de procurorii anticorupţie că a luat mită 175.000 de   euro de la Avraham Morgenstern - reprezentant al firmei care a construit campusul de locuinţe sociale "Henri Coandă" - pentru a o ajuta pe aceasta să câştige licitaţia şi pentru a mări, ulterior,   valoarea contractului. Şi fratele primarului Constanţei, senatorul PSD Alexandru Mazăre, este cercetat în acest dosar pentru luare de mită, după ce ar fi primit, şi el, bani în contextul   favorizării firmei care a construit campusul de locuinţe sociale "Henri Coandă".
