de: Razvan Tupa
Premierele din cinematografele româneşti ale sfârşitului de săptămână au o temă comună, povestea de dragoste. Că este animaţie, că este dramă sau comedie pentru adolescenţi, doar un miracol te poate ajuta să îi eviţi deznodământul, iar acest miracol poate fi şansa unui imigrant.
Penelope Cruz şi Javier Bardem sunt eroii poveştii "Iubindu-l pe Pablo, urându-l pe Escobar/ Loving Pablo" (Spania, Bulgaria, 2017). Povestea celui mai cunoscut traficant de droguri din anii '80 a   ajuns film documentar, film artistic, serial, dar regizorul spaniol Leon de Aranoa spune istoria relaţiei pe care liderul cartelului de la Medellin a avut-o cu jurnalista Virginia Vallejo. Varianta   tipărită a poveştii a apărut în limba română la editura Litera.
Animaţia "Prinţul fermecător/ Charming" (SUA, Canada, 2018) este o continuare haioasă a poveştilor Cenuşăresei, a Frumoasei din Pădurea Adormită şi Albei ca Zăpada, care nu mai sunt eroine, ci doar   trei fete care află că sunt îndrăgostite de acelaşi băiat. Prinţul are însă propriile lui probleme.
"Luna lui Jupiter/ Jupiter holdja" (Ungaria, Germania, Franţa, 2017) este povestea unui imigrant care începe să leviteze în urma unei răni pe care o capătă atunci când încearcă să treacă o   frontieră şi este împuşcat. Regizorul Kornel Mundruczo, acelaşi care a adus pe marile ecrane şi "Oraşul câinilor/ White God", merge mai departe cu poetica sa aparte prin care investighează în cel   mai concret mod efectele unei metafore cu aer fantastic. Până la urmă, miracolele sunt ceva ce poate să sperie.
Regizorul Aleksey German semnează drama biografică "Dovlatov", o coproducţie Rusia/ Polonia/ Serbia care a primit Ursul de Argint la Festivalul de la Berlin. Şase zile din anul 1971, când un tânăr   scriitor trebuie să recunoască faptul că felul în care îşi doreşte să creeze nu se potriveşte deloc cu ceea ce se aşteaptă în societatea sovietică de la autorii recunoscuţi de stat şi că viaţa   boemă şi umorul s-ar putea să nu fie destul.
Cui îi place să se sperie poate să vadă de ce regizorul Ari Aster se laudă cu o regenerare a domeniului horror în "Moştenire Diabolică/ Hereditary" (SUA, 2018).
Toni Collette şi Gabriel Byrne sunt   protagoniştii, alături de personajele interpretate de mai tinerii Alex Wolff şi Milly Shapiro, aflată la debutul în film după ce se poate lăuda cu o carieră de copil-actor pe scenele de pe Brodway,   New York, din 2013.
În avanpremieră rulează în acest final de săptămână şi "Cu drag, Simon/ Love, Simon" (SUA, 2018), adaptare pentru marele ecran a unei poveşti cu adolescenţi şi identitate sexuală tratată cu umor şi   romantism.
Nu în ultimul rând, pentru "Ocean's 8: Jaf cu clasă/ Ocean's 8" (SUA, 2018), care are premiera în cinematografele româneşti la sfârşitul săptămânii viitoare, proiecţiile încep marţi seară.
