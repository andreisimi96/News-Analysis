Preşedintele Klaus Iohannis a declarat marţi, referindu-se la liderul PSD Liviu Dragnea că este inadmisibil ca un "infractor" să apară la televizor şi să ameninţe magistraţii, după ce a organizat un miting "mediocru" anti-justiţie.
Iohannis: Cum poate un politician, care e infractor, să ameninţe magistraţi după un miting mediocru?
"Pe bună dreptate s-au revolvat magistraţii. Adică cum se trezeşte un politician, care mai este şi infractor, să se ducă la televizor să ameninţe acolo magistraţii, după ce a convocat un miting   mediocru anti-justiţie? Este inadmisibil. De asta am spus că nu putem să lăsăm statul să intre într-o situaţie de incertitudine, să intrăm în derive şi să ne trezim că în loc să consolidăm   democraţia românească, o ia aşa, de dragul unuia care vrea să fie mai puternic decât e sănătos, renunţăm la valori democratice", a afirmat preşedintele Klaus Iohannis, la Cotroceni, întrebat   despre cererea depusă de "Forumul Judecătorilor din România" în care aceştia au cerut CSM apărarea independenţei justiţiei.
Asociaţia "Forumul Judecătorilor din România" a transmis luni o cerere către Consiliulul Superior al Magistraturii (CSM) în care îi cere instituţiei să ia măsuri pentru a apăra independenţa   sistemului judiciar faţă de atacurile recente ale liderilor coaliţiei PSD-ALDE, în discursurile acestora de la mitingul organizat, sâmbătă 9 iunie, în Piaţa Victoriei.
Preşedintele Senatului, Călin Popescu-Tăriceanu a declarat, referitor la cererea depusă de "Forumul Judecătorilor din România" la CSM, că asociaţia nu are statut legal, fiind doar o platformă, un   simplu blog.
