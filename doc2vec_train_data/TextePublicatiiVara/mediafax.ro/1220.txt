SOCIAL astăzi, 13:58
de: Tudor Ionescu
Costurile cu forţa de muncă la nivelul Uniunii Europene au crescut cu 2,7% în primul trimestru din 2018 comparativ cu aceeaşi perioadă a anului trecut, cel mai mare nivel din ultimii opt ani, arată un raport publicat luni de Eurostat. De asemenea, au crescut şi costurile din zona euro, cu 2%.
Cele mai mari creşteri ale costurilor forţei de muncă au avut loc în România. În prima parte a acestui an, creşterea a fost de 12,7%. Creşteri mari ale costurilor au mai avut loc şi în Letonia   (11,2%), Ungaria (10,3%), Republica Chehă (9%) şi Slovacia (8,5%).
Cele mai mici creşteri din prima parte a acestui an au avut loc în Italia (creştere de doar 0,4%), Finlanda, Luxemburg şi Spania (toate cu câte 1,4%), Danemarca (1,6%) sau Franţa şi Belgia   (amândouă cu câte 1,8%).
Portugalia este singurul stat membru unde costurile cu forţa de muncă au scăzut, cu 1,5%.
Pe categorii de costuri, cea mai mare creştere, de 2,6%, au avut-o cele cu asigurările sociale, cu pensii, taxe şi alte cotribuţii nelegate de salarii, în timp ce costurile salariale au crescut, în   medie, cu 1,8%.
Defalcat, în România, costurile forţei de muncă în sectorul privat au crescut în primele luni ale anului 2018 cu 10,8%, în timp ce cele din sectorul bugetar au crescut cu 18,3%. Anul trecut însă,   cele din urmă costuri au atins şi pragul de 35%.
