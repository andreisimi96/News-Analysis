Preşedintele PSD, Liviu Dragnea, a declarat, duminică, într-o emisiune TV, că mitingul de sâmbătă a fost ”cel mic” şi că următorul va fi ”uriaş”, afirmând că sâmbătă a fost o emoţie puternică, nu piozivitivă, ci o descărcare a participanţilor.
”Ăsta a fost mitingul mic. Următorul va fi uriaş, într-o altă locaţie, pentru că în Piaţa Victoriei nu are loc”, a anunţat Liviu Dragnea la Antena 3.
El a mai spus că la protestul PSD de sâmbătă a fost o emoţie puternică în Piaţa Victoriei.
”Nu pot spune că a fost o emoţie pozitivă, a fost o descărcare a celor din Piaţă. Noi am făcut mitingul ăsta din mai multe motive. De a protesta puternic împotriva acestui sistem odios, pe care îl   gestionează o mână mai mare de securişti, patronaţi de Iohannis prin uneltele pe care le au, şefii parchetelor, ofiţeri din servicii şi toate portocalele care încep să iasă la iveală. Un alt motiv   a fost faptul că am fost provocaţi. Nu te poţi aştepta că PSD, cel mai mare partid din Europa, să-l ameninţi de o lună şi jumătate, să-l jigneşti, să-l insulţi şi să nu reacţioneze”, a explicat   Dragnea.
El a mai spus că numărul participanţilor de la manifestaţiile de protest din primăvara anului 2017 a fost exagerat.
”Au făcut un miting pe care l-au photosopat, au aruncat în presă sute de mii. Le-am arătat noi ce înseamnă sute de mii”, a adăugat preşedintele PSD.
Dragnea, întrebat de suspendarea lui Iohannis: Nu vom putea sta cu mâinile-n sân
Liderul PSD, Liviu Dragnea, a declarat, duminică, într-o emisiune TV, întrebat dacă şeful statului va fi suspendat dacă face ”greşeala fatală” şi nu pune în aplicare decizia CCR privind revocarea   din funcţie a şefei DNA, că nu vor putea sta ”cu mâinile-n sân”, indiferent de costurile electorale.
”Eu am spus ieri, şi nu numai eu, că noi suntem hotărâţi să mergem până la capăt şi cu normalizarea legilor justiţiei, şi cu normalizarea codurilor penale, deciziile Curţii. Nu sunt prezicător, nu   ştiu ce va face preşedintele Dar dacă va face greşeala fatală să nu pună în aplicare o decizie CCR, dincolo că se va face de râs peste tot în lume, această încălcare nu ne va lăsa indiferenţi. Nici   nu mai cotnează că e vorba de Kovesi - putea fi şi Lazăr, oricine - noi nu vom putea sta cu mâinile în sân”, a declarat Liviu Dragnea la Antena 3.
El a mai spus că social-democraţii nu pot lăsa ca o decizie CCR să nu fie pusă în aplicare şi vor utiliza tot ce au la dispoziţie.
”Se poate ajunge la orice. Eu spun din nou: dacă ne tot provoacă, noi am arătat aseară că răspundem la toate provocările şi nu lăsăm lucrurile aşa. Nu ne e frică. Dacă acest om care e preşedintele   României înţelege că e de fapt prizonierul statului paralel şi că va rămâne prizonierul statului paralel, dacă nu va acţiona conform Constituţiei, e problema lui, dar noi nu vom lăsa lucrurile aşa.   Degeaba arătăm abuzuri, degeaba modificăm codurilor penale, dacă lăsăm nesancţionată o desconsiderare a deciziei CCR”, a adăugat preşedintele PSD.
El a mai spus că, dacă preşedintele Klaus Iohannis nu o revocă pe şefa DNA, PSD va acţiona ”indiferent de ce costuri electorale” vor avea.
