POLITIC astăzi, 16:45
de: Adriana Mit
Ministrul Justiţiei, Tudorel Toader, se va întâlni, luni, la Bucureşti, cu delegaţia Comisiei de la Veneţia, cu care va discuta despre Legile justiţiei şi codurile penale modificate, transmite corespondentul MEDIAFAX.
Tudorel Toader a afirmat, vineri, la Arad, că se va întâlni cu delegaţia Comisiei de la Veneţia, luni, la Bucureşti, cu care va discuta în calitate de ministru al Justiţiei, şi nu de membru al   comisiei.
“Eu fac parte din Comisia de la Veneţia din mai 2004, tocmai am intrat în al doilea mandat, din mai 2018. Dar voi discuta nu în calitate de membru al comisiei, ci în calitate de ministru al   Justiţiei. Luni, la ora 08.00, vom avea prima întrevedere la Ministerul Justiţiei. Vizita este coordonată de către Ministerul Afacerilor Externe. Dânşii vor avea întrevederi cu multe autorităţi   implicate din sistemul judiciar. Vom discuta despre subiectele actuale: Legile justiţiei, coduri penale modificate, eventuale alte întrebări ale dânşilor. Dar, repet, eu voi fi acolo, eu voi   coordona din partea Ministerului Justiţiei dezbaterile, dar în calitate de ministru al Justiţiei, nu de membru al comisiei”, a declarat Tudorel Toader.
Comisia de la Veneţia a anunţat că o delegaţie se va deplasa, luni, la Bucureşti pentru a face o analiză a Legile justiţiei. Delegaţia va avea o serie de întâlniri atât cu preşedintele Iohannis,   cât şi cu ministrul Justiţiei, dar şi cu reprezentanţii comisiei parlamentare pentru Legile Justiţiei.
"O delegaţie a Comisiei de la Veneţia va efectua o vizită în România pentru a discuta despre trei proiecte de lege care vor revizui legile privind organizarea judiciară, Consiliul Superior al   Magistraturii şi statutul judecătorilor şi procurorilor.
Delegaţia va avea întrevederi cu preşedintele României, Ministerul Justiţiei, Înalta Curte de Casaţie şi Justiţie, Curtea Constituţională,   Biroul Procurorului General şi Direcţia Naţională de Anticorupţie, Consiliul Superior al Magistraturii, reprezentanţi ai Parlamentului, inclusiv Consiliul Parlamentar Special pentru modificarea   legilor justiţiei, asociaţii de judecători şi procurori, precum şi cu organizaţii ale societăţii civile", se arată pe site-ul Comisiei de la Veneţia.
Comisia de la Veneţia a anunţat, la începutul lunii mai, că a înregistrat solicitarea adresată de preşedintele Klaus Iohannis prin care şeful statului cere un punct de vedere forului european pe   marginea pachetului Legilor Justiţiei adoptate de Parlamentul României.
Totodată, pe 26 aprilie, Comisia de Monitorizare a Adunării Parlamentare a Consiliului Europei a aprobat, solicitarea PNL, sesizarea Comisiei de la Veneţia pentru exprimarea unui punct de vedere cu   privire la modificările Legilor Justiţiei propuse de PSD şi ALDE.
