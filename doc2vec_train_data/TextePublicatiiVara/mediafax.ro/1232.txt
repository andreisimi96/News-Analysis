de: Departamentul Corespondenţi - Mediafax
Cinci persoane bănuite că vindeau droguri elevilor de liceu şi studenţilor au fost arestate la Braşov, iar alte şase persoane sunt cercetate sub control judiciar. 40 de percheziţii au fost făcute în acest caz în Braşov, Covasna şi Bucureşti.
Procurorii DIICOT Braşov au REŢINUT pentru 24 de ore inculpaţii Melinda Muntean, Ioana Alexandra Ciki, Marius Valentin Nicolae, Sandra Rebecca Rauh, Remis Grigore, Vlad Carol Stojka, Ioan Moldovan,   Izabela Maria Pomîrleanu, Radu Alexandru Pop, Marian Dobre şi Antal Alexandru CSiki, pentru trafic de droguri de risc şi de mare risc.
Anchetatorii bănuiesc că începând cu luna decembrie 2017, inculpaţii, cu vârste cuprinse între 16 şi 44 de ani, au acţionat în municipiul Braşov şi în localităţile învecinate pentru a atrage alţi   tineri, cunoscuţi ca şi consumatori de droguri, în activităţi de trafic de droguri de risc şi de mare risc.
Drogurile de risc precum cannabis, haşiş, ketamină şi drogurile de mare risc, cocaină, ecstasy, amfetamină au fost distribuite în mai multe licee şi facultăţi.
Ulterior, membrii grupării şi-au extins aria de acţiune către diferite evenimente, precum festivaluri de muzică din Sinaia, Braşov şi Bucureşti.
Procurorii DIICOT Braşov împreună cu ofiţeri de poliţie judiciară din cadrul Brigăzii de Combatere a Criminalităţii Organizate Braşov au făcut, la finele săptămânii trecute, 40 de percheziţii   domiciliare în judeţele Braşov, Covasna şi în municipiul Bucureşti, ocazie cu care au găsit şi confiscat 100 de comprimate de ecstasy, aproximativ 250 de grame de cannabis şi suma de 8.000 de lei.
Ulterior, Tribunalul Braşov a dispus faţă de cinci inculpaţi măsura arestării preventive pentru o perioadă de 30 de zile, iar faţă de alţi şase controlul judiciar.
