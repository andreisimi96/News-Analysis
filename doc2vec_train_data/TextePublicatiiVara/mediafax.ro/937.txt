SOCIAL astăzi, 07:30
de: Daniela Timofti
Elevii intră în vacanţă începând de sâmbătă, 16 iunie, vineri fiind ultima zi de şcoală. Potrivit calendarului aprobat de Ministerul Educaţiei Naţionale, aceştia vor reveni la cursuri începând cu data de 10 septembrie.
Pentru elevii din întreaga ţară, vacanţa de vară va începe pe 16 iunie şi se va încheia pe 9 septembrie, urmând ca pe 10 septembrie să înceapă noul an şcolar.
Potrivit calendarului aprobat de Ministerul Educaţiei Naţionale, anul de învăţământ va începe pe 10 septembrie şi însumează 168 de zile lucrătoare (34 de săptămâni).
Semestrul I va fi în perioada 10 septembrie 2018 - 1 februarie 2019, iar semestrul al II-lea va începe pe 11 februarie 2019 şi se va termina pe 14 iunie 2019.
Vacanţele elevilor din anul de învăţământ 2018-2019 sunt programate astfel: vacanţa de iarnă va fi în perioada 22 decembrie 2018 - 13 ianuarie 2019, vacanţa intersemestrială între 2 şi 10 februarie   2019, vacanţa de primăvară între 20 aprilie şi 5 mai 2019 şi vacanţa de vară va fi în perioada 15 iunie - 15 septembrie 2019.
Potrivit Ministerului Educaţiei Naţionale, preşcolarii şi elevii din clasele primare vor avea vacanţă în săptămâna 27 octombrie - 4 noiembrie.
Pentru clasele terminale din învăţământul liceal, anul şcolar se încheie în data de 31 mai 2019, iar pentru clasa a VIII-a, în data de 7 iunie 2019.
