SOCIAL astăzi, 13:11
de: Loredana Ficiu
O femeie de 33 de ani, despre care există bănuiala că s-a aruncat, în timpul nopţii de vineri spre sâmbătă, de la o înălţime de 15 metri, de pe un pod din apropierea centurii ocolitoare a Braşovului, a fost dusă la spital în stare gravă, medicii reuşind să o stabilizeze.
Potrivit reprezentanţilor IPJ Braşov, femeia în vârstă de 33 de ani s-ar fi aruncat, în timpul nopţii de vineri spre sâmbătă, de pe podul aflat la intrarea pe centura ocolitoare a Braşovului, de la   o înălţime de 15 metri şi a supravieţuit. Până în prezent nu sunt cunoscute motivele care au împins-o la acest gest.
"În jurul orei 03.40, poliţiştii au fost sesizaţi de Dispeceratul 112 cu privire la faptul că o persoană de sex feminin, în vârstă de 33 de ani, ar fi sărit de pe podul situat la intersecţia DN 11   cu centura de ocolire a municipiului Braşov, căzând de la o distanţă de aproximativ 15 metri, pe partea carosabilă.
Poliţiştii s-au deplasat la faţa locului, unde au desfăşurat cercetări. Victima a   fost transportată la Spitalul Judeţean de Urgenţă Braşov, fiind în stare stabilă", a declarat, corespondentului MEDIAFAX, Ionuţ Marin, purtătorul de cuvânt al IPJ Braşov.
Reprezentanţii ISU Braşov au transmis, la rândul lor, că femeia a suferit politraumatisme, dar este conştientă.
A fost deschis o anchetă în acest caz, cerctările fiind pentru vătămare corporală din culpă, urmând să stabilească împrejurările exacte în care s-a produs evenimentul.
