Mihai Draghici - Mediafax
Camera americană a Comerţului, cel mai mare grup de lobby în domeniul afacerilor din SUA şi un aliat tradiţional al Partidului Republican, a lansat o campanie împotriva taxelor vamale aplicate de preşedintele Donald Trump, informează site-ul agenţiei Reuters.
Campania de lobby va analiza impactul pe care măsurile de retorsiune dispuse de Uniunea Europeană, China, Canada sau Mexic îl vor avea asupra companiilor şi locurilor de muncă din Statele Unite.
"Actuala Administraţie ameninţă să submineze progresele economice pe care le-a obţinut atât de greu. Trebuie să încercăm să obţinem relaţii comerciale libere şi corecte, dar nu acesta este modul   prin care să facem acest lucru", a declarat Tom Donohue, preşedintele Camerei de Comerţ din SUA.
Preşedintele Donald Trump a invocat practici comerciale internaţionale incorecte pentru a impune o serie de taxe vamale vizând importuri din China, Uniunea Europeană, Mexic şi Canada, atrăgând   măsuri simetrice împotriva Statelor Unite.
Potrivit datelor sondajelor de opinie prezentate de site-ul Axios.com, rata de aprobare a politicilor lui Donald Trump este cea mai ridicată în statele Louisiana, Alabama şi Dakota de Sud.
Însă, conform analizelor elaborate de Camera de Comerţ din SUA, efectele tarifelor vamale impuse de Donald Trump ar putea fi următoarele:
- în Louisiana, există riscuri vizând 553.000 de locuri de muncă şi asupra exporturilor în valoare de 5,3 miliarde de dolari;
- în Alabama, Camera de Comerţ estimează riscuri asupra a 567.500 de locuri de muncă şi asupra exporturilor în valoare de 3,6 miliarde de dolari;
- în Dakota de Sud, sunt expuse riscurilor 130.000 de locuri de muncă şi exporturi în valoare de 129 de milioane de dolari.
