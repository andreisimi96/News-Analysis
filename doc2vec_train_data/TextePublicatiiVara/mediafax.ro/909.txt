Consiliul Superior al Magistraturii a decis, în plenul de joi, ca judecătoarele Gabriela Bîrsan şi Alina Corbu să se întoarcă în funcţiile de la Înalta Curte de Casaţie şi Justiţie, după ce aceeaşi instanţă le-a achitat definitiv în dosarul în care au fost acuzate de fapte de corupţie.
„Plenul Consiliului Superior al Magistraturii a hotărât încetarea parţială a efectelor Hotărârii Plenului Consiliului Superior al Magistraturii nr.1551/15.12.2016, pentru două posturi de judecător,   urmând ca reluarea activităţii doamnelor judecător Gabriela Victoria Bîrsan şi Corina Alina Corbu să se dispună pe posturile vacante de la nivelul Înaltei Curţi de Casaţie şi Justiţie. (18 voturi   DA, 1 vot NUL)”, se arată în decizia plenului CSM.
Concret, în decizia CSM din 2016, membrii au cerut preşedintelul instanţei supreme să ocupe pe perioadă nedeterminată cinci posturi temporar vacante, două dintre acestea fiiind ale judecătoarelor   Gabriela Viorica Bîrsan şi Corina Alina Corbu, suspendate din funcţie ca urmare a trimiterii lor în judecată.
Decizia CSM vine după ce Înalta Curte de Casaţie şi Justiţie (ÎCCJ) a decis, în luna mai, definitiv, achitarea fostei preşedinte a Secţiei de contencios administrativ şi fiscal a instanţei supreme,   judecătoarea Gabriela Bârsan, şi a altor trei magistraţi de la instanţa supremă, în dosarul privind fapte de corupţie deschis de procurorii DNA. Instanţa supremă a menţinut, practic, sentinţa dată   în primă instanţă, acum doi ani, de achitare a magistraţilor de la Înalta Curte de Casaţie şi Justiţie, Gabriela Bîrsan, Iuliana Puşoiu, Corina Corbu şi Anton Pandrea, care au fost acuzaţi de către   procurorii DNA de luare de mită, dare de mită, abuz în serviciu, mărturia mincinoasă, spălare de bani, favorizarea făptuitorului sau cumpărare de influenţă.
