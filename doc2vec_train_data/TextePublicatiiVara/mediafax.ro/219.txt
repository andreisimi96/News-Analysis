de: Ionut Jifcu
Un elev al unei şcoli din Alexandria, judeţul Teleorman, în vârstă de 14 ani, a murit în timp ce se afla la banchetul de absolvire a clasei a 8-a. Băiatul ar fi acuzat în ultima vreme dureri în jurul toracelui, dar medicii au dat asigurări părinţilor că sunt afecţiuni normale creşterii.
Purtătorul de cuvânt al Serviciului de Ambulanţă Judeţean (SAJ) Teleorman, Cristian Popescu, a declarat, corespondentului MEDIAFAX, că băiatul în vârstă de 14 ani a fost găsit de medici în stop   cardio-respirator, manevrele de resuscitare fiind fără succes.
”Solicitarea a fost făcută la ora 21.57, iar ambulanţa a ajuns imediat pentru că sediul nostru este foarte aproape de locaţia respectivă. Este vorba despre un banchet cu elevi de clasa a VIII-a. La   sosirea ambulanţei, am găsit un băiat în vârstă de 14 ani în stop cardio-respirator. S-au început manevrele de resuscitare, chiar s-au administrat şi două şocuri electrice, şi a fost preluat şi dus   la camera de gardă pentru continuarea manevrelor de resuscitare.
Acolo a fost declarat decesul, deci manevrele de resuscitare au fost fără succes”, a declarat reprezentantul SAJ Teleorman.
Părinţii băiatului, originar din comuna Vităneşti, au povestit că, în ultima perioadă, acesta ar fi acuzat dureri în jurul toracelui, însă medicii i-au asigurat că este vorba despre afecţiuni   normale creşterii.
”Din relatările celor de faţă, se pare că băiatul, în timp ce era la masă, a căzut de pe scaun, l-au întins, însă moartea a fost subită. Au venit şi părinţii, care au spus că ar fi avut ceva   probleme, fiind cu el pentru diverse investigaţii medicale, dar li s-a spus că nu este nimic anormal, fiind în creştere”, a mai declarat Cristian Popescu.
Un dosar de cercetare penală a fost deschis de procurorii de la Parchetului de pe lângă Tribunalul Teleorman, pentru moarte suspectă.
Cazul a fost semnalat anchetatorilor de către medicii Spitalului Judeţean Alexandria.
„La ora 23.28, au fost anunţaţi lucrătorii Poliţiei municipiului Alexandria, de către personalul UPU al Spitalului Judeţean, cu privire la decesul unui minor din comuna Vităneşti, care fusese   transportat cu ambulanţa, la ora 22.00, în stare de stop cardio-respirator, fără cunoştinţă. S-a întocmit dosar de cercetare penală pentru moarte suspectă, ancheta fiind coordonată de procurori din   cadrul Parchetului de pe lângă Tribunalul Teleorman”, a afirmat şeful Serviciului Cabinet din cadrul IPJ Teleorman, comisarul şef Iulian Orbeşteanu.
