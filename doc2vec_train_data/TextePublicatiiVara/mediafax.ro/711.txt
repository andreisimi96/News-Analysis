de: Departamentul Corespondenţi - Mediafax
Banii premiului primit la începutul lunii iunie de preşedintele Klaus Iohannis, din premiul Strauss 2018, din partea Fundatiei Hanns Siedel, au ajuns în contul Fundaţiei „Un copil, o speranţă” (UCOS) din Sibiu, anunţă, marţi, reprezentanţii organizaţiei pe pagina de Facebook.
„Un cald mulţumesc donatorilor, mulţumim domnului Preşedinte că aţi arătat că vă pasă şi contribuiţi la creşterea numărului de copii speciali care îşi pot urma propriul drum în viaţă”, scriu   reprezentanţii UCOS pe pagina de facebook.
Potrivit acestora, banii premiului primit în urmă cu peste o săptămână - premiul Strauss- 2018, din partea Fundaţiei Hanns Siedel au ajuns în contul Fundaţiei UCOS.
„Vă vom informa cum aceşti bani îşi vor aduce aportul dorit de sponsori. Deocamdată avem în plan mărirea capacităţii, dar acest demers are multe alte conditionalităţi pe care ne străduim să le   îndeplinim”, mai scriu cei de la UCOS.
Fundaţia „Un copil, o speranţă” Sibiu oferă servicii sociale pentru copiii cu autism, sindrom Down şi boli rare.
Preşedintele Klaus Iohannis a primit, în 2 iunie, la Munchen premiul „Franz Josef Strauss-2018”, acordat de către fundaţie germană „Hanns Seidel”. Ceremonia de acordare a premiului a avut loc la   Palatul Regal din München.
Distincţia „Franz Josef Strauss” este însoţită şi de un premiu în valoare de 10.000 de euro, pe care preşedintele Klaus Iohannis a decis să îl doneze în scop caritabil fundaţiei „Un copil, o   speranţă”, care derulează proiecte în domenii precum sănătatea, educaţia şi asistenţa socială, printre acestea aflându-se şi programe pentru sprijinirea copiilor diagnosticaţi cu autism şi   Sindromul Down.
