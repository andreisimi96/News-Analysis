Ministrul Justiţiei, Tudorel Toader, a anunţat, miercuri, pe Facebook, că Organizaţia pentru Cooperare şi Dezvoltare Economică (OECD) i-a răspuns că declaraţiile lui Drago Kos, care a criticat decizia CCR, au fost făcute în nume propriu, nu în numele Organizaţiei.
Tudorel Toader are răspunsul de la OECDN: Drago Kos, care a criticat decizia CCR, nu a vorbit în numele organizaţiei
„OECD, din corespondenţa purtată: Drago Kos nu este şeful structurii anticorupţie din OECD. D. Kos este preşedintele Grupului de lucru pentru tranzacţii comerciale internaţionale. D. Kos nu a   vorbit în numele OECD! «Nu putem comenta pe marginea modului în care părerile dlui Kos au fost reflectate de presa din România»!”, se arată în mesajul pe care Tudorel Toader l-a postat pe Facebook.
Precizările vin după ce, la începutul lunii iunie, ministrul Justiţiei anunţa că se va adresa Organizaţiei pentru Cooperare şi Dezvoltare Economică (OECD), ca să i se comunice dacă declaraţiile lui   Drago Kos, care a criticat decizia CCR, au fost făcute în nume propriu sau în numele Organizaţiei.
"Ameninţări de la OECD, sau manipulări interne? Luni dimineaţă, mă voi adresa OECD pentru a comunica în mod oficial dacă afirmaţiile dlui Drago Kos au fost făcute în nume propriu sau în numele   OECD, aşa cum acreditează titlul materialului întocmit de Ziare.com. Într-un articol publicat în data de 1 iunie, se afirmă faptul că în numele OECD, dl Drago Kos a făcut o serie de afirmaţii, de o   mare gravitate, la adresa instanţei de contencios constituţional române. Totodată, aceeaşi publicatie, citează, atribuind aceleiaşi surse, de asemenea în numele OECD, afirmaţiile potrivit cărora   ”Ministrul vostru al Justiţiei va învaţa curând, într-un mod dur, că este într-o mare eroare.”, a scris atunci Tudorel Toader, pe Facebook.
Ministrul Justiţiei considera "absolut necesar" să se facă această lămurire "dată fiind gravitatea acestor afirmaţii, precum şi experienţe similare, când s-au atribuit unor organizaţii, precum   GRECO, luări de poziţie care ulterior nu au fost confirmate, pentru corecta informare a opiniei publice".
În interviu, şeful structurii anticorupţie din cadrul Organizaţiei pentru Cooperare şi Dezvoltare Economică, Drago Kos, este citat declarând că ”recenta decizie a CCR contravine în mod evident   echilibrului puterilor în stat în ţara dvs şi independenţei sistemului judiciar”.
