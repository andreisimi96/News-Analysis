de: Raluca Lazaroi
Preşedintele PNL, Ludovic Orban, a declarat, sâmbătă, la Bistriţa, că liderul PSD, Liviu Dragnea şi-ar dori ca procedura de suspendare a preşedintelui Klaus Iohannis să demareze înainte de 21 iunie, pentru a pune presiune pe completul de judecată ce urmează să se pronunţe în cazul său.
Potrivit preşedintelui PNL, Ludovic Orban, a existat o şedinţă în care PSD-ALDE au luat decizia să îl suspende pe preşedinte Klaus Iohannis, însă acest lucru nu se poate fără un referendum. Orban   crede că interesul lui Liviu Dragnea ar fi ca procedura de suspendare a preşedintelui să demareze înainte de data de 21 iunie, înainte ca instanţa să se pronunţe în cazul său.
“Eu nu fac parte dintre cei care să fabuleze. Nu vedeţi că nu a existat nicio dezminţire din partea PSD – ALDE?! A existat o şedinţă în care ei au discutat şi au luat decizia să îl suspende pe   preşedinte.
Sigur că ei lansează o inepţie constituţională: că pot să îl suspende pe preşedinte fără să se ajungă referendum. O asemenea nebunie eu nu am mai auzit. Suspendarea în sine face parte   din procedura de demitere, nu este o procedură separată, iar procedura de demitere se finalizează cu referendum, pentru că poate să fie demis preşedintele României numai de cei care l-au ales,   adică de cetăţenii români. Ca atare, declararea procedurii de suspendare va duce la referendum. Am lansat acest mesaj public pentru informarea oamenilor. (...) Din câte ştiu, interesul lui Dragnea   este ca procedura să demareze înainte de data de 21 ca să pună o presiune suplimentară asupra completului de judecată care urmează să se pronunţe în cazul său” a declarat preşedintele PNL, Ludovic   Orban.
Preşedintele ALDE Călin Popescu Tăriceanu a declarat vineri, că nu a discutat, nici oficial, nici neoficial, cu social-democraţii sau cu liderul PSD Liviu Dragnea despre intenţia de a îl suspendata   din funcţie pe preşedintele Klaus Iohannis.
Şeful Senatului a mai precizat că în ceea ce priveşte suspendarea şefului statului coaliţia de guvernare va lua o decizie care va fi anunţată public, dar că preşedintele trebuie să spună la rândul   său ce decizie va lua în legătură cu revocarea şefei DNA.
