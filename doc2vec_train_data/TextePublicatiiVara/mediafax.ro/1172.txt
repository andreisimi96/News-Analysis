de: Octavian Vasilescu
România nu şi-a ales până acum următorul selecţioner al U21. După plecarea lui Daniel Isăilă, postul de antrenor a rămas liber.
Într-o intervenţie telefonică, Mihai Stoichiţă a vorbit despre situaţia selecţionerului de la naţionala României de tineret, declarând că nu s-a luat încă o decizie în această privinţă.
„Postul de antrenor al naţionalei U21 nu este decis, nu se ştie cine va veni.
Trebuie să alegem cea mai bună variantă şi verificăm toţi antrenorii din România”, a declarat Stoichiţă pentru   DigiSport.
Oficialul FRF a discutat şi despre posibila numire a lui Mutu la echipa de tineret: „Adi Mutu poate fi următorul selecţioner, vom vedea. E posibil să fie numit la orice selecţionată, nu numai la   echipa de tineret. Există posibilitatea optării şi pentru un antrenor fără Licenţa Pro. Avem de unde să alegem, şcoala de antrenori din România este destul de mare. Comisia Tehnică va alege   varianta cea mai bună”.
Adrian Mutu a reziliat contractul cu FC Voluntari, deşi a reuşit să câştige meciul de menţinere în prima ligă.
