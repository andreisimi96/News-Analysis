Pompierii intervin, vineri, cu patru autospeciale pentru stingerea unui incendiu la acoperişul unui bloc de două etaje din oraşul Teiuş, judeţul Alba. Focul se întinde pe o suprafaţă de 100 de metri pătraţi, iar fumul este vizibil de la depărtare, transmite corespondentul MEDIAFAX.
Acoperişul unui bloc din Teiuş, cuprins de flăcări pe o suprafaţă de 100 de metri pătraţi
Purtătorul de cuvânt al Inspectoratului pentru Situaţii de Urgenţă (ISU) Alba, Alina Marescu, a declarat, corespondentului MEDIAFAX, că incendiul la acoperişul blocului din Teiuş a cuprins o   suprafaţă de 100 de metri pătraţi.
”Blocul are parter plus două etaje. Intervin trei autospeciale de la Aiud, o ambulanţă SMURD şi o autospecială de la Serviciul Voluntar şi pentru Situaţii de Urgenţă Teiuş. Nu sunt   victime”, potrivit Alinei Marescu.
La ora transmiterii acestei ştiri, purtătorul de cuvânt al ISU Alba nu a putut preciza dacă a fost nevoie de evacuarea locatarilor, însă este posibil ca oamenii să fi ieşit singuri din locuinţe.
Pompierii urmează să stabilească de la ce a izbucnit focul.
