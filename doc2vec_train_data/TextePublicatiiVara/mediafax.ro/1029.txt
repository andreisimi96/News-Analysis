POLITIC astăzi, 20:50
de: Ana Petrescu
Vicepreşedintele ALDE Andrei Gerea a afirmat, miercuri, că liderul PNL Ludovic Orban s-a transformat nu doar în sluga sistemului din România, ci s-a făcut şi "preş" în faţa instituţiilor europene cu care ţara noastră ar trebui să fie într-o relaţie de parteneriat, nu de subaltern.
Declaraţiile lui Andrei Gerea vin în contextul în care liderul liberal, Ludovic Orban, i-a cerut demisia preşedintelui Senatului Călin Popescu Tăriceanu, după ce acesta a atacat Comisia Europeană,   în cadrul reuniunii Asociaţiei Senatelor din Europa.
"Ridicolul are un nou sinonim astăzi. Acesta e Ludovic Orban. Preşedintele de azi al PNL-ului a primit liber de la stăpânii săi să vorbească. Şi a vorbit şi a strigat în gura mare că nu îşi poate   depăşi condiţia de slugă a sistemului paralel. Orban nu ştie cum să pupe mai bine mâna sistemului. (...) Ludovic, ai transformat PNL-ul în sclavul sistemului şi vii azi să dai lecţii de europenism,   de principii fundamentale ale statului de drept? Nu doar că eşti sluga sistemului din România, dar te faci şi preş în faţa unor instituţii europene cu care ar trebui să avem o relaţie de   parteneriat şi nu cea dintre şef şi subaltern", a transmis vicepreşedintele ALDE, Andrei Gerea, într-un comunicat de presă remis MEDIAFAX.
Deputatul ALDE mai spune că Ludovic Orban tace când trebuie să vorbească şi vorbeşte când trebuie să tacă. Gerea precizează că preşedintele PNL nu comentează nimic în legătură cu protocoalele   secrete încheiate între SRI şi instituţiile din sistemul judiciar şi despre abuzurile procurorilor, în schimb este vocal în legătură cu cei care trag semnale de alarmă în ceea ce priveşte acţiunile   instituţiilor europene.
"Faptul că tragem aceste semnale nu înseamnă că suntem critici la adresa Uniunii Europene. Nu, suntem critici la adresa unor politicieni slugoi ca tine Ludovic, cei care aţi tăcut mereu când venea   vorba de interesele României, cei care nu aţi ridicat niciodată problema abuzurilor care au avut loc în ţară. Politicieni care s-au făcut preş în faţa sistemului paralel au încurajat aceste mesaje   spre şi dinspre Bruxelles, prin minciunile pe care tu şi alţii ca tine le-aţi spus chiar şi în Parlamentul European despre România", a completat Gerea.
Vicepreşedintele ALDE a adăugat că PNL ca parte a grupului PPE a făcut ce i s-a spun timp de mai bine de un deceniu, încurajând un sistem paralel prin rapoartele europene legate de lupta   anticorupţie în România.
"Probabil că e supărător pentru tine şi stăpânii tăi din PPE să vi se spună că timp de 11 ani a fost încurajat un sistem paralel prin rapoartele europene referitoare la lupta anticorupţie. În   România, noii tăi prieteni din PPE vedeau anticorupţia prin prisma numărului de arestări şi rechizitorii instrumentate de instituţii care au suferit ele însele de corupţia puterii. Nu înţeleg cum   sunteţi capabili, tu şi toţi trepăduşii din jurul tău, să negaţi evidenţele. Puteţi să negaţi că rapoartele MCV s-au bizuit pe imaginea deformată creată de politicieni slugarnici ca tine şi de   instituţii care apără alte interese decât pe cele ale României. (...) Conducerea partidului a deviat complet de la linia de apărare a drepturilor şi libertăţilor cetăţenilor, caracteristică unui   partid liberal şi s-a transformat în apărătorul celor care comit abuzuri, dar şi al celor care nu văd în România un partener în cadrul UE, ci doar un umil executant. Liberalii care au mai rămas în   noul PNL ar trebuie să ia atitudine şi să îl concedieze pe acest biet muzicant care cântă după ureche şi care falsează îngrozitor în numele istoriei PNL", a conchis Andrei Gerea.
PNL solicită demisia preşedintelui Senatului, Călin Popescu Tăriceanu, după ce acesta a atacat Comisia Europeană, în cadrul reuniunii Asociaţiei Senatelor din Europa, a anunţat liderul PNL, Ludovic   Orban.
Preşedintele Senatului Călin Popescu Tăriceanu a declarat, vineri în plenul Senatului, că reprezentanţii Comisiei Europene (CE) au ignorat sistematic semnalele de alarmă trase de la Bucureşti în   legătură cu gravele abuzuri ale instituţiilor sau persoanelor din sistemul judiciar. Tăriceanu a adăugat că încă aşteaptă ca oficialii Comisiei Europeană să se poziţioneze asupra aspectelor   semnalate de România, precizând că Mecanismul de Cooperare şi Verificare (MCV)a fost transformat, la nivel naţional, într-un instrument presiune asupra oponenţilor acestui sistem paralel cu statul   de drept.
