SOCIAL astăzi, 16:26
de: Mihaela Gidei
Procurorul-şef al DIICOT, Daniel Horodniceanu, a declarat, miercuri, că nu a fost începută urmărirea pentru fapte în dosarul privind plângerea depusă de Ludovic Orban împotriva premierului Viorica Dăncilă şi este posibil ca procurorul de caz să ceară date de la serviciul de informaţii.
„A fost înregistrată (n.r. - plângerea), nu a fost încă începută urmărirea penală in rem, din ce ştiam până ieri după amiază. Urmează, cu siguranţă, ca procurorul să aprecieze dacă are nevoie   de informaţii chiar şi neprelucrate, de la serviciile de informaţii, având în vedere că o altă manieră de abordare a unui astfel de dosar nu este posibilă”, a declarat Daniel Horodniceanu, în   cadrul unei conferinţe de presă.
Este vorba despre o plângere depusă de liderul PNL, Ludovic Orban, în care îi acuză pe Liviu Dragnea şi pe premierul Viorica Dăncilă de „difuzarea de informaţii cu caracter secret, uzurparea de   funcţie şi refuzul de informare a Preşedintelui României" în cazul memorandumului privind mutarea Ambasadei Israelului.
„Am depus o sesizare la Parchetul de pe lânga Înalta Curte de Casaţie şi Justiţie privind anumite fapte comise de Viorica Dăncilă şi Liviu Dragnea legat de pregătirea, adoptarea şi aducerea la   cunoştinţa opiniei publice şi ce s-a întâmplat legat de memorandum. Am depus sesizarea în calitate de cetăţean al României. Am considerat demersul o obligaţie morală. Niciodată nu am acceptat să   fiu pasiv la lucrurile care afectează România. Riscă să distrugă orice credibilitate a României pe plan extern. Riscă să pună în pericol interesele fundamentale ale ţării. Sesizarea îi vizează pe   Viorica Dăncilă şi pe Liviu Dragnea. Clanul de pigmei obişnuiţi să se joace pe malul Lacului Belina nu poate afecta interesele ţării", a spus Orban, la acel moment.
