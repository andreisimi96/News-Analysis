Percheziţii la sedii ale firmei Schweighofer Holzindustrie, într-un dosar privind afaceri ilegale cu lemn. Prejudiciul, estimat la 25 de milioane de euro / Reacţia Schweighofer Holzindustrie FOTO
Procurorii DIICOT şi poliţiştii fac, miercuri dimineaţa, percheziţii la fabricile din Rădăuţi şi Sebeş ale firmei Schweighofer Holzindustrie, într-un dosar privind comerţ ilegal cu lemne, prejudiciul fiind estimat la 25 milioane de euro, au declarat, pentru MEDIAFAX, surse judiciare.
Percheziţii la sedii ale firmei Schweighofer Holzindustrie, într-un dosar privind afaceri ilegale cu lemn. Prejudiciul, estimat la 25 de milioane de euro
Percheziţii sunt şi la Direcţii Silvice şi Gărzi Forestiere.
Sunt în desfăşurare 23 de percheziţii în Alba, Suceava, Hunedoara, Braşov, Bihor şi Bucureşti, prejudiciul cauzat prin achiziţionarea de lemn fără provenienţă legală sau a cărui provenienţă ilegală   este disimulată prin unele documente justificative cu caracter nereal fiind de 25 milioane euro.
"Sunt efectuate 23 de percheziţii domiciliare la sediul şi punctele de lucru ale unei societăţi comerciale, la 4 instituţii, precum şi la mai multe locuinţe. Până în prezent, au fost identificate   şi conduse la sediul unităţii de parchet 10 persoane. Din cercetări a reieşit că persoane din conducerea societăţii comerciale vizate, începând cu anul 2011 şi până în prezent, ar fi coordonat   activitatea de achiziţii de lemn rotund de răşinoase provenit din tăieri ilegale şi deturnarea licitaţiilor publice, de la foarte mulţi furnizori, din majoritatea zonelor împădurite ale Românei.   Aceste materiale lemnoase livrate de furnizori ar fi provenit, în majoritatea cazurilor, din tăieri ilegale", potrivit IGPR.
"Unii agenţi economici au fost înlăturaţi de la licitaţiile de masă lemnoasă şi după caz, impuşi alţii. Totodată, în urma cercetărilor efectuate în cauză s-a stabilit că, o parte din cantitatea de   masă lemnoasă recepţionată nu a fost evidenţiată în documente contabile. De asemenea, în cauză există suspiciunea rezonabilă că o parte din masa lemnoasă recepţionată provenea din săvârşirea unor   infracţiuni de tăiere fără drept de arbori. În desfăşurarea activităţilor ilicite, membrii grupului infracţional organizat au beneficiat şi de sprijinul unor funcţionari publici", precizează   DIICOT.
UPDATE Schweighofer Holzindustrie, despre percheziţii: Nu am fost înştiinţaţi despre obiectul investigaţiei
Schweighofer Holzindustrie susţine, în contextul percheziţiilor DIICOT, că va pune la dispoziţia autorităţilor informaţiile necesare anchetatorilor, menţionând că obiectul investigaţiei nu a fost   comunicat companiei.
"Principiul fundamental al companiei este de a respecta întotdeauna legea şi reglementările în vigoare din ţările în care operează. Compania pune la dispoziţia autorităţilor toate informaţiile   necesare pentru buna desfăşurare a anchetei în curs şi sprijină autorităţile prin toate mijloacele sale pentru o soluţionare corectă a investigaţiei, pe baza unor date transparente. Compania nu a   fost înştiinţată de obiectul acestei investigaţii", reiese dintr-un comunicat de presă transmis de Schweighofer Holzindustrie.
De asemenea, compania a precizat că, la începutul anului, a implentat un plan pentru combaterea tăierilor ilegale de lemn.
"Compania a investit 1 milion de euro în consolidarea securităţii lanţului său de aprovizionare prin măsuri care depăşesc cu mult cerinţele legale şi reglementările în vigoare din România. La un an   de la implementare, compania a făcut public bilanţul acestor măsuri", mai reiese din comunicatul firmei.
Procurorii DIICOT şi poliţiştii au efectuat, miercuri dimineaţa, percheziţii la fabricile din Rădăuţi şi Sebeş ale firmei Schweighofer Holzindustrie, într-un dosar privind comerţ ilegal cu lemne,   prejudiciul fiind estimat la 25 milioane de euro, au declarat, pentru MEDIAFAX, surse judiciare.
Anchetatorii au descins şi la sediul social din Bucureşti al companiei.
Percheziţii sunt şi la Direcţii Silvice şi Gărzi Forestiere. Mai exact, sunt verificări la Direcţiile Silvice din Suceava, Alba şi Hunedoara.
