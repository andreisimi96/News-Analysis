de: Ana Petrescu
Preşedintele Klaus Iohannis a declarat marţi că sunt necesare investiţiile pentru dezvoltarea Parcului Ştiinţific Măgurel, însă blocajele din traficul rutier şi lipsa unui sistem de transport fevoriar suburban reduc atractivitatea zonei metropolitane Bucureşti-Ilfov.
"Trebuie acordată o atenţie deosebită stimulării proiectelor majore în domenii strategice şi cu valoare adăugată ridicată. O astfel de investiţie este şi dezvoltarea Parcului Ştiinţific Măgurele.   Acest proiect este primul de o asemenea însemnătate din ţara noastră şi marchează un pas foarte important spre creşterea conectivităţii dintre mediul academic şi cel privat, pentru fructificarea   rezultatelor cercetării în activităţi economice cu valoare adăugată. (...) Prin asigurarea unui acces rapid către Parcul Ştiinţific Măgurele se poate creşte popularitatea zonei pentru investitori,   pentru cercetători, dar, sigur, şi pentru angajaţi. Din păcate, bine-cunoscutele şi experimentatele blocaje din traficul rutier sau lipsa unui sistem de transport feroviar suburban sunt câteva   dintre elementele care reduc atractivitatea zonei metropolitane Bucureşti-Ilfov, şi aici este nevoie de acţiune", a afirmat preşedintele Klaus Iohannis în cadrul conferinţei „We are inventing the   future!
Our bet on science!” care are loc la Palatul Regal.
Şefu statului a adăugat că este un semn bun că România a redus, în ultimii 15 ani, decalajul care o separa de Europa de Vest, dar că este important ca ţara noastră să încerce să ţină pasul şi în   privinţa proiectelor de infrastructură şi investirea în tehnologie.
"Pentru a reuşi detaşarea de grupul statelor care au economii cu venituri medii, trebuie să investim în tehnologiile viitorului. Parcurile ştiinţifice reprezintă un ecosistem propice pentru o   astfel de dezvoltare, prin facilitarea cooperării dintre sectorul privat, centrele de cercetare şi toţi ceilalţi parteneri interesaţi. Companiile cu activitate bazată pe cunoaştere şi inovare pot   deveni un catalizator important pentru dezvoltarea cercetării ştiinţifice, cu aplicabilitate directă în economia ţării noastre şi, de ce nu, chiar în afara graniţelor. Dincolo de impactul direct în   sfera cercetării, Parcul Ştiinţific Măgurele reprezintă o oportunitate de diversificare a polilor de dezvoltare din proximitatea capitalei, prin realizarea de investiţii în sudul acesteia. Dar,   pentru a atrage talent naţional şi internaţional, contează nu doar oportunitatea unei cariere, ci şi asigurarea unei calităţi ridicate a vieţii. De aceea, este important ca proiectele de   infrastructură să ţină şi ele pasul", a completat Iohannis.
Şeful statului a participat marţi la conferinţa „We are inventing the future! Our bet on science!”, care a avut loc la Palatul Regal, începând cu ora 10.00.
