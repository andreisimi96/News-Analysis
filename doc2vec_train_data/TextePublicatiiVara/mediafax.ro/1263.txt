de: Ana Petrescu
Curtea Constituţională a României (CCR) va dezbate, marţi sesizarea de neconstituţionalitate a PNL asupra a două decizii ale Parlamentului din 2017 şi 2018 privind numirea unui membru al Colegiului director al Consiliului Naţional pentru Combaterea Discriminării (CNCD).
"Sesizarea de neconstituţionalitate privind Hotărârea Parlamentului României nr.48/2017 privind numirea unui membru al Colegiului director al Consiliului Naţional pentru Combaterea Discriminării,   sesizare formulată de Grupul parlamentar al Partidului Naţional Liberal. Sesizarea de neconstituţionalitate privind Hotărârea Parlamentului României nr.21/2018 privind numirea unui membru al   Colegiului director al Consiliului Naţional pentru Combaterea Discriminării, sesizare formulată de Grupul parlamentar al Partidului Naţional Liberal", potrivit ordinii de zi a şedinţei CCR de   marţi.
Pe 16 mai, PNL a sesizat Curtea Constituţională cu privire la cele două hotărâri ale Parlamentului privind votul pentru componenţa CNCD, argumentând că în procedura de numire a membrilor din   Colegiul instituţiei nu există echilibru în ceea ce priveşte reprezentanţa partidelor, reprezentantul PNL fiind respins.
Referitor la sesizarea de neconstituţionalitate cu privire la Hotărârea Parlamentului României nr.48/2017 privind numirea unui membri în Colegiul director al CNCD, liberalii susţin că nu a fost   respectat: "art.23 alin.(3) lit. d) din Ordonanţa Guvernului nr.137/2000 privind prevenirea şi sancţionarea tuturor formelor de discriminare, în numirea doamnei Sandu Veronica Tatiana în funcţia de   consilier în cadrul Consiliului Naţional pentru Combaterea Discriminării prin Hotărârea Parlamentului României nr.48/2017 cu consecinţa încălcării art.1 alin.
(3) şi (5) din Constituţia României".
"În cazul supus atenţiei onoratei Curţi prin prezenta sesizare de neconstituţionalitate constatăm, din analiza documentelor depuse de candidatul Sandu Veronica Tatiana la data înregistrării   dosarului de candidatură, că nu rezultă existenţa vreunei activităţi desfăşurate în domeniul apărării drepturilor omului şi combaterii discriminării, activitatea candidatului fiind în exclusivitate   desfăşurată în domeniul economic, aceasta fiind irelevantă pentru îndeplinirea condiţiei prevăzute de art.23 alin.(3) lit.d) din Ordonanţa Guvernului nr.137/2000 privind prevenirea şi sancţionarea   tuturor formelor de discriminare" se arată în textul sesizării PNL înaintat către CCR.
Liberalii mai argumentează că, potrivit Ordonanţei Guvernului României nr.137/2000, Parlamentul trebuie să verifice dacă sunt îndeplinite condiţiile suplimentare de către membrii Consiliului, aceea   ca "minimum două treimi dintre aceştia să fie licenţiaţi în ştiinţe juridice", iar din Curriculum Vitae al Tatianei Veronica Sandu, nu reiese că aceasta ar fi licenţiată în ştiinţe juridice, "pe   cale de consecinţă Parlamentul României nu avea posibilitatea de a o numi în funcţia de consilier în cadrul Consiliului Naţional pentru Combaterea Discriminării".
Totodată, candidaţii la funcţia de membrii ai Colegiul CNCD, trebuiau audiaţi într-o şedinţă comună a comisiile de specialitate ale Camerei Deputaţilor şi Senatului sau în plenul reunit al   Parlamentului, lucru care nu s-a întâmplat, "deoarece nu există nicio menţiune în acest sens în cuprinsul raportului".
"De asemenea, din stenograma şedinţei comune a Camerei Deputaţilor şi Senatului constatăm că Parlamentul României, întrunit în şedinţa comună a Camerei Deputaţilor şi Senatului, s-a limitat la   aplicarea procedurii de dezbatere generală şi, ulterior, pe articole a proiectului de hotărâre, niciunul dintre candidaţi nefiind invitat să ia cuvântul pentru a se prezenta", potrivit sursei   citate.
PNL are aceleaşi argumente şi în sesizarea de neconstituţionalitate înaintată Curţii asupra Hotărârii Parlamentului nr.21/2018 privind numirea unui membru al Colegiului director al CNCD, în cazul   Teodorei Bertzi.
Încă din data de 10 mai, prim-vicepreşedintele PNL, Raluca Turcan, a anunţat că liberalii vor contesta la CCR votul pentru componenţa CNCD, după ce instituţia a decis să-l amendeze pe preşedintele   Klaus Iohannis cu 2.000 lei pentru folosirea termenului "penali" şi "inculpaţi" în conferinţă de presă.
Şeful statului a anunţat, pe 9 mai, că va contesta decizia CNCD de a-l sancţiona cu 2.000 de lei, considerând măsura ca fiind una politică.
Potrivit anunţului oficial al CNCD: "Utilizarea termenului "penali" de către preşedintele României, Klaus Iohannis, reprezintă discriminare şi încalcă dreptul la demnitate a persoanelor care se   află în procedură judiciară fara a fi condamnaţi, potrivit art. 2, alin. 1, si art 15. din O.G. 137/2000, republicată. S-a aplicat amenda contravenţională în cuantum de 2000 lei".
În acest caz votul a fost de cinci la patru. Sesizarea a fost depusă de Lumea Justiţiei în luna februarie la Consiliul Naţional pentru Combaterea Discriminării (CNCD) şi vizează folosirea   etichetelor ”penali” şi ”inculpaţi”, în conferinţe de presă, de către preşedintele Klaus Iohannis şi Laura Codruţa Kovesi celor care "atacă justiţia".
