O femeie de 38 de ani a murit, în noaptea de marţi spre miercuri, după ce a fost lovită, în comuna doljeană Cetate, de o maşină condusă de un poliţist. Familia victimei susţine că aceasta a fost acroşată de pe marginea drumului şi că poliţistul circula cu viteză.
Purtătorul de cuvânt al IPJ Dolj, Mihaela Gîrd, a declarat că poliţistul se afla în timpul liber, iar femeia a traversat strada fără să se asigure, prin loc nepermis.
„Un bărbat în vârstă de 31 ani, din Cetate, a condus autoturismul pe DN 56 A, în localitatea Moreni şi a accidentat o femeie în vârstă de 38 de ani, care s-a angajat în traversarea drumului fără să   se asigure şi prin loc nepermis. Din accident a rezultat decesul femeii. Rezultat alcooltest negativ. S-a întocmit dosar penal ucidere din culpă”, a declarat reprezentantul IPJ Dolj.
Familia victimei susţine însă că aceasta a fost acroşată de pe marginea drumului şi că poliţistul circula cu viteză.
Trei copii au rămas orfani de mamă, în urma accidentului.
