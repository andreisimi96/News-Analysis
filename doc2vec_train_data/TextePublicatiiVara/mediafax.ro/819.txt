Selecţionerul Spaniei, Julen Lopetegui, a fost demis cu o zi înainte de startul Campionatului Mondial.
Marca scrie că preşedintele Federaţiei Spaniole de Fotbal, Luis Rubiales, nu a primit bine vestea potrivit căreia Lopetegui a fost numit drept înlocuitorul lui Zinedine Zidane la Real Madrid, cu   două zile înainte de startul Cupei Mondiale, având în vedere că acesta a fost ofertat de Federaţia Spaniolă pentru prelungirea contractului.
"Îi mulţumim lui Julen pentru tot ce a făcut la echipa naţională. El este principalul responsabil pentru că suntem în Rusia, dar am fost forţaţi să îl demitem.
Trebuie să fie un mesaj clar pentru   toţi cei care lucrează la Federaţia Spaniolă, că unele lucruri trebuiesc făcute într-un anumit fel", a spus Rubiales în cadrul unei conferinţe de presă.
"Nu mă simt trădat, problema este că totul s-a întâmplat fără ştirea Federaţiei Spaniole de Fotbal şi noi nu putem să ignorăm acest lucru. Lopetegui este un profesionist impecabil, dar şi alte   detalii sunt importante", a mai spus Rubiales.
"Ştiu că vor urma critici, dar ce va fi, va fi. Ne asumăm consecinţele. Îi urez lui Lopetegui tot binele din lume, dar nu putem să acceptăm ce s-a întâmplat. Ar fi fost o dovadă de iresposabilitate   să nu reacţionăm. Să câştigi e foarte important, dar sunt lucruri şi mai importante, cum ar fi felul de a face lucrurile. De aceea, chiar dacă Lopetegui este un antrenor de top, am fost forţaţi să   luăm această decizie.
Atât timp cât un antrenor este angajat al Federaţiei, nu poate face lucrurile în acest fel. Am aflat că a semnat cu Real Madrid cu 5 minute înainte de anunţul oficial. Atunci am primit două   telefoane. Am vorbit şi cu jucătorii şi vor face tot posibilul pentru a fi uniţi şi pentru a câştiga Cupa Mondială cu noul staff", a mai spus Rubiales.
