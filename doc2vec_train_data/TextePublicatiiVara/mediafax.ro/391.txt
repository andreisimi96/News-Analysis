SOCIAL astăzi, 22:43
de: Laura Petrescu
Doi copii de 5 şi 9 ani au fost răniţi, joi seara, în urma unui accident produs de tatăl lor, care conducea maşina în stare de ebrietate şi a lovit un vehicul oprit pentru a acorda prioritate unor pietoni. Şoferul vinovat a fost şi el rănit, transmite corespondentul MEDIAFAX.
Reprezentanţii Poliţiei Buzău au declarat, corespondentului MEDIAFAX, că accidentul s-a produs în municipiul Buzău, pe Bulevardul Republicii, în apropierea Spitalului CFR.
Din primele date primite din partea Poliţiei Buzău, un şofer de 32 de ani, care s-a urcat băut la volan, în timp ce conducea pe strada Republicii către Gara CFR, la o trecere pentru pietoni a lovit   autoturismul din faţa sa care oprise pentru a acorda prioritate.
„Au fost răniţi şoferul şi doi copii, de 5 si 9 ani, pasageri în maşina sa, toţi fiind transportaţi la spital. Şoferul a fost testat alcoolscopic şi a reieşit o concentraţie de 0,78 mg/l alcool în   aerul expirat”, a declarat purtătorul de cuvânt al Poliţiei Buzău, Mihail Drăghiciu.
Şoferul care provocat accidentul este tatăl celor doi copii, spun surse din cadrul anchetei.
Niciun pasager din maşina lovită nu a fost rănit.
Poliţiştii au întocmit dosar penal pentru vătămare corporală din culpă şi conducere sub influenţa alcoolului.
