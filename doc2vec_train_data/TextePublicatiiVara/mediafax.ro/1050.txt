SOCIAL astăzi, 08:00
de: Loredana Ficiu
Trei persoane au murit şi patru sunt rănite grav, în urma unui accident care a avut loc sâmbătă dimineaţa, pe Autostrada A1, între Deva şi Orăştie, în judeţul Hunedoara, transmite corespondentul MEDIAFAX.
Potrivit reprezentanţilor Serviciul Judeţean de Ambulanţă Hunedoara, trei persoane au murit şi patru sunt rănite în urma accidentului rutier produs pe A1, între Deva şi Orăştie.
"Din primele date ar fi trei decedaţi şi patru răniţi, dintre care doi grav. Echipajele sunt la caz", a declarat, corespondentului MEDIAFAX, Călin Dumitrescu, purtătorul de cuvânt al Serviciului   Judeţean de Ambulanţă Hunedoara.
La faţa locului se află un echipaj SMURD şi două de la Ambulanţă.
Din primele informaţii, se pare că impactul a fost între trei vehicule, potrivit ISU Hunedoara.
„Primele informaţii arată că în urma impactului dintre trei autoturisme, trei oameni au decedat iar alţi patru au fost răniţi. Dintre cele patru persoane rănite, se pare că una a suferit   traumatisme severe iar alte 3 sunt rănite mai uşor şi conştiente. Accidentul s-a produs pe A1, la km 355, sensul de mers Deva -Simeria. Persoanele decedate şi rănitul grav sunt încarcerate”, a spus   Anemona Doda, purtătorul de cuvânt al ISU Hunedoara.
Poliţiştii au deschis o anchetă pentru a stabili cum s-a produs evenimentul rutier.
