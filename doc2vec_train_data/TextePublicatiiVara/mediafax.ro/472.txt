Video PROTEST faţă de decizia Guvernului privind Roşia Montană: Sute de persoane au ieşit în stradă în Bucureşti şi în ţară | FOTO, VIDEO
Peste o sută de persoane se află, vineri seara, în Piaţa Universităţii din Bucureşti, unde protestează faţă de decizia Guvernului de a opri procedura de includere a zonei în patrimoniul UNESCO, fără dezbatere publică sau anunţ prealabil.
VEZI GALERIA FOTO DE MAI JOS 
„Am ieşit astăzi în stradă pentru faptul că, acum câteva zile, un lucru care trebuia să se întâmple foarte curând şi anume includerea Roşiei Montane în patrimoniul UNESCO nu s-a mai întâmplat   într-un mod subit şi inexplicabil. Roşia Montană trebuie inclusă, pentru că este un sit unic în ţară, dar şi în alte părţi. În loc să fie inclusă, o să poată fi exploatată şi distrusă bogăţia. Vrem   să transmitem guvernanţilor să facă ce trebuie făcut, să nu mai blocheze proiectul Roşia Montană”, a declarat, pentru MEDIAFAX, Florin Bădiţă.
Un alt protestatar este, la fel, nemulţumit de decizia Guvernului şi consideră că se doreşte „acapararea” Roşiei Montane: „Am ieşit azi pentru faptul că Guvernul a scos şi a retras Roşia Montană   din circuitul UNESCO şi nu este normal aşa ceva: fără şedinţă, înainte fără dezbateri publice, fără nicio informare. Eu ştiu că ei sunt chitiţi pe Roşia Montană şi vor să o acapareze. Este una   dintre cele mai mari bogaţii ale lumii şi e stilul lor”.
„După cum au fost ultimele declaraţii, nu vrem ca dosarul Roşia Montană să fie scos. Deja a fost depus de către Corina Şuteu şi vrem să se continue procedura mai ales că, acum, statul român o să   aibă procesul cu RMGC (Roşia Montană Gold Corporation, n.r.) şi este efectiv un argument în plus. Adică dacă Roşia Montană intră în patrimoniul UNESCO cu atât statul român va avea argumente pro, nu   ceva nefavorabil. Din punctul meu de vedere, RMGC nu o să aibă şi nicio altă companie minieră nu o să mai aibă cum să se atingă de Roşia Montană, odată ce intră în patrimoniul UNESCO. Practic,   aceasta e miza”, a spus Alina.
Organizatorii manifestării au precizat, în anunţul publicat pe Facebook, că Roşia Montană este în pericol să fie exploatată.
„Guvernul Dăncilă a oprit procedura de includere a Roşiei Montane în UNESCO! Între 24 iunie şi 4 iulie, la Bahrain, se decide dacă Roşia Montană intră pe lista Patrimoniului Mondial UNESCO. Decizia   actualului Guvern de oprire a dosarului a fost luată fără nicio dezbatere publică sau anunţ prealabil. “Tăcerea e de aur”, e unul dintre sloganurile Campaniei Salvaţi Roşia Montană care rămâne în   continuare de actualitate. Din experienţa celor 15 ani de campanie pentru salvarea Roşiei Montane ştim ce înseamnă tăcerea. Cei ce se află la putere au pledat mereu pentru exploatare, nu pentru   patrimoniu. Politicienii au mers mână în mână cu interesele Gold Corporation, indiferent de cine a fost la putere. Am văzut în trecut ce se întâmplă în astfel de momente. În spatele uşilor închise,   susţinătorii proiectului minier se întâlnesc cu reprezentanţii statului şi le promit tot felul de beneficii, mai mult sau mai puţin reale, mai mult sau mai puţin legale”, se arată în anunţul   organizatorilor protestului.
Peste 200 de persoane, protest la Cluj faţă de decizia Guvernului privind Roşia Montană
Peste 200 de persoane protestează vineri în Piaţa Unirii din Cluj-Napoca faţă de decizia Guvernului Dăncilă de oprire a includerii Roşiei Montane în UNESCO, având afişe cu mesajul "PSD otravă   roşie", transmite corespondentul MEDIAFAX.
Protestatarii s-au adunat, vineri seara, în Piaţa Unirii din Cluj-Napoca având afişe cu mesaje precum "Salvaţi Roşia Montană -Roşia Montană în UNESCO", "Trădarea de ţară la Roşia se măsoară", "PSD   otravă roşie", "PSD ascunde-te", "Dragnea nu uita, nu te-atingi de Roşia", "nUNESCOatem aurul".
"Între 24 iunie şi 4 iulie, la Bahrein, se decide dacă Roşia Montană intră pe lista Patrimoniului Mondial UNESCO. Decizia Guvernului Dăncilă de oprire a dosarului a fost luată fără nicio dezbatere   publică sau anunţ prealabil. Cei ce se află la putere au pledat mereu pentru exploatare, nu pentru patrimoniu. Politicienii au mers mână în mână cu interesele Gold Corporation, indiferent de cine a   fost la putere", a declarat unul dintre protestatari.
Potrivit acestuia, singura soluţie pentru salvarea Roşiei Montane este includerea pe lista UNESCO, iar pentru ca acest lucru să se întâmple este nevoie de câţi mai mulţi români în stradă.
Oamenii au scandat "Uniţi salvăm Roşia Montană", "S-a dat şpagă barosană pentru Roşia Montană" şi ”Hoţii”.
Printre protestatari se numără şi fostul senator UDMR de Cluj, Eckstein Kovacs Peter.
Protest faţă de decizia Guvernului privind Roşia Montană, la Cluj
