LIFE-INEDIT astăzi, 10:30
de: Ana Obretin - Mediafax
Ivar Mountbatten, unul dintre verii reginei Elizabeth a II-a, se va însura anul acesta cu partenerul său de viaţă, aceasta fiind prima căsătorie gay din familia regală britanică, potrivit gala.fr.
După nunta anului, cea a prinţului Harry, nepotul reginei Elizabeth a II-a, cu fosta actriţă americană - şi divorţată - Meghan Markle, pe 19 mai, o altă căsătorie istorică va avea loc în familia   regală britanică.
În vara acestui an, la reşedinţa sa din Devon, sud-vestul Marii Britanii, lordul Ivar Mountbatten se va căsători cu partenerul său de viaţă, James Coyle, în vârstă de 56 de ani.
Familia regală britanică este cunoscută ca o păstrătoare a tradiţiilor, valorilor conservatoare şi religiei anglicane, motiv pentru care o căsătorie între parteneri de acelaşi sex nu este un lucru   obişnuit, însă noile generaţii, precum cele reprezentate de prinţii William şi Harry, sunt pe cale să se debaraseze de unele dintre idei considerate învechite.
Viitorul soţ al lordului Mountbatten nu va prelua şi titlul nobiliar al acestuia, care este unul moştenit. În vârstă de 55 de ani, Ivar Mountbatten - prieten intim al prinţului Edward, fiul reginei   Elizabeth - este descendent direct al împărătesei Ecaterina a II-a a Rusiei şi al poetului Aleksandr Puşkin. Totodată este descendent al reginei Victoria, făcând parte din familia regală britanică.
Mountbatten a fost căsătorit timp de 16 ani cu Penelope Anne Vere Thompson, cu care are trei copii. Cei doi au divorţat în 2011 şi, abia în 2016, Mountbatten a făcut public faptul că este   homosexual. Partenerul său de viaţă este un angajat al unei companii aeriene.
Fosta soţie a lui Mountbatten a confirmat pentru Daily Mail că îl va conduce la altar pe fostul soţ.
