de: Departamentul Social - Mediafax
Consumatorii români de droguri preferă, în proporţie de peste 90%, heroina injactabilă, reiese din ultimul raport al Observatorul European pentru Droguri şi Toxicomanie, în care se mai arată că, deşi în ţara noastră a scăzut infectarea cu HIV din această cauză, tot suntem peste media europeană.
"Dintre consumatorii de heroină ca drog principal admişi la tratament specializat pentru prima dată în 2016, 27 % au menţionat injectarea ca principală cale de administrare, în scădere de la 43 %   în 2006. În cadrul acestui grup, nivelurile consumului prin injectare variază de la o ţară la alta, de la 8 % în Spania la 90 % sau mai mult în Letonia, Lituania şi România. Injectarea este   menţionată drept
principală cale de administrare de 1 % dintre persoanele admise la tratament pentru prima dată pentru consumul de cocaină şi de 47 % dintre persoanele admise la tratament pentru prima dată pentru   consumul de amfetamine ca drog principal", reiese din raportul Observatorul European pentru Droguri şi Toxicomanie.
Potrivit sursei citate, jumătate dintre noile infecţiile cu HIV atribuite consumului de droguri prin injectare din Uniunea Europeană din 2016 au fost diagnosticate târziu, atunci când virusul   începuse deja să afecteze sistemul imunitar.
"În Grecia şi România, aproximativ 2 din 3 cazuri noi de HIV asociate consumului de droguri injectabile au fost diagnosticate tardiv. Diagnosticarea tardivă a infecţiei cu HIV este asociată cu   întârzieri în iniţierea terapiei antiretrovirale şi cu un nivel ridicat al morbidităţii şi al mortalităţii. (...) În România şi Grecia, deşi numărul noilor infectări cu HIV atribuite consumului de   droguri injectabile a continuat să scadă în 2016, el rămâne peste nivelul raportat înainte de focarele din 2012", se mai arată în raportul european.
În ceea ce priveşte comercializarea de heroină, România este una dintre ţările de tranzit preferate de traficanţi.
"Heroina pătrunde în Europa pe patru rute principale de trafic, cele mai importante fiind „ruta balcanică” şi „ruta sudică”. Prima dintre acestea traversează Turcia, trece prin ţările balcanice   (Bulgaria, România sau Grecia) şi continuă către centrul, sudul şi vestul Europei. A apărut şi o ramificaţie a rutei balcanice, care trece prin Siria şi prin Irak. Ruta sudică, prin care   transporturile din Iran şi
Pakistan intră în Europa pe cale aeriană sau maritimă, fie direct, fie tranzitând ţări din Africa, a câştigat importanţă în ultimii ani. Alte rute sunt „ruta nordică” şi o rută care trece prin   sudul Caucazului şi traversează Marea Neagră", mai reiese din raportul Comisiei Europene.
Potrivit sursei citate, canabisul este cel mai consumat drog din Europa. În ultimul an, peste 24 de milioane de europeni au consumat canabis, iar aproximativ 88 de milioane au folosit acest drog   de-a lungul vieţii.
După canabis, consumatorii europeni preferă cocaina, MDMA şi amfetamina.
