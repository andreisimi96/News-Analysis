de: Octavian Vasilescu
România a luat toate trofeele lunii mai în tenisul feminin. După triumful Simonei Halep în finala de la Roland Garros, au venit trei trofee acordate de fani, prin vot, celor mai bune două jucătoare tricolore.
Eleva lui Darren Cahill a fost desemnată jucătoarea lunii mai, după un sfert de finală la Madrid, un parcurs cu victorii la Caroline Garcia şi Maria Şarapova în drumul spre finala de la Roma şi un   titlu la Paris, obţinut cu victorii la Mertens, Kerber, Muguruza şi Kerber (n.r. - este deja tradiţie în WTA ca turneul de la Roland Garros, programat la final de mai - început de iunie, cu finala   din 2018 disputată pe 9 iunie, să fie considerat în anchetele oficialilor wtatennis.com drept un turneu al lunii mai).
În acest sezon european de zgură, Simona Halep a învins patru jucătoare cu titluri de Mare Şlem în palmares, a câştigat primul Grand Slam al carierei şi a reuşit să păstreze şefia WTA.
Simona Halep a câştigat şi ancheta "Lovitura lunii", pentru un punct excelent din semifinala de la Roma, câştigată în faţa Mariei Şarapova.
Schimbul de mingi câştigător i-a pus Simonei în evidenţă   principalele arme. Calităţile atletice şi dârzenia în defensivă, plus reflexele incredibile au răsturnat la propriu soarta unui raliu purtat aspru de pe linia de fund a terenului, temperat apoi de   Şarapova cu un drop-shot de rever care a făcut-o pe Simona să demareze un sprint draconic, pentru ca la finalizare să pună pentru genericul turneului un voleu de rever în terenul descoperit al   rusoaicei. Constănţeanca a primit mai multe voturi decât Petra Kvitova, maria Şarapova, Angelique Kerber şi Anastasia Pavlyuchenkova. Constănţeanca a mai luat premiul pentru cea mai spectaculoasă   lovitură şi în luna martie.
Mihaela Buzărnescu a fost răsplătită de fani cu cele mai multe voturi la categoria "Revelaţia lunii", preluând trofeul câştigat în aprilie de o altă româncă - Ana Bogdan. Ajunsă în premieră în Top   30 WTA la 30 de ani, 'Miki' a valorificat din plin prima prezenţă pe lista capilor de serie la un turneu de Mare Şlem, cu un parcurs până în optimi, reuşind şi o mare surpriză - eliminarea   favoritei 4 - Elina Svitolina, în turul trei.
"Mă bucur mult pentru susţinere şi apreciere. Şi munca mea a dat roade, o muncă despre care trebuie să spun că, fără ajutorul antrenorilor mei - Septimiu Frăţilă, care a avut un impact major asupra   rezultatelor mele în ultimele nouă luni şi al tatălui meu - cu care am început acest sport, nu ar fi reuşit. Le mulţumesc tuturor pentru că m-au votat. Şi sper că mă vor susţine şi pe viitor, la   bune sau la rele", a spus Mihaela Buzărnescu pentru ProSport. Ajunsă numărul doi în România, imediat după Simona Halep, Buzărnescu se mândreşte cu linia de trofee româneşti. "Este foarte frumos.   Avem jucătoare foarte bune în România şi toate merităm acest lucru. Este un plus, bineînţeles, pentru tenisul românesc"
