Departamentul Corespondenţi - Mediafax
Un pacient internat la Spitalul Judeţean din Focşani a murit, marţi dimineaţa, după ce s-a aruncat în gol de la etajul întâi al unităţii medicale. Poliţiştii au deschis o anchetă pentru a stabili care au fost motivele acestui gest, transmite corespondentul MEDIAFAX.
Bărbatul s-a aruncat de la geamul Spitalului Judeţean din Focşani marţi dimineaţa, la ora 3.20. O asistentă care l-a văzut a încercat să îl oprească pe pacient, însă nu a reuşit, acesta murind în   urma impactului cu solul.
Medicii care au ajuns imediat la faţa locului nu au putut decât să constate decesul.
Potrivit reprezentanţilor unităţii medicale, victima are 58 de ani şi fusese internată în data de 9 iunie din cauza unor probleme la o mână. Zilele trecute, bărbatul a fost operat şi, înainte de a   se sinucide, el se afla în faza de recuperare.
„Bărbatul are 58 de ani, el fusese internat pe 9 iunie cu o problemă la mână. Medicii l-au operat şi a rămas internat. Noaptea trecută a fost văzut de o asistentă medicală mergând cu viteză pe hol,   a încercat să-l oprească, nu a reuşit, apoi s-a aruncat pe geam, asistenta nu a reuşit să-l prindă. A murit pe loc. Totul s-a întâmplat la ora 3.20”, a declarat, pentru MEDIAFAX, purtătorul de   cuvânt al Spitalului Judeţean de Urgenţă din Focşani, Alina Cosma.
Potrivit unor surse medicale, bărbatul era cunoscut personalului medical din cauza problemelor legate de consumul de alcool. Se pare că el era dintr-o localitate din mediul rural, dar îşi petrecea   cea mai mare parte a timpului pe străzile din oraşul Focşani.
De altfel, în momentul în care a ajuns la spital, bărbatul era îmbrăcat sumar, cu îmbrăcăminte uzată.
În cauză a fost întocmit dosar penal pentru moarte suspect, iar poliţiştii vor ancheta modul în care s-a produs incidentul de la Spitalul Judeţean.
