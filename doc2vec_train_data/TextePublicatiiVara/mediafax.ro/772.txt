Soprana Angela Gheorghiu a spus, marţi seară, că nu are datorii la statul român, aşa cum a precizat primarul Gabriela Firea şi că afirmaţiile edilului cu privire la onorariul oferit pentru concertul din 2017 sunt „total lipsite de eleganţă”.
„Îmi pare rău că Primarul General al Bucureştiului a ales să răspundă mesajului meu cu o serie de inexactităţi şi insinuări, ba chiar cu acuzaţii foarte grave, doar pentru că am curaj să spun   lucrurilor pe nume. Am anunţat înainte de data de 1 Decembrie că nu mai pot participa la ceremonia de decernare a titlului de Cetăţean de Onoare al Municipiului Bucureşti din motive personale. Nu   am vrut atunci să intru în detalii, dar am comunicat Primăriei că nu pot participa, dat fiind contextul social al respectivului eveniment, care ar fi putut să ducă la interpretări nepotrivite. Nu   am fost informată că decizia de a primi acest titlu se putea lua în absenţa consultării mele. Motivele specifice pe care le-am avut pentru a nu da curs invitaţiei din decembrie le-am expus deja.   Eram în punctul în care toată ceremonia ar fi fost doar un exerciţiu de imagine pentru un politician. Soluţia care s-a găsit, de a fi înlocuită peste noapte cu alte şase personalităţi doar pentru   ca spectacolul să continue, a demonstrat că temerile mele erau îndreptăţite”, a scris soprana Angela Gheorghiu, pe Facebook.
De asemenea, artista a scris şi despre concertul susţinut în anul 2017, în Piaţa Constituţiei, pentru care Primăria a spus că a plătit un onorariu de 144.906 euro, inclusiv TVA.
„Ce a contat pentru mine atunci a fost faptul că respectivul concert urma să fie gratuit pentru bucureşteni şi pentru iubitorii de muzică din toata ţara (concertul fiind transmis în direct de   Televiziunea Română), dar şi faptul că în seara aceea s-a cântat muzică de operă, în Piaţa Constituţiei, pentru mai bine de 10.000 de oameni. De aceea am acceptat să cânt. Datele financiare au fost   negociate de impresari. Afirmaţiile cu privire la onorariul de concert sunt în afara prevederilor contractuale şi total lipsite de eleganţă”, a mai spus Angela Gheorghiu.
Soprana a mai subliniat că nu are nicio datorie la statul român, ba din contră, ANAF trebuie să îi returneze o parte din banii plătiţi.
„Datorii la statul român nu am. Întâmplarea face că am primit recent o rectificare prin care se atestă că statul român, prin ANAF, trebuie să-mi returneze o parte din sumele pe care eu le-am   plătit, autorităţile respective anunţându-mă că au greşit calculele. Sigur, am tot povestit despre păţania mea, pentru că mi se pare scandalos acest comportament abuziv, dar nu am cerut cuiva să   intervină pentru nimic, m-am plâns mai mult. Mi-am plătit datoriile din România, ba mai mult decât atât, nu am nici măcar rezidenţă fiscală aici. (...) Simplul fapt că mă văd nevoită acum să mă   justific în faţa unor acuzaţii incredibile mă fac să aplaud corul din ce în ce mai puternic al românilor care cred că aşa nu se mai poate şi că în România lucrurile trebuie să se schimbe”, a mai   spus Angela Gheorghiu.
Precizările vin după ce reprezentanţii Primăriei Capitalei au precizat că Angela Gheorghiu a primit titlul de cetăţean de onoare al Capitalei pe 11 septembrie 2017, şi că soprana nu doar că a   primit această distincţie, dar a şi mulţumit edilului. Instituţia a mai spus că soprana a cerut şi ştergerea unor taxe şi impozite neplătite.
"La propunerea Primarului General şi prin votul consilierilor generali, doamna Angela Gheorghiu a primit titlul de cetăţean de onoare al Municipiului Bucureşti în data de 11 septembrie 2017, în   semn de apreciere şi recunoştinţă pentru promovarea Bucureştiului şi a României în lume. Doamna Gheorghiu nu doar că a acceptat această înaltă distincţie, dar a şi mulţumit Primarului General şi   Consiliului General pentru aceasta. În data de 15 septembrie 2017, cu ocazia Zilelor Bucureştiului, soprana Angela Gheorghiu a concertat în Piaţa Constituţiei din Capitală. Onorariul plătit de   Primăria Municipiului Bucureşti prin Arcub, pentru concertul susţinut de soprana Angela Gheorghiu a fost de 144.906 euro, inclusiv TVA", transmite Primăria Capitalei, într-un comunicat de presă,   remis marţi MEDIAFAX.
Reacţia Primăriei Capitalei vine după ce Soprana Angela Gheorghiu a transmis un mesaj după evenimentul de pe Arena Naţională în cinstea victoriei Simonei Halep la Roland Garros, precizând că a   refuzat titlul de cetăţean de onoare şi că a rămas dezamăgită să vadă că edilul „continuă să se folosească de numele unor mari personalităţi".
