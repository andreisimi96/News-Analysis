Video INUNDAŢII în Gorj | Maşină luată de viitură şi aruncată într-un şanţ, pe un drum naţional | VIDEO
O ploaie torenţială a inundat străzile din comuna Licurici, judeţul Gorj, apa pe şosea ajungând, în unele zone, la un metru. O maşină a fost luată de viitură şi aruncată într-un şanţ.
Potrivit şefului Poliţiei Târgu-Cărbuneşti, Ion Buculea, o maşină a fost luată luni de viitură pe DN 67 B, în comuna Licurici.
Femeia care conducea autoturismul nu a fost rănită.
"Viitura a luat o maşină de pe carosabil pe DN 67 B şi a scos-o în afara carosabilului, într-un şanţ. Nu sunt răniţi. Maşina e acolo, urmează să vină cu o platformă să o ridice. La kilometrul   72+100 se circulă pe un singur sens, cum se coboară panta spre Licurici, iar la intersecţia Drumului Judeţean 675 A cu Drumul Comunal Licuriciu de Sus nu se circulă pe niciun sens, în sat apa este   mare, trece peste ambele sensuri", a declarat, corespondentului MEDIAFAX, Ion Buculea, şeful Poliţiei Târgu-Cărbuneşti.
Viceprimarul comunei Licurici, Vasile Măciucă, a anunţat că, în urma unei ploi torenţiale, apa pe şosea este, în unele zone, de un metru.
"A fost o rupere de nori, satul Licurici este inundat. A intrat în curţi, în case încă nu a intrat, e apă peste tot. Este Poliţia aici, sunt cei de la Drumuri Naţionale pentru că nu s-a putut   circula pe DN 67 B aproximativ o jumătate de oră. A fost furtună. Apa cred că are un metru pe carosabil, la Licuriciu de Sus, pe o porţiune de 150 de metri, sunt inundate culturile, animalele sunt   pe drum", a declarat, pentru MEDIAFAX, Vasile Măciucă, viceprimarul comunei Licurici.
Până la ora 21.00, judeţul Gorj este sub atenţionare meteo de vreme rea, fiind anunţate averse, descărcări electrice, intensificări ale vântului şi condiţii de grindină.
