de: Ana Obretin - Mediafax
Prinţul Harry al Marii Britanii este foarte interesat de ţinutele soţiei sale, ducesa Meghan de Sussex, şi o încurajează pe aceasta să poarte hainele în care se simte frumoasă, chiar dacă uneori nu respectă protocolul regal, potrivit gala.fr.
Fosta actriţă americană are deja o stilistă personală, Jessica Mulroney.
"Gluma care circulă în acest moment este că Harry face pe stilistul pentru Meghan", a declarat o sursă pentru Daily Mail. "O sfătuieşte şi îi arată ce o pune în valoare, mai degrabă decât să o   ajute să respecte protocolul regal, privind lungimea tivurilor, de exemplu", a mai spus sursa.
Potrivit acesteia, designerul britanic Stella McCartney, care a creat pentru Meghan rochia albă pe care a purtat-o la recepţia de nuntă, este pe cale să conceapă noi ţinute pentru ducesa de Sussex.
Iar prinţul Harry a asistat la toate probele şi şi-a oferit părerea.
Prinţul Harry ar putea fi astfel la originea polemicii privind ţinuta purtată de Meghan de Sussex la aniversarea oficială a reginei Elizabeth a II-a, Trooping the Colour, care a avut loc sâmbătă,   la Londra. Tânăra a purtat la eveniment o rochie roz pal, iar umerii îi erau dezgoliţi, lucru care nu corespunde protocolului regal. Iar aceasta nu este pentru prima dată când ducesa încalcă   regulile vestimentare impuse de casa regală.
Prinţul Harry al Marii Britanii, în vârstă de 33 de ani, şi fosta actriţă americană Meghan Markle, în vârstă de 36 de ani, s-au căsătorit pe 19 mai, iar ceremonia a fost una impresionantă,   tradiţională, presărată cu elemente moderne, care s-a desfăşurat sub privirile lumii întregi.
Prinţul Harry, fiul cel mic al prinţului moştenitor Charles, şi Meghan Markle au o relaţie din iulie 2016 şi s-au logodit în noiembrie 2017.
