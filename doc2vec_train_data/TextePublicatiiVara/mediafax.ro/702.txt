SOCIAL astăzi, 08:49
de: Mihaela Gidei
Instanţa supremă a emis, în ultimii nouă ani, peste 26.000 de mandate de siguranţă naţională, între care doar două propuneri au fost respinse, au precizat reprezentanţii instituţiei, într-un răspuns oficial pentru MEDIAFAX.
În contextul în care preşedintele Comisiei de control SRI, senatorul PSD Claudiu Manda, a declarat că în perioada 2005-2016, mai mult de şase milioane de români au fost interceptaţi de SRI, dar şi   că a fost sesizat că în 2012 aproape tot Guvernul şi peste 100 de parlamentari au fost interceptaţi, Înalta Curte de Casaţie şi Justiţie (ÎCCJ) precizează numărul mandatelor de siguranţă naţională   emise în ultimii nouă ani: 26.445.
„Numărul propunerilor admise, în baza Legii nr. 51/1991 privind securitatea naţională, de Înalta Curte de Casaţie şi Justiţie având ca obiect emiterea mandatelor de interceptare în baza securităţii   naţionale: - anul 2009 – 3011; anul 2010 – 3183; anul 2011 – 3805; anul 2012 – 3602; anul 2013 – 3791; anul 2014 – 2692; anul 2015 – 2740, o propunere respinsă; anul 2016 – 3660; anul 2017 – 2661;   1 ianuarie – 31 mai 2018 – 960, o propunere respinsă”, se arată într-un răspuns al Înaltei Curţi de Casaţie şi Justiţie (ÎCCJ), pentru MEDIAFAX.
Potrivit Legii 51/1991, se pot solicita mandate în cazul în care există suspiciuni potrivit cărora sunt persoane care fac cunoscute activităţi secrete privind siguranţa naţională, care divulgă date   şi informaţii secrete care pot aduce prejudicii intereselor siguranţei naţionale.
„Situaţiile (...) constituie temei legal pentru a se solicita procurorului, în cazuri justificate, cu respectarea prevederilor Codului de procedură penală, autorizarea efectuării unor acte, în   scopul culegerii de informaţii, constând în: interceptarea comunicaţiilor, căutarea unor informaţii, documente sau înscrisuri pentru a căror obţinere este necesar accesul într-un loc, la un obiect   sau deschiderea unui obiect; ridicarea şi repunerea la loc a unui obiect sau document, examinarea lui, extragerea informaţiilor pe care acestea le conţin, cît şi înregistrarea, copierea sau   obţinerea de extrase prin orice procedee; instalarea de obiecte, întreţinerea şi ridicarea acestora din locurile în care au fost depuse”, se arată în articolul 13 al Legii 51/1991.
Durata de valabilitate a mandatului nu poate depăşi 6 luni, iar în cazuri întemeiate, procurorul general poate prelungi, la cerere, durata mandatului, fără a se putea depăşi, de fiecare dată, 3   luni.
„Mandatul emis în baza art. 13 conferă titularilor sau categoriilor de persoane împuternicite dreptul de a deţine şi folosi, fără a uza de mijloace de constrîngere fizică sau morală, mijloacele   adecvate pentru executarea actelor autorizate şi de a fi asistate de persoanele a căror prezenţă este considerată necesară”, arată articolul 14 din aceeaşi lege.
La finalul lunii mai, preşedintele Comisiei de control SRI, senatorul PSD Claudiu Manda, anunţa că în perioada 2005-2016 mai mult de şase milioane de români au fost interceptaţi de SRI, dar şi că a   fost sesizat că în 2012 aproape tot Guvernul şi peste 100 de parlamentari au fost interceptaţi. Ulterior, SRI a venit cu precizări. Potrivit Servicului, între 2004 - 2016 au fost solicitate 28.784   mandate de securitate naţională, dintre care puţin peste 9.200 au fost mandate iniţiale, iar numărul de persoane ale căror drepturi şi libertăţi au fost restrânse în baza autorizaţiei a fost de   20.907.
