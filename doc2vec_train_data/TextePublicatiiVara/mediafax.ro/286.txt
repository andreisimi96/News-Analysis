Departamentul Social - Mediafax
Daniel Dragomir, fostul ofiţer SRI, a relatat miercuri, după audierea din dosarul Black Cube, un moment în care spune că fostul adjunct al SRI, Florian Coldea şi Dumitru Dumbravă, secretar general SRI, o rugau pe Alina Bica să îl ridice cu mascaţii pe Daniel Horodniceanu, şeful DIICOT.
"Îmi aduc aminte cu dezgust de un moment în care Coldea şi Dumbravă se rugau de Alina Bica să îl salte pe Horodniceanu în stradă cu mascaţi şi Bica s-a opus la momentul acela. Eu cred că Alina Bica   îşi aduce aminte din Costa Rica şi aşa cum eu şi alţii vorbesc, va ieşi şi Bica să iasă să spună cum au vrut ei să îl salte pe Horodniceanu. Aşa vom înţelege cu dosarul Black Cube care a fost   treaba cu Kovesi şi Horodniceanu", a declarat Daniel Dragomir.
Procurorul general Augustin Lazăr a dispus delegarea lui Daniel Horodniceanu în funcţia de procuror şef DIICOT pentru încă şase luni, în condiţiile în care mandatul acestuia a expirat pe 19 mai.
Daniel Dragomir a fost ofiţer al Serviciului Român de Informaţii, el declarând, într-un interviu pentru Gândul că, ani de zile, a stat în acelaşi birou cu Florian Coldea, fostul prim-adjunct al   directorului SRI. Dragomir a demisionat din SRI în anul 2013.
Dumitru Dumbravă a fost promovat, în 2014, la gradul de general de brigadă. A fost sef al Directiei juridice din SRI pănă în 2016, când a fost numit secretar general al Serviciului. Generalul a   devenit cunoscut după ce a declarat că Serviciul Român de Informaţii urmăreşte finalizarea dosarelor în instanţă, caracterizând justiţia drept un "câmp tactic".
Florian Coldea a fost omul doi din SRI timp de 12 ani, fiind considerat “creierul” instituţiei. Coldea a demisionat din SRI la începutul lui 2017, după ce Sebastian Ghiţă a făcut publică relaţia de   prietenie pe care o avea cu Florian Coldea.
Alina Bica a fost şef al DIICOT, ulterior fiind acuzată pentru fapte pe care le-ar fi comis în calitate de membru în comisia ANRP. Bica se află în Costa Rica, iar avocaţii săi au anunţat că are   statut de refugiat.
