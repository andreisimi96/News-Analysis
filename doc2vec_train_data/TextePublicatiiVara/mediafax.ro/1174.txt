de: Loredana Ficiu
Etapa a treia a Campionatului Naţional de Drift, desfăşurată la Rânca, a fost întreruptă câteva minute, duminică, după ce unei turiste i s-a făcut rău în timp ce se afla pe Transalpina, transmite corespondentul MEDIAFAX.
Salvamontiştii din judeţul Gorj au intervenit duminică pe Transalpina, după ce unei femei de 70 de ani i s-a făcut rău.
Preşedintele Asociaţiei Salvatorilor Montani din România, Sabin Cornoiu, a declarat că bătrâna cu probleme cardiace era pasageră într-un autoturism.
"Persoana de 70 de ani, cu grave probleme cardiace, este coborâtă din masivul Parâng. Era cu maşina, era pasageră. I s-a făcut rău. Ambulanţa Salvamont a fost aşteptată pe Transalpina, în apropiere   de Novaci, de către un echipaj de Poliţie pentru a fi însoţită în timp ce a traversat zona de şosea închisă pentru desfăşurarea Campionatul Naţional de Drift. S-a întrerupt cinci minute, a coborât   ambulanţa, am predat victima şi s-a reluat imediat", a declarat, corespondentului MEDIAFAX, Sabin Cornoiu.
Circulaţia este oprită, duminică, până la ora 20.00, pe DN 67 C, în zona montană Rânca, pentru etapa a treia a Campionatului Naţional de Drift.
