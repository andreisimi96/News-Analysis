SOCIAL astăzi, 16:07
de: Vasile Magradean
Elevii Liceului pentru Deficienţi de Auz Cluj-Napoca au fost obligaţi de conducerea unităţii să semneze o declaraţie prin care se angajează să nu mai filmeze şi transmită pe reţelele de socializare ce se petrece în şcoală, după ce o supraveghetoare a bătut o elevă, transmite corespondentul MEDIAFAX.
Potrivit unui comunicat al Centrului European pentru Drepturile Copiilor cu Dizabilităţi (CEDCD) transmis, miercuri, măsura luată de conducerea liceului împotriva elevilor este una represivă şi nu   are efecte juridice.
„CEDCD a transmis Liceului Tehnologic Special pentru Deficienţi de Auz Cluj o adresă informativă cu privire la consecinţele legale ale măsurilor represive luate împotriva elevilor ca urmare a   incidentului petrecut în noaptea de 10 iunie 2018. Elevii liceului au fost obligaţi de conducerea unităţii de învăţământ să semneze o declaraţie pe proprie răspundere prin intermediul căreia se   angajează să nu mai filmeze şi transmită pe reţelele de socializare aspecte petrecute în şcoală sub ameninţarea sancţiunilor. CEDCD avertizează conducerea liceului în legătură cu măsurile represive   luate împotriva elevilor şi preciează că acest act nu poate produce efecte juridice, fiind lovit de nulitate”, se arată în documentul citat.
Reprezentanţii CEDCD au susţinut că în cazul în care elevii semnează acest act, consimţământul acestora este obţinut prin violenţă, prin constrângerea morală exercitată asupra acestora, prin   poziţia de putere deţinută de reprezentanţii şcolii asupra elevilor, „cărora le este insuflată indirect temerea privind securitatea fizică şi emoţională pe care o au în acest liceu, mai ales în   lumina revelării evenimentelor recente puternic abuzive”.
„Obligarea elevilor la semnarea acestor acte, ce vizează restrângerea abuzivă a dreptului la liberă exprimare a elevilor din cauza publicării unor informaţii de interes public, cu ameninţarea   sancţionării, reprezintă hărţuire şi se sancţionează contravenţional. Considerăm reprobabilă atitudinea conducerii acestui liceu, care, în loc să dea dovadă de bună credinţă şi să gândească măsuri   de remediere, se îndreaptă tot împotriva copiilor şi îi obligă la restrângerea unor drepturi”, se mai arată în comunicat.
Consiliul de Administraţie al liceului clujean a numit, la începutul săptămânii, o comisie de anchetă a incidentului de duminică, în care o supraveghetoare de noapte a fost filmată în timp de bătea   şi ameninţa o elevă. Rezultatele anchetei sunt aşteptate în zilele următore.
