Preşedintele Comisiei pentru legile Justiţiei, Florin Iordache (PSD), a declarat, marţi, că preşedintele Klaus Iohannis, chiar ”dacă citeşte mai încet”, trebuie să respecte decizia CCR referitoare la revocarea şefei DNA, estimând că şeful statului va emite decretul revocare în această săptămână.
”Preşedintele este garantul respectării Constituţiei. Ne plac sau nu ne plac, deciziile CCR trebuie respectate. Ce ar însemna dacă noi, aici, în parlament, după decizia de săptămâna trecută a   CCR făceam dezbatere? Nu! Există în acest moment obligativitatea respectării tuturor decizilor constituţionale. Putem face o dezbatere, dar nu pe respectarea statului de drept. Modul în care   considerăm că anumite decizii care ne plac trebuie respectate şi anumite decizii care nu ne plac nu trebuie respectate şi facem dezbateri, şi tergiversăm, cred că este un atac la statul de drept.   Mie mi-a luat mai puţin timp să citesc întreaga motivare a CCR şi, repet, în acest moment chiar dacă unii citim mai încet, respectarea este obligatorie şi în aceste condiţii eu mă aştept ca în   această săptămâna preşedintele să emită decretul”, a declarat Florin Iordache.
El a mai spus că judecătorii CCR au transmis două lucruri: că există conflict şi că preşedintele trebuie să emită decretul.
”Lupta anticorupţie continuă, lupta anticorupţie nu stă într-un om şi independenţa justiţiei trebuie să fie, iar respectarea deciziilor CCR sunt obligatorii pentru toată lumea, chiar şi pentru   preşedintele României”, a adăugat Iordache.
Preşedintele Klaus Iohannis a anunţat, marţi, că a citit motivarea Curţii Constituţionale referitoare la revocarea Codruţei Kovesi, precizând că mai are "un pic" de citit. Şeful statului a anunţat   că, la o primă lectură, motivarea aduce la suprafaţă mai multe întrebări decât clarificări.
"Am citit motivarea deciziei CCR. Ca să nu apară aşa o confuzie în spaţiul public. Eu am spus de prima dată că voi citi această motivare până când o înţeleg foarte bine. Deci mai avem un pic de   citit, însă citind această motivare au apărut câteva chestiuni care m-au făcut să evaluez anumite demersuri într-o nouă lumină. Două, trei chestiuni aş sublinia, după o primă citire foarte atentă a   deciziei şi a motivării. Vreau să spun că, în această etapă, recunosc că motivarea aduce la suprafaţă mai multe întrebări decât clarificări, dar o aprofundare ulterioară ne poate aduce mai aproape   de adevăr. Vom vedea", a declarat, marţi, preşedintele Klaus Iohannis, după întrevederea cu delegaţia Comisiei de la Veneţia
Şeful statului a acuzat Partidul Social Democrat că vrea să limiteze puterile preşedintelui, precizând că judecătorii Curţii Constituţionale sunt în aceeaşi logică.
"Putem să constatăm destul de uşor că PSD încearcă să amputeze puterile preşedintelui. Atenţie, un partid, PSD, încearcă să amputeze puterile preşedintelui României. De ce? Fiindcă actualul   preşedinte al României are în multe privinţe altă părere decât majoritatea pesedistă din parlament. Am văzut această dorinţă, prima oară când s-a modificat legea ANCOM, a continuat discuţia chiar   când s-au discutat legile justiţiei, unde puterea preşedintelui a fost diminuată faţă de situaţia anterioară a legilor în vigoare. Nu cumva aceste legi au fost modificate şi pentru a diminua   puterea preşedintelui? E clar că PSD încearcă cu toate mijlocele de care dispune să diminueze puterea preşedintelui. Din păcate, decizia CCR e în aceeaşi logică, de diminuare a rolului   preşedintelui, în numirea şi revocarea unui procuror", a mai spus Klaus Iohannis.
Social-democraţii au susţinut, marţi, potrivit unui comunicat de presă, că declaraţiile preşedintelui Klaus Iohannis echivalează cu un îndemn la nesupunere în faţa legilor şi instanţelor de   judecată.
