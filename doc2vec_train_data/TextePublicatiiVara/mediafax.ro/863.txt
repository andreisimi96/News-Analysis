de: Adriana Mit
Un număr de trei persoane, între care un poliţist local din Arad, au fost arestate preventiv, miercuri, în urma unor percheziţii efectuate pentru destructuarea unei reţele specializate în traficul de migranţi, transmite corespondentul MEDIAFAX.
În total, 12 persoane au fost audiate, marţi, la sediul DIICOT Arad, în urma celor opt percheziţii efectuate în judeţ cu scopul destructurării unei reţele specializate în traficul de migranţi. Şase   dintre acestea au fost reţinute pe o perioadă de 24 de ore, pentru trafic de migranţi, iar miercuri, au fost prezentate judecătorilor din cadrul Tribunalului Arad, cu propunere de arestare   preventivă pentru 30 de zile.
Potrivit reprezentanţilor Tribunalului Arad, trei dintre suspecţi, printre care şi un poliţist local din Arad, au fost arestaţi preventiv, iar ceilalţi trei au fost arestaţi la domiciliu.
În ceea ce-l priveşte pe poliţistul local reţinut, acesta se numeşte Florin Petrişor Gîd şi era angajat în cadrul Serviciului Circulaţie pe Drumurile Publice.
Potrivit unui comunicat de presă transmis, marţi, de DIICOT, opt percheziţii domiciliare au fost efectuate pe raza judeţului Arad de către procurorii Biroului Teritorial Arad împreună cu ofiţeri de   poliţie judiciară din cadrul Serviciului de Combatere a Criminalităţii Organizate, în vederea destructurării unui grup infracţional organizat specializat în traficul de migranţi la nivel sud-est   european.
“În cauză există suspiciunea rezonabilă că în perioada iulie 2017 - februarie 2018, un număr de 3 suspecţi au constituit un grup infracţional organizat, la care ulterior au aderat şi alţi suspecţi,   iar în intervalul noiembrie 2017 - februarie 2018, la date diferite şi în baza aceleiaşi rezoluţii infracţionale, au traficat în patru rânduri un număr de 61 de migranţi -minori şi adulţi- spre   ţări din spaţiul Schengen”, a arătat DIICOT.
