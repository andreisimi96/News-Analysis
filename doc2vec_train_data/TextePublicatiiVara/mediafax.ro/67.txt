"Războiul" taxelor vamale | Ministrul german al Finanţelor critică decizia SUA de a impune tarife suplimentare Uniunii Europene / Juncker: UE va lua contramăsuri
Ministrul german al Finanţelor a condamnat decizia Statelor Unite de a impune tarife suplimentare la importurile de oţel şi aluminiu, caracterizând-o drept "greşită" şi "ilegală" şi afirmând că UE va lua contramăsuri, relatează site-ul agenţiei Dpa.
Ministrul german al Finanţelor critică decizia SUA de a impune taxe vamale Uniunii Europene: UE va lua contramăsuri
Tarifele au intrat în vigoare la miezul nopţii (04.00 GMT). Când preşedintele american Donald Trump a anunţat că va impune tarife suplimentare în luna martie, Uniunea Europeană, Mexicul şi Canada   au primit o exceptare până la data de 1 iunie, însă preşedintele american Donald Trump a anunţat joi că aceasta nu va fi tranformată într-o scutire permanentă.
"Aceasta nu este o zi bună pentru relaţiile trans-Atlantice", a declarat Scholz pentru reporteri, aflându-se în Canada, unde va discuta cu miniştrii de Finanţe din ţările membre G7.
Anunţul liderului de la Casa Albă a provocat un val de critici din partea ţărilor afectate, cât şi din partea unor membri ai Partidului Republican al Statelor Unite.
"Comisia Europeană a pregătit reacţii conform dreptului internaţional şi perioadelor de timp", a adăugat oficialul german.
"Decizia Statelor Unite de a iniţia unilateral tarifele este greşită. Din punctul meu de vedere este şi ilegală, avem reguli clare privind tarifele internaţionale. Această decizie reprezintă o   încălcare a acelor reguli", a mai spus Scholz.
Preşedintele francez Emmanuel Macron a declarat că noile tarife reprezintă o greşeală.
Jean-Claude Juncker: UE va lua contramăsuri în urma deciziei Statelor Unite privind taxele vamale
Uniunea Europeană va lua contramăsuri după ce Statele Unite au decis să nu prelungească exceptarea Blocului comunitar de la tarifele suplimentare la importurile de oţel şi aluminiu, a anunţat   preşedintele Comisiei Europene, Jean-Claude Juncker, relatează site-ul agenţiei Reuters.
"Aceasta este o zi proastă pentru comerţ. Vom prezenta acest conflict la OMC (Organizaţia Mondială a Comerţului) şi vom anunţat contramăsuri cât de curând", a declarat Juncker într-un discurs ţinut   la Bruxelles.
"Este complet inacceptabil ca o ţară să impună măsuri unilaterale atunci când este vorba de comerţ mondial", a adăugat acesta.
Statele Unite au anunţat joi seara că vor impune tarife la importurile de oţel şi aluminiu, refuzând să extindă exceptarea Uniunii Europene, Canadei şi a Mexicului.
Marea Britanie s-a declarat dezamăgită de această decizie.
