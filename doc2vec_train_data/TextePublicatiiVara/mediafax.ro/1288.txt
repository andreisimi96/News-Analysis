POLITIC astăzi, 11:28
de: Ana Petrescu
La reuniunea Dialogului Strategic România-SUA, care a avut marţi la Palatul Victoria, vicepremierul Ana Birchall a discutat cu Wess Mitchell, adjunctul Secretarului de Stat al SUA, despre securitatea regională şi cooperarea economică, informează Guvernul.
La reuniune au participat reprezentanţi ai ministerelor cu competenţe pe temele dezbătute, de la Ministerul Afacerilor Externe, Ministerul Apărării Naţionale, Ministerul Mediului de Afaceri, Comerţ   şi Antreprenoriat, Ministerul Comunicaţiilor şi Societăţii Informaţionale, Ministerul Finanţelor Publice, Ministerul Energiei şi Ministerul Transporturilor.
“Aprofundarea Parteneriatului Strategic dintre România şi Statele Unite ale Americii reprezintă un angajament asumat în programul nostru de guvernare. Dorim să consolidăm relaţia cu SUA, inclusiv   pe dimensiunea ei economică, iar Dialogul Strategic care are loc la Bucureşti reprezintă un argument important în acest sens”, se arată în mesajul transmis de Ana Birchall din partea   prim-ministrului Viorica Dăncilă, potrivit unui comunicat de presă al Executivului, remis MEDIAFAX.
Potrivit sursei citate, discuţiile din cadrul reuniunii plenare s-au axat pe parteneriatului global între Uniunea Europeană şi Statele Unite ale Americii, a coeziunii NATO şi a relaţiilor   bilaterale strânse între partenerii transatlantici pentru garantarea securităţii şi a prosperităţii comune.
"Totodată, părţile română şi americană au trecut în revistă priorităţile cooperării şi coordonării în context multilateral, în perspectiva desfăşurării Summitului NATO de la Bruxelles şi a   Summitului Iniţiativei celor Trei Mări de la Bucureşti, programate pentru lunile iulie, respectiv septembrie 2018. Referitor la dimensiunea economică a Parteneriatului Strategic, a fost remarcată dinamica pozitivă a schimburilor comerciale bilaterale, precum şi necesitatea cooperării strânse în vederea amplificării acestora şi a utilizării la capacitate maximă a potenţialului investiţional.   Obiectivele şi temele fundamentale pentru implementarea Parteneriatului Strategic între România şi Statele Unite ale Americii au fost consemnate într-o declaraţie comună, adoptată cu ocazia   Reuniunii Plenare", mai arată Guvernul.
Şi preşedintele Klaus Iohannis l-a primit marţi, la Palatul Cotroceni, pe adjunctul Secretarului de Stat al SUA pentru Europa şi Eurasia, Wess Mitchell.
Adjunctul secretarului de Stat al SUA pentru Europa şi Eurasia, Wess Mitchell, a declarat, luni, în cadrul unui discurs susţinut la Universitatea Bucureşti, că lupta anticorupţie este un “maraton”,   nu un “sprint” şi susţine că România are instituţii puternice anticorupţie care sunt un model. Adjunctul secretarului de Stat al SUA pentru Europa şi Eurasia a mai spus că este necesar ca România   să adopte şi o lege prin care încurajeze investiţiile străine.
