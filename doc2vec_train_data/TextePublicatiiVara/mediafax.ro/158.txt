Patru magazine din judeţul Constanţa, care fac parte dintr-un lanţ de supermarketuri,  au fost sancţionate de Protecţia Consumatorului cu amenzi totale de 90.000 de lei, comisarii descoperind, între altele, hering vândut cu etichetă şi preţ de somon, transmite corespondentul MEDIAFAX.
Comisariatul Judeţean pentru Protecţia Consumatorului Constanţa a verificat patru magazine ale unui lanţ de supermarketuri şi au descoperite abateri privind practici comerciale înşelătoare, dar şi   faptul că nu erau respectate condiţiilor de depozitare şi preţuri diferite la casă faţă de raft.
Comisarii au descoperit, printre altele, un produs ambalat şi prezentat ca fiind file de somon, dar care conţinea în realitate 85 la sută hering.
„Somon fără somon! Somon care era 85 la sută hering, depistat în urma unei acţiuni de control la patru magazine Mega Image”, a declarat şeful Comisariatului Judeţean pentru Protecţia   Consumatorilor, Horia Constantinescu.
Acesta i-a atenţionat încă o dată pe cumpărători să citească atent etichetele produselor achiziţionate.
El a precizat că sancţiunile totale aplicate celor patru magazine sunt în sumă de 90.000 de lei.
Horia Constantinescu a atras atenţia şi asupra promoţiilor de tipul „Produs nr. 1 în Europa”, despre care spune să sunt false, fiind vorba despre promoţii cu caracter înşelător.
