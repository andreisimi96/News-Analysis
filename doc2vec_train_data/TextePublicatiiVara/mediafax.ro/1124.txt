SOCIAL astăzi, 10:51
de: Daniela Timofti
Poliţiştii au efectuat, pe parcursul lunii mai, peste 800 de controale pentru combaterea braconajului piscicol, în urmă cărora au aplicat peste 300 de amenzi în valoare totală de 52.000 de lei, forţele de ordine confiscând peste o tonă de peşte, 10 ambarcaţiuni şi sute de unelte de pescuit.
“În ultima lună, poliţiştii de ordine publică, de la transporturi şi rutieri din Inspectoratul General al Poliţiei Române, au organizat acţiuni în pieţe şi târguri de peşte şi controale la   societăţi comerciale şi amenajări piscicole, pentru prevenirea şi combaterea braconajului piscicol.(...) În urma controalelor şi verificărilor au fost înregistrate, pentru constatare de infracţiuni   la regimul pescuitului şi acvaculturii, 173 de dosare penale, în cadrul cărora sunt cercetate 75 de persoane.
De asemenea, au fost aplicate 278 de sancţiuni contravenţionale, în valoare de aproape   52.000 de lei”, se arată într-un comunicat de presă, remis MEDIAFAX de Inspectoratul General al Poliţiei Române (IGPR).
Sursa citată mai anunţă că poliţiştii au confiscat din pieţe şi târguri peste o tonă de peşte de diferite specii.
În toată ţara, au fost efectuate 813 controale, fiind verificate 426 de obiective (155 de societăţi comerciale, 47 de amenajări piscicole şi asociaţii de profil şi 224 de pieţe şi târguri). Ca   măsuri complementare, au fost confiscate aproape 1.600 kg de peşte de diferite specii, dintre care opt kilograme de sturion, 10 ambarcaţiuni, două autovehicule şi peste 300 de unelte de pescuit.
