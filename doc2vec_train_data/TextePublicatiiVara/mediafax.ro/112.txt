Departamentul Corespondenţi - Mediafax
Preşedintele PNL, Ludovic Orban, a declarat, sâmbătă, la Hunedoara, că românii ar trebui să uite de autostrada Sibiu – Piteşti, reproşând guvernanţilor că este inadmisibil ca nici măcar tronsonul Lugoj-Deva să nu fie finalizat, deşi ar fi trebuit să fie gata acum 4 ani.
Orban: Uitaţi de Autostrada Sibiu – Piteşti. E inadmisibil ce au făcut cu Lugoj – Deva
Ludovic Orban a declarat, într-o conferinţă de presă la Hunedoara, că în actualul exerciţiu bugetar nu vor fi realizate tronsoanele autostrăzii Sibiu – Piteşti şi nu va fi finalizat nici tronsonul   Lugoj – Deva.
„E inadmisibil ce au făcut cu tronsonul Lugoj – Deva, e ceva strigător la cer. Eu nu înţeleg cum au reuşit să blocheze într-un asemenea hal proiectele astea. Tronsonul trebuia să fie gata în   2014 – 2015. Suntem în anul 2018 şi nu s-a reuşit legătura aceasta. Sibiu – Piteşti (autostrada - n.r.), uitaţi! Vă spun de acum: nu vor fi realizate trosoanele autostrăzii Sibiu – Piteşti în   actualul exerciţiu bugetar pentru că nu au respectat câteva condiţii ale Comisiei Europene. Corina Creţu, comisarul lor, membru PSD, a spus cu subiect şi predicat. Nu au luat acord de mediu pe cele   cinci tronsoane. Nu au respectat condiţiile solicitate de consultanţii Comisiei Europene, referitoare la reactualizarea studiului de fezabilitate, au schimbat procedura de licitaţie, care încalcă   normele europene în materie de achiziţii publice. În actualul exerciţiu financiar nu cred că vom face nicio tragere pe niciun tronson, ceea ce este o crimă împotriva dezvoltării economice a   României”, a spus preşedintele PNL.
Potrivit liderului PNL, închiderea Coridorului IV Pan-european ar fi trebuit să fie obligatorie pentru fructificarea avantajului strategic pe care îl are România, mai ales pentru că are ieşire la   Marea Neagră
„Noi nu suntem în stare să legăm Portul Constanţa de reţeaua de transport europeană nici pe profil de autostradă, nici pe profil feroviar şi nici pe fluvial”, a mai spus Orban.
