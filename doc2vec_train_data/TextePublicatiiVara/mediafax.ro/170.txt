Video Traian Băsescu, mesaj către Elena Udrea: Îi recomand să se apere
Fostul preşedinte Traian Băsescu a declarat că îi recomandă Elenei Udrea să se apere, după ce marţi instanţa a condamnat-o definitiv pe aceasta la 6 ani de închisoare, în dosarul Gala Bute.
”A fost o hotărâre a Guvernului (n.r. - organizarea Galei Bute). Îmi pare rău. Şi eu am vrut să se facă Gala Bute. Nu am fost unul care să spun să nu boxeze campionul mondial în Rommânia. A avut   avizul ministrului Justiţiei. Cred că este calea revizuirii”, a afirmat fostul preşedinte Traian Băsescu, după şedinţa Colegiului Executiv al PMP de la Parlament.
Întrebat dacă îi recomandă fostului ministru al Turismului să revină în ţară, Traian Băsescu a răspuns: "Îi recomand să se apere. Ce va face, decide ea. Am şi vorbit (n.r. - cu Elena Udrea)".
Magistraţii instanţei supreme au condamnat-o, marţi, pe Elena Udrea, la 6 ani de închisoare, în dosarul "Gala Bute". Decizia este definitivă.
Magistraţii Înaltei Curţi de Casaţie şi Justiţie (ÎCCJ) au decis, marţi, să menţină pedeapsa primită de Elena Udrea în primă instanţă şi să o condamne definitiv pe Elena Udrea, aflată în prezent în   Costa Rica, la 6 ani de închisoare cu executare în dosarul "Gala Bute".
