Jumătate din cererile de cazare din hotelurile şi pensiunile româneşti sunt pentru familii cu copii, iar cele mai solicitate facilităţi sunt locurile de joacă pentru copii, arată un studiu realizat de HotelGuru.ro
Jumătate din cererile de cazare din hotelurile şi pensiunile româneşti sunt pentru familii cu copii/ Care sunt cele mai solicitate facilităţi
„Majoritatea hotelurilor şi pensiunilor din România oferă cazarea gratuit pentru copiii sub 2 ani. 1 din 5 proprietăţi oferă pătuţ pentru bebeluş, iar pentru cazarea copiilor sub 12 ani se oferă un   discount de până la 50% faţă de preţul întreg”, arată raportul.
Familiile cu un copil până în 12 ani aleg să se cazeze într-o cameră matrimonială, iar cei mai mulţi hotelieri impun rezervarea unei suite sau apartament pentru familiile cu doi copii.
„Alături de piscină şi zona SPA, românii îşi doresc şi activităţi pentru copii şi locuri de joacă pentru cei mici la hotelul ales pentru a-şi petrece vacanţa. Majoritatea proprietăţilor au prevăzut   un loc de joacă exterior şi, din ce în ce mai multe au organizat şi locuri de joacă în interior, sub supravegherea părinţilor sau a personalului calificat”, spun realizatorii sondajului.
Iniţiatorii sondajului spun că familiile cu copii optează pentru zona litoralului în timpul sezonului de vară, dar şi pentru staţiunile balneo climaterice, iar Sovata şi Praid sunt printre cele mai   solicitate destinaţii, alături de staţiunea Eforie pentru litoral.
