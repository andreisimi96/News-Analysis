de: Departamentul Politic - Mediafax
Mai mulţi lideri ALDE, aflaţi sâmbătă la Iaşi, acolo unde organizaţia locală şi-a votat conducerea, au declarat că scopul formaţiunii pentru 2019 este să depăşească PNL la urne, Călin Popescu Tăriceanu susţinând că partidul pe care îl conduce şi-a dublat scorul electoral din 2016 până acum.
„Eforturile pe care le-am depus, consecvenţa de care noi am dat dovadă, ne-au adus şi răsplata. În momentul de faţă pot să vă spun că ALDE e singurul partid din România care după alegerile din 2016   şi-a dublat practic scorul electoral. În sondajele de opinie, ALDE figurează cu 15% susţinere publică la nivel naţional. Vreau să felicit filiala de la Iaşi pentru că cifrele noastre arată că   suntem la un procent de 17%. Vă propun ca la următoarele alegeri să depăşim PNL-ul, din care nu a mai rămas decât sigla, pentru că tot ce înseamnă principii şi valori liberale PNL-ul le-a   abandonat", a declarat Călin Popescu Tăriceanu, în mesajul transmis la Conferinţa Judeţeană de Alegeri Iaşi, acolo unde Varujan Vosganian a fost desemnat preşedinte al organizaţiei.
„Anul viitor avem două tururi de alegeri: alegeri europarlamentare în luna mai şi alegeri prezidenţiale în luna noiembrie. Vreau să vă spun că alegerile europarlamentare sunt alegeri de organizaţii   de partid. De aceea trebuie ca începând de mâine, când aveţi o conducere aleasă din această conferinţă (n.r.: Iaşi), să începeţi să promovaţi mai bine toate măsurile guvernării PSD-ALDE”, a spus,   la Iaşi, secretarul general al ALDE Daniel Chiţoiu.
De asemenea, Chiţoiu a adăugat că „acum o săptămână am avut un miting în Bucureşti la care am participat să ne spunem cuvântul şi oamenilor care au participat acolo să le arătăm că statul paralel   nu poate să mai existe în România. Ce vedem? Vedem că PNL începe să ne atace şi PSD-ul şi pe noi, că vezi Doamne, nu există stat paralel. Păi dacă nu există stat paralel în România se mai întâmpla   ce s-a întâmplat până acum? Toată zbaterea statului paralel de a elimina oamenii politici incomozi s-a soldat cu achitări pe bandă rulantă. Există o agitaţie foarte mare pe scena politică”.
Vicepreşedintele ALDE Andrei Gerea a atacat la rândul său conducerea PNL.
„Am ajuns în politica românească să nu mai dăm dovadă de toleranţă. Uitaţi-vă ce se întâmplă cu un partid care afirmă că ar fi liberal, dar măcar şi pentru faptul că activează într-o familie   politică europeană care nu este liberală, mă refer aici la PNL, la noul PNL, uitaţi-vă ce se întâmplă cu reprezentanţii acestui partid care manifestă o lipsă totală de toleranţă faţă de orice   poziţie care e contrară discursului oficial al partidului. Uitaţi-vă ce se întâmplă cu reprezentanţii acestui partid care au ajuns să susţină public că în România trebuie să îţi dovedeşti   nevinovăţia şi nu invers. (...) Până la urmă, cei care conduc acum PNL vin de pe băncile băsiste”, a spus Gerea.
