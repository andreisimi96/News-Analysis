de: Ana Petrescu
Preşedintele Klaus Iohannis, aflat în vizită în Varşovia, a susţinut, joi, o conferinţă de presă comună cu şeful statului polonez, Andrzej Duda, la scurt timp după publicarea motivării CCR legată de conflictul instituţional preşedinte-ministrul Justiţiei, însă nu a făcut nicio referire la subiect.
"Întâlnirea această de astăzi bilaterală are loc într-un context jubilar foarte important. Serbăm 100 de ani pentru statele noastre, pentru România de Centenarul Marii Uniri, iar pentru Polonia e   Centenarul dobândirii independenţei. (...) Iniţiativa celor Trei Mări şi summitul din toamna acestui an de la Bucureşti a fost un punct important în discuţiile noastre. Ambiţia mea e să avem un   summit care duce către proiecte palpabile, concrete. De aceea, după reuşita întâlnirii de la Varşovia de anul trecut, vrem să facem următorul pas, de aceea intenţionăm să avem, împreună cu   Summit-ul celor Trei Mări, dorim să implicăm investitorii într-un format de tip Forum economic. Contăm pe partea americană şi sunt convins că vom avea o reprezentare din partea SUA, contăm pe   sprijinul european", a declarat preşedintele Klaus Iohannis, la scurt timp după ce a fost a făcută publică motivarea deciziei Curţii Constituţionale.
Şeful statului nu a făcut însă nicio referire la motivare Curţii, deşi anterior anunţase că se va pronunţa abia după apariţia motivării.
CCR a publicat motivarea, de 133 de pagini, în cazul conflictului preşedinte- ministrul Justiţiei, generat ca urmare a refuzului preşedintelui Iohannis de a o revoca pe Laura Codruţa Kovesi din   funcţia de procuror şef al DNA. Preşedintele Klaus Iohannis a refuzat revocarea Laurei Codruţa Kovesi pe motiv că cererea ministrului Justiţiei, Tudorel Toader, nu este una oportună.
