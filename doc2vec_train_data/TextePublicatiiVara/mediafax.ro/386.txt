Fostul preşedinte al Curţii Constituţionale a României, Augustin Zegrean, a declarat, joi, că judecătorii CCR ar fi trebuit să îi dea Preşedintelui un termen de punere în aplicare a deciziei de revocare a procurorului şef al DNA deoarece ştiau că acest nu există în lege.
Fostul preşedinte al Curţii Constituţionale a României, Augustin Zegrean, sa declarat, joi, corespondentului MEDIAFAX, că deciziile Curţii sunt obligatorii de la data publicării în Monitorul   Oficial însă, în acest caz, nu există un termen până la care preşedintele Klaus Iohannis este obligat să emită actul de revocare al şefei DNA, Laura Codruţa Kovesi.
“Deciziile Curţii sunt obligatorii de la data publicării în Monitorul Oficial. Acum, cu punerea în aplicare, lucrurile sunt puţin mai complicate. În situaţia legilor, care sunt declarate   neconstituţionale prin decizia Curţii, legea din momentul acela 45 de zile este suspendată şi dacă în termenul acesta de 45 de zile Guvernul sau Parlamentul, după caz, nu pun legea în acord cu   decizia Curţii, legea nu se mai aplică, se scoate din legislaţia activă. În situaţia aceasta, de conflict juridic de natură constituţională, nu există un termen prevăzut în Constituţie şi nici în   lege, în care cel care este declarat de Curte în conflict, fiind autorul conflictului, să găsească soluţii de ieşire din conflict. Sigur în situaţia de faţă, Curtea Constituţională a găsit soluţia   şi a dictat-o prin dispozitivul hotărârii când a spus că preşedintele emite decizie de revocare din funcţie a procurorului general dar, dacă tot a spus asta, puteau să fac un pas mai departe şi să   spună în cât timp pentru că ştiau că nu există un termen în care lucrul acesta trebuie făcut. Deci, este la latitudinea preşedintelui, la înţelepciunea preşedintelui când să facă sau dacă face   acest lucru. Preşedintele poate poate să stabilească singur când o face”, a declarat Augustin Zegrean, pentru MEDIAFAX.
Totodată, fostul preşedinte al Curţii Constituţionale a mai spus că, în opinia sa, un ministru nu poate să fie în conflict cu preşedintele României, ci Guvernul.
“Am aceeaşi părere ca judecătorul Minea (Mircea Minea, judecător CCR care a făcut opinie separată – n.r.). Şi eu spun că nu putea să fie ministrul în conflict cu preşedintele României ci Guvernul.   Eventual dacă se punea problema de conflict, putea să fie între Guvern şi preşedinte, nu între un ministru şi preşedinte. Ministrul face parte din Guvern, dar nu este guvernul însuşi”, a mai spus   Zegrean.
Augustin Zegrean a declarat că este surprins şi de faptul că în motivarea deciziei făcută publică joi, CCR se spune că eliberarea din funcţie este la discreţia ministrului Justiţiei când legea   spune că acesta este atributul preşedintelui.
"În motivarea deciziei se spune că eliberarea din funcţie e la discreţia ministrului Justiţiei şi mă surprinde acest lucru. Nu am citit toate motivarea... Suntem într-un regim constituţional nu în   unul regim discreţionar. În lege nimic nu este la discreţia nimănui. Mă mir că CCR a făcut o astfel de precizare. Preşedintele este cel care aprobă numirea şi retragerea din funcţie a procurorului   şef ", a mai spus Augustin Zegrean.
CCR a publicat, joi, motivarea, de 133 de pagini, în cazul conflictului preşedinte- ministrul Justiţiei, generat ca urmare a refuzului preşedintelui Iohannis de a o revoca pe Laura Codruţa Kovesi   din funcţia de procuror şef al DNA.
"Una dintre condiţiile realizării obiectivelor fundamentale ale statului român o constituie buna funcţionare a autorităţilor publice, cu respectarea principiilor separaţiei şi echilibrului   puterilor, fără blocaje instituţionale. De asemenea, textul art.146 lit.e) din Constituţie nu conferă Curţii Constituţionale atribuţia de a constata doar existenţa conflictelor juridice de natură   constituţională, ci pe aceea de a soluţiona aceste conflicte", se arată în motivarea Curţii.
De aici reiese şi decizia CCR de a anunţa şi ce măsuri trebuie luate pentru ca acest conflict instituţional preşedinte- ministrul Justiţiei să nu mai existe, indicând şefului statului revocarea   procurorului şef al DNA.
