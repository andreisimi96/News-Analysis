Departamentul Politic - Mediafax
Preşedintele Klaus Iohannis pleacă, vineri, într-o vizită de două zile la München, unde îi va fi decernat Premiul ”Franz Josef Strauss-2018”, de către fundaţia germană "Hanns Seidel”, potrivit Administraţiei Prezidenţiale.
Ceremonia de acordare a premiului va avea loc sâmbătă, la Palatul Regal din München - ,,Allerheiligen-Hofkirche”.
Fundaţia Hanns Seidel şi conducerea Uniunii Creştin-Sociale din Germania (CSU) au decis, în unanimitate, acordarea, în 2018, a premiului ,,Franz Josef Strauss” preşedintelui Klaus Iohannis, pentru   "promovarea, în mod constructiv şi vizionar, de-a lungul întregii sale cariere politice, a valorilor democratice, a unei societăţi unite şi a încrederii în proiectul european".
Distincţia ,,Franz Josef Strauss” este însoţită şi de un premiu în valoare de 10.000 de euro, pe care preşedintele Klaus Iohannis a decis să îl doneze în scop caritabil Fundaţiei „Un copil, o   speranţă”, care derulează proiecte în domenii precum sănătatea, educaţia şi asistenţa socială, printre acestea aflându-se şi programe pentru sprijinirea copiilor diagnosticaţi cu autism şi   Sindromul Down.
"În cadrul ceremoniei care se va desfăşura la München, discursul Laudatio va fi rostit de către Barbara Stamm, Preşedintele Parlamentului din Bavaria. De asemenea, vor mai susţine alocuţiuni   preşedintele Fundaţiei Hanns Seidel, doamna Ursula Männle, şi premierul Landului bavarez, domnul Markus Söder", anunţă Administraţia Prezidenţială.
Acest premiu se decernează începând cu anul 1996 unor personalităţi care s-au făcut remarcate în politică, afaceri, societate şi cultură, care promovează pacea, libertatea, respectarea legii şi   democraţia. Printre laureaţii premiului se numără fostul Cancelar german Helmut Kohl, fostul Preşedinte al Statelor Unite ale Americii George H. W. Bush, Preşedintele Comisiei Europene Jean-Claude   Juncker şi fostul Secretar de Stat american, diplomatul Henry A. Kissinger.
În cadrul vizitei la München, Klaus Iohannis va decerna, vineri, Ordinul Naţional „Steaua Românieiˮ în grad de Comandor Barbarei Stamm, preşedintele Parlamentului landului Bavaria. Ceremonia va   avea loc la sediul Consulatului General al României din München, înalta distincţie fiind acordată oficialului german în semn de recunoaştere şi apreciere pentru activitatea sa politică, pentru   contribuţia deosebită avută la dezvoltarea relaţiilor româno-germane şi pentru proiectele sociale desfăşurate în România.
