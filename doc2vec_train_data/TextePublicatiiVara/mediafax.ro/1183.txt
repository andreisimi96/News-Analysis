SOCIAL astăzi, 22:04
de: Ana Petrescu
Petre Lăzăroiu, judecător CCR, a declarat că instituţia din care face parte nu i-a dat un termen preşedintelui în care să emită decretul de revocare a şefei DNA deoarece se merge pe colaborarea loială între autorităţi, dar dacă va refuza acest lucru, devine o problemă a puterilor în stat.
"Avem preşedinte, avem guvern, avem Parlament. E problema puterilor în stat. Nu este problema CCR. În momentul când nu pui în aplicare o decizie CCR, atunci te situezi în afara Constituţiei. Noi nu   i-am dat un termen preşedintelui, pentru că nici legea nu prevede un termen. Pentru că aici se porneşte de la colaborarea loială între autorităţi. Dacă vrei să găseşti un termen, nu-l poţi găsi   decât prin asemănare cu alte situaţii. De pildă, excepţiile de neconstituţionalitate, dacă în 45 de zile Parlamentul nu pune în acord cu decizia CCR, atunci acel text dispare.
Efectele decizie CCR   există, pentru că, chiar dacă Parlamentul nu a pus în aplicare, textele au dispărut. Mai avem controlul care vine de la promulgarea legii, că preşedintele trebuie să promulge în 10 zile", a   declarat Petre Lăzăroiu, judecător CCR, la Antena 3.
Acesta a mai spus că nu este normal ca o ţară să fie condusă de un ONG, făcând referire la VedemJust, organizaţia care a cerut preşedintelui revocarea sa.
"Asta m-am întrebat şi eu: oare o ţară trebuie să fie condusă de ONG-uri, pentru că suveranitatea aparţine poporului român? Şi Constituţia mai spune că nicio persoană, niciun grup de persoane nu   poate exercita suveranitate în nume propriu. Aici este statul de drept, aici este democraţia. Despre deciziile CCR, spune în Constituţie, că de la data publicării sunt obligatorii", a mai spus   Lăzăroiu.
Preşedintele Klaus Iohannis a anunţat că va spune ce decizia a luat, după hotărârea CCR privind emiterea decretului de revocare a Laurei Codruţa Kovesi, într-un termen rezonabil.
CCR a publicat în 7 iunie motivarea în cauza privind conflictul instituţional preşedinte- ministrul Justiţiei.
