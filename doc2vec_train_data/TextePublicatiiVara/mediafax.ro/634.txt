de: Firuta Flutur
Ministrul Justiţiei, Tudorel Toader, a anunţat că a transmis luni propunerea de numire a lui Felix Bănilă în funcţia de procuror-şef al Direcţiei de Investigare a Infracţiunilor de Criminalitate Organizată şi Terorism (DIICOT)
"Astazi am transmis Presedintelui Romaniei propunerea de numire a dlui Oliver - Felix Banila in functia de procuror sef al DIICOT !", a scris, luni, pe Facebook, ministrul Justiţiei,   Tudorel Toader.
Secţia pentru procurori a Consiliului Superior al Magistraturii (CSM) a avizat, săptămâna trecută, favorabil propunerea ministrului Justiţiei de numire în funcţia de procuror şef al Direcţiei de   Investigare a Infracţiunilor de Criminalitate Organizată şi Terorism a lui Oliver Felix Bănilă, procuror la Parchetul de pe lângă Tribunalul Bacău.
În motivarea avizului favorabil primit de Felix Bănilă din partea Secţiei pentru Procurori a CSM, se arată că acesta are o vechime în funcţia de procuror de 21 de ani şi 5 luni, nu a fost   sancţionat disciplinar în ultimii 3 ani de activitate, iar la ultima evaluare a activităţii profesionale a fost apreciat cu calificativul "foarte bine".
Tot în motivarea avizului favorabil pentru Felix Bănilă la conducerea DIICOT se mai precizează că acesta a susţinut interviul în faţa Secţiei pentru procurori a Consiliului Superior al   Magistraturii, ocazie cu care a prezentat "aspecte esenţiale ale proiectului privind exercitarea atribuţiilor specifice funcţiei de procuror şef al Direcţiei de Investigare a Infracţiunilor de   Criminalitate Organizată şi Terorism".
"Secţia pentru procurori constată că proiectul privind exercitarea atribuţiilor specifice funcţiei de procuror şef al Direcţiei de Investigare a Infracţiunilor de Criminalitate Organizată şi   Terorism prezentat de Bănilă Oliver - Felix în şedinţa din 5 iunie 2018 a Secţiei pentru procurori a fost structurat în patru capitole. Primul capitol cuprinde consideraţii generale asupra   managementului judiciar, al doilea capitol cuprinde prezentarea sintetică a Direcţiei de Investigare a Infracţiunilor de Criminalitate Organizată şi Terorism, al treilea capitol cuprinde   obiectivele vizând capacitatea organizatorică şi funcţională, din perspectiva exercitării funcţiei de procuror şef al direcţiei, iar ultimul capitol vizează concluziile", potrivit motivării.
Secţia pentru procurori a CSM a remarcat, din analiza proiectului, că acesta cuprinde o prezentare sintetică atât a aspectelor pozitive cât şi a aspectelor deficitare în activitatea Direcţiei de   Investigare a Infracţiunilor de Criminalitate Organizată şi Terorism.
"Astfel, domnul procuror a prezentat situaţia dificilă cu care se confruntă Direcţia de Investigare a Infracţiunilor de Criminalitate Organizată şi Terorism sub aspectul gradului de ocupare a   schemei de personal, atât la nivelul posturilor de procuror cât şi la nivelul celorlalte categorii (grefieri, specialişti IT), apreciind că se impun măsuri în vederea ocupării integrale a   posturilor prevăzute. Din cuprinsul prestaţiei domnului procuror la susţinerea interviului în faţa secţiei, rezultă că acesta a dat dovadă de profesionalism, de o bună cunoaştere a sistemului   judiciar şi a problemelor reale cu care se confruntă acesta, prezentând o viziune de ansamblu asupra activităţii Direcţiei de Investigare a Infracţiunilor de Criminalitate Organizată şi Terorism şi   identificând soluţii pentru îmbunătăţirea activităţii structurii. Nu în ultimul rând, lucrările prezentate îndeplinesc cerinţele de calitate, redate prin coerenţa în exprimare, în argumentarea   clară şi logică, în expunerea completă a datelor", potrivit sursei citate.
Procurorii CSM au apreciat că Felix Bănilă, în cadrul audierii, a formulat "obiective clare şi precise, pe care le-a detaliat în funcţie de necesităţile acestei structuri şi a indicat măsuri   adecvate pentru realizarea acestora, în scopul creşterii performanţelor Direcţiei de Investigare a Infracţiunilor de Criminalitate Organizată şi Terorism, în vederea realizării unui sistem judiciar   modern care să se adapteze cerinţelor Uniunii Europene, iar actul de justiţie să fie administrat cu respectarea celor mai înalte standarde de integritate şi profesionalism".
Avizul a fost transmis ministerului Justiţiei, care l-a înaintat luni Preşedinţiei.
Conform legii, procurorul-şef al DIICOT este numit de preşedintele României, la propunerea ministrului Justiţiei, cu avizul CSM.
