Klaus Iohannis îl nominalizează în funcţia de director SIE pe Gabriel Vlase, transmite Administraţia Prezidenţială. Scrisoarea de desemnare a deputatului PSD, Gabriel Vlase, a fost trimisă de şeful statului celor două camere ale Parlamentului, care se vor pronunţa prin vot în şedinţă comună.
Gabriel Vlase, nominalizat la SIE
"Preşedintele României, domnul Klaus Iohannis, a transmis joi, 14 iunie a.c., în temeiul art. 65 alin. (2) lit. h) din Constituţia României, o scrisoare preşedinţilor celor două Camere ale   Parlamentului, în care propune numirea în funcţia de director al Serviciului de Informaţii Externe a domnului Petru-Gabriel Vlase", se arată în comunicatul transmis de Adminstraţia   Prezidenţială.
Petru-Gabriel Vlase este deputat PSD, vicepreşedinte al Camerei Deputaţilor, membru al Comisiei pentru apărare, ordine publică şi siguranţă naţională şi membru al Comisiei speciale comune a Camerei   Deputaţilor şi Senatului privind analizarea şi actualizarea cadrului normativ cu incidenţă în domeniul securităţii naţionale.
Petru-Gabriel Vlase este absolvent al Colegiului Naţional de Apărare, Universitatea Naţională de Apărare, al Colegiului Superior de Securitate Naţională, Academia Naţională de Informaţii şi doctor   în ştiinţe militare şi informaţii, Academia Naţională de Informaţii.
Constituţia prevede, la art. 65, alin. 2, lit. h: "Camerele Parlamentului îşi desfăşoară lucrările şi în şedinţe comune pentru numirea, la propunerea preşedintelui României, a directorilor   serviciilor de informaţii şi exercitarea controlului asupra activităţii acestor servicii".
Gabriel Vlase este la al treilea mandat de parlamentar începând cu anul 2004, toate fiind câştigate pe lista PSD.
Ultimul director SIE a fost Mihai Răzvan Ungureanu, care a demisionat în septembrie 2016, urmare a scandalului legat de lipsa de informaţii care ar fi trebuit să fie furnizate de Serviciu către   DNA.
Decizia finală privind numirea noului director SIE va fi luată în Parlament, aşa cum este prevăzut în legea adoptată în luna martie 2017.
"Un amendament pe care l-am formulat şi a fost însuşit de întreaga comisie, în sensul în care armonizăm dispoziţiile Constituţiei României şi Legea de funcţionare şi organizare a Serviciului de   Informaţii Externe. Textul propus, în esenţă, spune că procedura este similară directorului Serviciului Român de Informaţii, în sensul în care Serviciul de Informaţii Externe este condus de un   director cu rang de ministru, numit de Camera Deputaţior şi Senatului, în şedinţă comună, la propunerea preşedintelui României. Cu aceste modificări, practic, a fost de acord toată lumea, am   întrunit unanimitate atât în Comisia de control a activităţii SIE, cât şi în Comisia de Apărare şi Siguranţă Naţională din Senat. Este o propunere care nu implică niciun fel de diferenţe politice   sau doctrinare şi este în buna funcţionare atât a Parlamentului, în ceea ce priveşte controlul civil asupra serviciilor de informaţii, cât şi în ceea ce priveşte conducerea operativă şi executivă a   Serviciului de Informaţii Externe", a spus senatorul PSD Şerban Nicolae în timpul dezbaterilor.
În forma adoptată de Camera Deputaţilor propunerea legislativă prevede, de asemenea, controlul asupra activităţii Serviciului de Informaţii Externe este exercitat de Parlamentul României, cu   respectarea secretului asupra mijloacelor şi surselor de informare.
În acest scop se constituie o comisie specială formată din patru deputaţi şi trei senatori, aleşi din cadrul Comisiilor pentru apărare, ordine publică şi siguranţă naţională ale celor două Camere.
