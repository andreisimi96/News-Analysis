POLITIC astăzi, 13:13
de: Petriana Condrut
Senatorul PSD Niculae Bădălău a declarat miercuri că nu este exclusă o plângere penală pe numele preşedintelui Klaus Iohannis, dacă acesta nu respectă decizia CCR de revocare a Laurei Codruţa Kovesi.
"Absolut toată lumea trebuie să respecte legea. Cred că următorul pas e o notificare din partea Ministerului Justiţiei ca să pună în aplicare acea hotărâre, dacă nu e penală. Domnul preşedinte   este român şi reprezintă o instituţie care trebuie să respecte legea, la fel ca toate instituţiile. În cazul în care nu e pusă în aplicare, cineva trebuie să notifice acel reprezentant al   instituţiei.
Domnul preşedinte nu este regele Carol, Ferdinand, şi trebuie să pună în aplicare", a declarat senatorul PSD Niculae Bădălău.
Acesta a mai spus că nu este exclusă o plângere penală.
"(n.r: Plângere penală?) Sigur că da. Dacă nu pui în aplicare o hotărâre judecătorească definitivă, care e următorul pas? Oricine în ţara asta trebuie să respectele legea, absolut, indiferent ce   funcţie ocupă. Eu nu-i dau timp preşedintelui, va găsi un termen în care s-o aplice. A spus că mai are nevoie de puţin timp să se edifice asupra acestui conţinut. Din momentul când hotărârea a fost   publicată în Monitorul Oficial, produce efecte juridice", a mai spus Bădălău.
