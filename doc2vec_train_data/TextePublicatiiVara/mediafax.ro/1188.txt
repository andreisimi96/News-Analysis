de: Departamentul Social - Mediafax
Decanul Facultăţii de Jurnalism, Mihai Coman, i-a răspuns unei studente care a postat, în urmă cu câteva zile, un mesaj plin de reproşuri pentru instituţie, că îi invită pe cei care au „simpatizat” cu cele spuse de ea să viziteze instituţia sau să predea, pentru a vedea care sunt de fapt problemele.
„Nu am obiceiul să răspund celor care atacă Facultatea de Jurnalism şi Stiinţele Comunicării şi cu atât mai puţin acelora care, în loc să vină să îmi spună ce probleme avem (cred că sunt unul din   puţinii decani care stau în birou cu uşa deschisă – la propriu – şi fără secretară, tocmai pentru a fi la dispoziţia oricui doreşte să discutăm), preferă să arunce cu noroi. Nu e nici prima şi   probabil nici ultima oară când studenţii sau alte persoane ne acuză, uneori cu dreptate, alteori prin prezentarea trunchiată şi tendenţioasă a unor aspecte. De 28 de ani facultatea există şi lista   cu numele absolvenţilor de succes, care exercită în mod profesional jurnalismul, relaţiile publice, publicitatea şi activităţile conexe, ar umple zeci
si zeci de pagini. Dar, la fel de adevărat, pentru unii (dinauntru si dinafara facultăţii) strugurii sunt acrii...”, a transmis decanul Facultăţii de Jurnalism şi Stiinţele Comunicării, Mihai   Coman.
Profesorul este nemulţumit şi pentru că au fost unele publicaţii care au preluat postarea tinerei, fără a solicita şi opinia părţii căreia i se reproşează anumite lipsuri.
„În acest context, invit pe toţi cei care au simpatizat cu cele spuse de studentă să vină să predea şi să contribuie la formarea viitorilor colegi. Sigur, s-ar putea ca 25 de lei pe oră să nu vă   pară o sumă atrăgătoare. Dar poate că, astfel, identificaţi aici un subiect jurnalistic adevărat – subfinanţarea universităţilor. Sau poate că dorinţa de a sprijini cauza studentei se va transforma   într-o invitaţie de angajare în redacţii, valorificând astfel ideile şi inţiativele pe care, poate, noi nu am fost în stare să le descoperim...”, a mai spus decanul.
Sursa citată a mai subliniat, drept răspuns la acuzaţiile tinerei că lifturile funcţionează, dar sunt „subdimensionate în raport cu numărul de studenţi”.
„Dacă ar investiga un pic, ar afla că ele nu aparţin FJSC şi că de 2 ani FJSC duce interminabile tratative şi schimburi de adrese pentru schimbarea lor; 2. În laboratoare exista circa 50 de   calculatoare, camere video si foto digitale, softuri (ffff scumpe cumpărate de noi pentru montaj tv etc); dacă ne-ar întreba ar afla că după un război birocratic de 6 luni achiziţionăm, din   venituri proprii, 42 de calculatoare MAC-uri de ultima generatie şi se reface total instalaţia de internet... şi multe altele; 3. Da, nu avem săli suficiente, e un adevăr arhicunoscut; şi ar putea   întreba şi forurile superioare de ce suntem prigoniţi în halul acesta?”, mai transmite decanul.
Precizările vin după ce, în urmă cu câteva zile, o tânără pe nume Cătălina Vlad a scris, pe Facebook că experienţa ca studentă la Facultatea de Jurnalism din Bucureşti este o dezamăgire, aici fiind   incluşi colectivul, dar profesorii.
„Ce este de fapt facultatea? Glumă şi dezinformare. Oricine poate intra la facultate, chiar dacă nu ştie să scrie corect gramatical, dar şi mai amuzant e că nu asta e cea mai naşpa parte. În   facultatea mea, nu contează dacă eşti inteligent, creativ, plin de resurse folositoare pentru viitor, pentru că nimănui nu-i pasă. Ştii să toceşti din cărţile profilor, eşti trecut. Simplu. Poţi să   fii mega prost, dar să termini facultatea. Şi oamenii ca mine care au idei şi initiativă unde ar trebui să se ducă? În altă ţară, nu? Nu mai amintesc de pile şi profesori care nu ar trebui să   predea vreodată, că aş pierde timpul. (...) Aş putea povesti condiţiile în care există această facultate, dar e prea mult de scris. Pe scurt, nu avem lifturi funcţionale, aparatură "performantă"   sau aş putea spune doar aparatură, că şi aia lipseşte, săli cât sufrageria, practica nu e ceva relevant, dar totuşi e obligatorie, şi după tot acest timp pierdut, ajungi să termini facultatea şi   descoperi că nu te angajează nimeni pentru că nu ai experienţă...”, a scris fata pe pagina personala de Facebook.
