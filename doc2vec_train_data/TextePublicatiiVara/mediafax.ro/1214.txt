Compania Google va lansa la Universitatea Tehnică Cluj-Napoca (UTCN) un atelier digital pentru programatori, un hub tehnic care are scopul de a-i ajuta pe studenţi să îşi înfiinţeze start-up-uri tech şi să le dezvolte, transmite corespondentul MEDIAFAX.
Marketing Manager Google România, Dan Oros, a declarat, luni, la o manifestare organizată la UTCN că, în cadrul noului hub, vor avea loc şi traininguri pentru studenţi pe dezvoltarea aplicaţiilor   mobile şi alocarea de suport şi mentorat pentru cei care doresc să aibă acces la anumite tehnologii.
”Google lansează în toamna anului 2018 atelierele digitale pentru programatori, trei hub-uri tehnice, în trei universităţi din Bucureşti, Cluj-Napoca şi Timişoara, în care ne propunem să facem   patru tipuri de activităţi şi anume traininguri pe dezvoltarea de aplicaţii mobile, suport şi mentorat pentru studenţii care doresc să aibă acces la anumite tehnologii, sprijinirea înfiinţării   start-up-urilor tech de către studenţi, oferirea de suport în valoare de 20.000 de dolari pentru start-up-urile tech care doresc crească mai repede şi să se extindă. Rolul hub-ului este de a   complementa învăţarea pe care studenţii o au în universitate şi de a-i ajuta să-şi transforme proiectele în start-up-uri iar acestea să crească mai departe”, a spus Oros.
Potrivit acestuia, Google a dorit să umple golul de practică, deoarece la universitate se face destul de multă teorie, cursurile din cadrul hub-ului urmând să fie ţinute de programatori ai   companiei care sunt români..
Rectorul UTCN, Vasile Ţopa, a declarat la rândul său că municipiul Cluj-Napoca este un magnet pentru ceea ce înseamnă învăţământ universitar, reţeaua de ateliere digitale create de Google urmând să   îşi arate rodul peste câţiva ani.
România ocupă ultimul loc în UE la folosirea internetului şi la digitalizare, potrivit unui raport al Comisiei Europene pe 2017.
