EXTERNE astăzi, 20:00
Preşedintele SUA, Donald Trump, şi liderul Coreei de Nord, Kim Jong-Un, se întâlnesc, marţi dimineaţă, în Singapore, un summit istoric care are obiectivul instaurării păcii în Peninsula Coreea. Întâlnirea este programată în jurul orei 4.00, ora României.
Întrevederea celor doi lideri va avea loc marţi dimineaţă în Hotelul de lux Capella, situat pe Insula Sentosa din Singapore.
O zonă specială de securitate a fost instituită pe Insula Sentosa, iar la eveniment sunt prezenţi aproximativ 3.000 de jurnalişti.
Donald Trump, care s-a remarcat prin politici protecţioniste, pentru consolidarea rolului Statelor Unite în lume, a avut în primul an de mandat o abordare dură faţă de Kim Jong-Un, ameninţându-l de   multe ori cu înlăturarea de la putere. Recent, preşedintele Trump a afişat deschidere faţă de liderul nord-coreean, cerându-i să renunţe la armele nucleare şi să accepte pacea în Peninsula Coreea,   sugerându-i că există posibilitatea primirii de stimulente economice.
La rândul său, Kim Jong-Un, liderul regimului autoritarist din Coreea de Nord, a ameninţat în ultimul an de multe ori Statele Unite cu atacuri nucleare, dar în ultima perioadă a pledat pentru   dialogul cu Washingtonul, situaţie care îi conferă legitimitate pe plan internaţional.
Summitul istoric din Singapore va arăta cât de mult este dispusă fiecare parte să cedeze de dragul îmbunătăţirii relaţiilor bilaterale. Administraţia de la Washington nu îşi va permite să acorde   prea multe concesii în dialogul cu Phenianul, în contextul în care Statele Unite trebuie să menţină prezenţa militară şi influenţa strategică în Asia.
Japonia, spre exemplu, a cerut Administraţiei   SUA să aibă o atitudine prudentă şi să menţină sancţiunile asupra Coreei de Nord.
La rândul său, regimul Kim Jong-Un, susţinut de China şi Rusia, nu îşi va permite să accepte compromisuri semnificative.
